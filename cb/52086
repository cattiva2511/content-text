D>
	На всички с чудовищни сърца и на онези, които ни обичат.
D$


>	Признателност

	Първите книги са сбъднат красив сън, вторите — кошмар. Ако прелистите благодарностите на почти всеки автор, възнаграден (или наказан) с възможността да напише втора книга, вероятно ще видите множество варианти на една и съща тема: МНОГО Е ТРУДНО ДА ПИШЕШ.
	Дебютните романи невинаги са първите написани; _Зимна песен_ не беше моят първи роман. Според мен обаче _Песен за Сянката_ е първият ми истински роман — написан със сключен договор, в определен срок и със съзнанието, че ще бъде публикуван и четен не само от мен. _Зимна песен_ ме представи пред по-широка аудитория, а с _Песен за Сянката_ станах истинска писателка.
	Няма книга, написана във вакуум, и не бих допуснала нехайството да не благодаря на хората, с чиято помощ преминах през странния и удивителен процес, предшестващ издаването на всяка книга. На първо място благодаря на издателката ми Айлин Ротшилд — с теб се чувствам като у дома. Опозна ме като приятелка, съмишленичка и колежка, преди да ме опознаеш като писател, и съм ти признателна за напътствията при оформянето на този ръкопис. Дано да има още!
	Както винаги благодаря на Кетлин Детвайлер, агентка и неповторима писателка, и на всички от Литературната агенция „Джил Гринбърг“, помогнали _Зимна песен_ и _Песен за Сянката_ да видят бял свят: Черил Пиентка, Денис Сен Пиер и Джил Гринбърг. Благодаря и на Тифани Шелтън, Британи Хилс, Карън Масника, Диджей Смайтър и на всички от _St. Martin’s Press u Wednesday Books_, работили върху книгата ми.
	Изкуството и търговията са особени сподвижници; сърдечна благодарност на всички от писателската общност, помогнали ми да не изгубя посоката през границите. Дължа благодарност и кафе с уиски на Рошани Чокши, Сара Никол Лемън и Рене Ахдие за професионалните съвети и съчувствието, но най-вече, че ме приземяваха и ми бяха маяци в бурите. Прегръдки и почерпка дължа и на Мари Лу, Вики Лейм, Кел Ван Сант, Лей Бардуго, Саба Тахир, Кери Райън, Бет Ревис, на всички от клуб „Пребори ме“ и от тайфата за давене на писателски мъки в чаша — за смеха, рамото за утешителен плач и крайно необходимите дози вразумяване.
	На читателите ми — искрена благодарност за всичко. Прекрасно е да знам, че не съм сама в обичта към Дейвид Бауи и всичко готическо.
	И накрая, но определено не на последно място — благодаря на обичното ми семейство. На баба, чичо Стив, леля Робин и Скот — благодаря, че ме подкрепяте и се гордеете с работата ми. На мама, татко, малкото ми братче и Халмеони — вие сте моята крепост и котва. Благодаря, че сте ме дарили с живот.
	И на Беър. Благодаря, че ми показа как чудовищните сърца заслужават любов. Обичана съм. Обичам те.


>	Бележка на автора

	Всички книги са огледало на автора по един или друг начин. Пътуването на Лизл до Подземния свят и обратно навярно разкрива повече за мен, отколкото съм съзнавала. _Зимна песен_ е светлото ми огледало, отразяващо сбъднатата ми мечта гласът ми да бъде чут и оценен, а _Песен за Сянката_ е тъмното ми огледало, показващо ми как всичко чудовищно в Подземния свят е късче от мен.
	Бих искала да изясня нещо за съдържанието: в _Песен за Сянката_ има герои, борещи се с желанието да се самонараняват, с безразсъдното си поведение, със самоубийствени представи. Бъдете предпазливи, ако тези теми предизвикват душевен смут или безпокойство. Ако страдате от самоубийствени мисли, знайте, че има към кого да се обърнете за помощ. Намерете телефонна линия за психологическа подкрепа. Обадете се на близък. Сигурна съм, че не сте сами.
	В много отношения _Песен за Сянката_ е по-съкровена творба от предишната. Открито и искрено придадох на Лизл черти на човек с биполярно разстройство — каквато е създателката й — но в _Зимна песен_ заобикалях диагнозата. Донякъде защото Лизл живее във време, когато заболяването не е било изучено, и донякъде защото не исках да застана лице в лице с нейната — а следователно моята — лудост.
	Лудост е особена дума. Обхваща всякакво поведение и мислене, отклоняващо се от нормата. Подобно на Лизл, и аз съм част от обществото, ала психичното разстройство ни подлудява; ставаме арогантни, мрачни, егоистични и безразсъдни. Държим се разрушително — и към себе си, и към близките си. Не е лесно да ни обичат — и мен, и Лизл. Не исках да приема тази грозна истина.
	А истината е грозна. Лизл и Йозеф отразяват и маниакалната, и меланхоличната ми природа — тъмна, гротескна, объркана и болезнена. Има книги, представящи по-благовидна картина, прозорци към здрав, непокътнат свят. _Песен за Сянката_ не е сред тях. В първата ми книга чудовището остава на разстояние. Във втората откровено си го присвоявам.
	Повтарям, не е нужно да страдате сами. Виждам чудовището у мен и у вас. Не се страхувам. Погледах в очите своите демони, ала не бях сама. Получих помощ.
P>
	Спомняй си за мен, когато си отида, далеч,
	далеч в безмълвната земя; когато за ръка не ще
	ме хващаш и няма аз да се извръщам неохотно,
	да тръгна уж, ала готова да остана. Спомняй си
	за мен, когато вече ден след ден не ще ми
	обрисуваш как ще живеем двама. Достатъчно е
	да си спомняш, късно ще е, знаеш, за думи и
	молитва.
	Ала случи ли се да забравиш и после да си
	спомниш пак, недей тъгува. Защото ако мрак
	заплашва да жигоса мислите, що някога съм аз
	таила, по-добре усмихнат да забравиш,
	отколкото с печал да помниш.
@	Кристина Розети, „Запомни ме“
P$


>	Писмата

C>
	_Получател: Маестро Антониус,_
	_Париж_
	_До: Франц Йозеф Йоханес Готлиб Фоглер_

	Мой скъпи Зеперл,
	Казват, че Моцарт умрял в дъждовен ден.
	Бог изглежда често оплаква покойните музиканти, защото изливаше ведра върху главите ни, когато полагахме татко в църковното гробище. Свещеникът произнесе молитвите надве-натри, явно за да се отърве по-бързо от пороя и калицата. Освен семейството ни единствените други опечалени бяха татковите другари от кръчмата. Разотидоха се още щом разбраха, че няма да има почерпка за помен.
	Къде беше ти, братко мой? Къде си сега?
	Татко ни остави немалко наследство, Зеп — музика, да, но най-вече дългове. Аз и мама дълго пресмятахме как да изплатим дължимото с това, което имаме. Водим битка да не се удавим, да останем над водата, но странно приемницата лека-полека ни тегли към дъното. Едва свързваме краищата, а краят не се вижда. Успяхме все пак да погребем татко в църковното гробище. Костите му поне ще почиват до предците му, а не в бедняшкото гробище извън града. Поне, поне, поне.
	Иска ми се да си тук, Зеп. Трябваше да бъдеш тук.
	Защо мълчиш?
	От шест месеца няма ни дума от теб. Навярно писмата ми не успяват да те догонят — закъсняват с една спирка, с един град. Затова ли не пишеш? Защото вече си поел нанякъде за следващ концерт? Знаеш ли, че татко е мъртъв? Разбра ли как Кете разтрогна годежа с Ханс? А Констанце от ден на ден става все почудата. Мама — нашата издръжлива и разумна майка плаче, когато си мисли, че не я виждаме. Или ме наказваш за моето мълчание, докато бях в Подземния свят?
	Толкова съжалявам, скъпи братко. Ако можех да напиша хиляди песни и хиляди думи, всяка щеше да ти казва, колко се разкайвам задето не изпълних обещанието си пред теб. Дадохме си дума разстоянието да не ни разделя. Дадохме дума да си пишем и да споделяме музиката си притворена върху лист с мастило, или с кръв. Наруших обещанието. Остава ми единствено надеждата да ми простиш. Толкова много имам да ти разказвам, Зеп и искам да чуеш всичко.
	Моля те, пиши скоро. Мама тъгува за теб. Кете и Констанце тъгуват за теб, ала аз тъгувам най-много.
@	Твоя винаги любяща сестра, композиторката на Горския цар
C$
C>
	_Получател: Маестро Антониус_
	_Париж_
	_Да се предаде на: Франц Йозеф Йоханес Готлиб Фоглер_

	Мой скъпи братко,
	Пак смърт, пак погребение, пак помен. Миналата седмица намериха мъртва в леглото фрау Берхтолд. Устните й бяха покрити със скреж, сребрист белег опасвал гърлото й. Помниш ли фрау Берхтолд, Зеп? Хокаше ни, задето пълним главите на добрите селски дечица, възпитани в страх от Бога, с ужасяващи истории за Подземния свят.
	Сега я няма.
	За един месец тя е третата, отишла си така. Всички се боим от чумата, но Господ явно ни е изпратил нечуван мор. Без обрив, без посинели подутини, без видими признаци на болест. Мъртвите наглед са невредими и недокоснати, с изключение на сребърните целувки по устните и шията. Нищо не обяснява как са се споминали; има млади и стари, мъже и жени с крепко и разклатено здраве, с трезв и помътнен разсъдък.
	Затова ли не пишеш? Здрав ли си, невредим и непокътнат? Жив ли си изобщо? Или следващото писмо с твоето име върху плика ще донесе само покруса и ново погребение?
	Селските старци мърморят като зли пророци.
	„Клеймото на гоблините — казват. Дяволско дело. Помнете ни думата, чакат ни беди“.
	Клеймото на гоблините. Сребро по шията. Скреж по устните. Не знам какво вещае това. Някога вярвах, че любовта има достатъчно сили да върти колелото на света. Достатъчно сили, за да надскочи старите закони. Но в затънтеното ни, скучно селце вече съм виждала как редът и разумът бавно рухват, как забравени обичаи потушават пламъка на здравомислието. Сол има пред всяка врата, по всеки праг. Дори стария пастор посипа стъпалата на църквата, за да я предпази от злото — бели линии, замъгляващи границата между святото и суеверието. Констанце не помага. Напоследък не е никак разговорлива. Вярно, баба ни никога не е била бъбрива, но се тревожа за нея. Рядко излиза от стаята си, а излезе ли, не знаем кое от лицата си ще ни покаже. Понякога е с бистър ум, остър поглед и избухлив нрав, както винаги, ала все по-често сякаш живее в друга година, друга епоха.
	Вечер Кете или аз надлежно оставяме поднос с храна на стълбищната площадка пред вратата и. Сутрин я намираме недокосната. От хляба и сиренето са останали няколко залъчета, капки мляко осейват пода като дири от стъпалата на феи, ала Констанце изглежда се изхранва единствено със страх и вяра в Горския цар.
	Вярата не е достатъчно препитание.
	„В кръвта и тече лудост — повтаря мама — Мания и меланхолия.“
	Лудост.
	Мама казва, че татко пиел, за да прогони демоничните въртопи, вилнеещи у него. Дядо му, бащата на Констанце, се удавил в чашата. Разбрах едва когато моите демони се развихриха.
	Понякога се страхувам, че у мен се разразява буря от лудост, мания, меланхолия. Музика, вълшебства, спомени. Въртопът бушува около истината, която не искам да призная. Не заспивам, ужасена от знаците и чудесата, явяващи ми се, когато се събудя. Бодливи лозници се вият край клони, невидими черни нокти дращят свирепо, кръв разцъфва по листенцата на цвете.
	Иска ми се да си тук. Ти винаги успяваш да дадеш посока на заблудените ми, зареяни мисли и да подредиш необузданите картини на въображението ми в красива градина. В душата ми има сянка, Зеперл. Не само мъртвите са белязани от гоблините.
	Помогни ми, Зеп. Помогни ми да разбера себе си.
@	Винаги твоя, композиторката на Горския цар
C$
C>
	_Получател: Маестро Антониус, Париж_
	_Да се предаде на: Франц Йозеф Йоханес_
	_Готлиб Фоглер_

	Любими братко,
	Сезоните се сменят, но нито дума от теб. Зимата си отиде, ала топлината идва бавно. Дърветата зъзнат, брулени от вятъра и голите им клони не смеят да се разлистят. Въздухът вече не мирише на лед и мъртвило и все пак ветрецът не довява ухание на влага и светлина.
	От лятото не съм стъпвала в Дъбравата на гоблините, а пианото в стаята ти не е докосвано, откакто татко умря.
	Не знам откъде да подхвана, мой братко. Два пъти наруших обещанието си. Първо потънах в дън земя, после спрях да пиша. Не думи, а ноти. Хармонии, а корди. Сонатата „Първа брачна нощ“ е недовършена, финалът — несъчинен. Смених й името — „Сватбена соната“. Когато слънцето се издига високо на небосклона и озарява света, намирам хиляди оправдания да не композирам в прашни ъгли, в счетоводни тефтери, в хамбари, в килера с брашно и масло, сред дребните грижи в странноприемницата.
	В мрака обаче отговорът е друг. В часовете между вечерния сумрак и зазоряването, когато гноми и духчета лудуват из горите причината е само една — Царят на гоблините.
	Не ти казах истината, Зеп. Исках да ти разкажа цялата история очи в очи. Мислех, че съм неспособна да я напиша, защото думите не стигат. Все пак ще се опитам.
	Някога, много отдавна, момиченце свирело в гората. Малко момче слушало музиката му. Тя била дъщеря на гостилничаря, той — Цар на пакостливите, ала и двамата не били съвсем каквито изглеждали, защото нищо не е просто както във вълшебна приказка.
	В продължение на година бях невяста на Царя на гоблините.
	Това не е приказка, братко мой, а самата истина. Преди две зими Горския цар отвлече сестра ни, а аз тръгнах да я търся в Подземния свят.
	И открих себе си.
	Кете знае. Кете знае по-добре от всякого какво е да си погребан в селенията на гоблините. Сестра ни, обаче не би разбрала каквото ти ще разбереш: не бях заключена в тъмницата на Горския цар. Бях Царицата на гоблините по своя воля. Сестра ни не знае, че сама избрах да остана при чудовищния й похитител. Не избягах от хищническите му лапи, той ме пусна да си отида. Пусна ме.
	Дълги години седяхме в краката на Констанце и слушахме историите й, ала тя нито веднъж не ни разказа какво сполита похитените. Никога не спомена, че Подземния свят на гоблините и Горната земя са тъй близо и тъй далеч, както двете страни на огледалото. Всеки отразява другия. Живот за живот. Със смърт на Девойка се изкупува пробуждането на заспалата мъртвешки сън земя. Зимата си отива, настъпва пролет. Констанце не ни обясни.
	Трябваше обаче да ни каже, че не животът върти колелото на света, а любовта. Пазя я ревностно, защото тя е обещанието, позволило ми да напусна Подземния свят. Да напусна него, Царя на гоблините.
	Не знам как свършва историята.
	О, Зеп! Трудно е, много по-трудно, отколкото мислех, да посрещам всеки ден така — сама и с преляло от обич сърце. От цяла вечност не съм стъпвала в Дъбравата на гоблините, защото не бих понесла разкаянието и необятната самота. Отказвам да се обрека на половин живот, изпълнен с блянове и съжаление.
	Всяко споменаване, всеки спомен за часовете в Подземния свят, прекарани с него, с моя Цар на гоблините, е мъчение. Как да продължа напред, преследвана от призрачни видения? Усещам го, Зеп, чувствам присъствието на Царя, когато свиря и съчинявам Сватбената соната. Дланта му докосва косата ми. Устните му докосват бузата ми. Гласът му шепне името ми.
	В кръвта ни е заложена лудост.
	Изпратих ти листовете със Сватбената соната, с надеждата да вникнеш в музикалната тема и да обобщиш идеите. Но си плащам за простъпките. Заминах и сега е редно да напиша финала. В самота.
	Искам да избягам надалеч. Искам да живея с цялото си същество. Искам живот, пълен с музика с ягодов и шоколадов вкус. С възторг и приемане. Тук не мога да го намеря.
	Ти си моето упование, Зеп. Единствен ти ще ме разбереш. Моля се да разбереш. Не ме оставяй сама с мрака.
	Моля те, пиши. Моля те. Моля те.
@	Твоя в музика и лудост: Композиторката на Горския цар
C$
C>
	_До: Мария Елизабет Ингеборг Фоглер_

	Маестро Антониус е мъртъв. Във Виена съм.
	Ела веднага.
C$


>	Първа част
>	Завинаги твоя

E>
	Мога да живея или докрай с теб,
	или никак.
@	Лудвиг ван Бетовен, „Писма до безсмъртната любима“
E$


>>	1
>>	Призивът

	В никакъв случай. — Констанце халоса пода с бастуна си. — Забранявам!
	Всички се бяхме събрали в кухнята. Гостите вече се бяха нахранили. Мама миеше съдовете, а Кете ни приготвяше бърза вечеря — шпецле със запържен лук. Писмото на Йозеф лежеше отворено върху масата — спасение за мен и причина за негодуванието на баба.
	_Маестро Антониус е мъртъв. Във Виена съм. Ела веднага. Ела веднага._ Ясните думи на брат ми изпъкваха върху листа. Аз и Констанце обаче не тълкувахме еднакво смисъла им. Според мен бяха призив. Баба не мислеше така.
	— Какво ми забраняваш? — сопнах се. — Да отговоря на Йозеф ли?
	— Да му угаждаш на глупостите! — Констанце посочи обвинително писмото върху масата между нас, после махна неопределено с ръка към мрака отвън — незнайното от другата страна на прага ни. — На… на разните му музикални щуротии!
	— Глупости ли? — Мама спря да търка тенджерите и тиганите и добави рязко: — Глупост ли наричаш работата му, Констанце?
	Миналата година брат ми бе изоставил познатия живот, за да последва мечтата си — нашата мечта: да покори света с цигулката си. Поколения наред странноприемницата е била хлябът и маслото на семейството ни, ала музиката винаги е била духовната ни храна. Навремето татко бил дворцов музикант в Залцбург. Там срещнал мама — певица в оперна трупа. После прахосничеството и развратът го довели обратно в затънтените баварски гори. Брат ми Йозеф — най-блестящият от нас, най-образованият, най-дисциплинираният и най-талантливият — постигна непосилното за другите: избяга.
	— Не се бъркай! — Констанце скастри снаха си. — Не си пъхай дългия нос в непонятни за теб неща.
	— Да не се бъркам ли? — Ноздрите на мама се издуха. Баба знаеше как да изкара от кожата спокойната ми, сдържана майка. — Йозеф е мой син!
	— Не е твой. На Горския цар е. — В тъмните очи на Констанце заискри трескава вяра.
	Мама повдигна вежди и пак се захвана с миенето.
	— Не ми се слушат брътвежи за гоблини, стара жено! Йозеф е твърде голям за небивалици и приказки.
	— Кажи го на нея! — Разкривеният показалец на Констанце се насочи към мен. Непоклатимото й убеждение прониза като мълния гърдите ми. — _Тя_ вярва. _Знае._ Царят на гоблините е белязал душата й.
	Безпокойство шупна по гръбнака ми, ледени пръсти пролазиха по кожата ми. Не продумах, но усетих любопитния поглед на Кете да се впива в мен. Преди време и тя би се надсмяла над суеверните небивалици на Констанце. Ала сестра ми се бе променила.
	И аз се бях променила.
	— Важно е да мислим за бъдещето на Йозеф. И какво му е нужно — рекох тихо.
	Какво всъщност искаше брат ми? Писмото бе дошло преди ден, но вече бях протрила листа от четене, задавайки си неизречени и безплодни въпроси. Ела веднага. Какво имаше предвид? Да отида при него? Как? Защо?
	— Нуждае се от дома си. Трябва да се върне — натърти Констанце.
	— И какво го чака тук? — Мама атакува ожесточено по-ръждавялата нащърбена тенджера.
	Кете и аз се спогледахме, без да отпускаме ръце и да отваряме уста.
	— Нищо, ето какво — продължи горчиво мама. — Само дълъг и бавен път към бедняшкия приют.
	Остави телената четка с рязък хлопот и притисна горния край на носа си със сапунени пръсти. След смъртта на татко бръчката между веждите й се повяваше, изглаждаше се и пак се появяваше, все по-дълбока и по-дълбока.
	— Ще оставим Йозеф да се оправя сам ли? — попитах. — Толкова далеч и без приятели?
	Мама прехапа устни.
	— Какво предлагаш да направим?
	Нямах отговор. Не разполагахме със средства нито да заминем, нито да го доведем вкъщи.
	Мама поклати глава.
	— Не! — отсече решително. — Йозеф трябва да остане във Виена. Да си опита късмета и да осъществи ролята, отредена му от Бог.
	— Божиите намерения нямат значение — обади се мрачно Констанце. — Важни са повелите на старите закони. Ако не ги зачитаме, ще си платим. Ловците идват и носят смърт, ужас и разруха.
	Чух болезнено просъскване. Вдигнах разтревожено глава и видях Кете да си смуче кокалчетата на пръстите — беше ги порязала с ножа. Сестра ми бързо се зае отново с вечерята, но ръцете й трепереха, докато режеше влажното тесто на тънки ивици. Изправих се и поех майсторенето на шпецлето, а Кете благодарно се захвана да задуши лука в тенджерата.
	Мама изпуфтя с погнуса.
	— Не започвай пак.
	Откакто се помнех, двете с Констанце постоянно бяха на нож. Свадливите им гласове Сбяха обичаен шум, неотменен и познат като уроците по пиано на Йозеф. Татко не успяваше да ги помири, защо то винаги вземаше страната на майка си, независимо дали споделяше мнението на съпругата си, или не.
	— Ако не знаех, че вече ти е осигурено удобно място в пъкъла, щях да се моля за душата ти, стара вещице — процеди през зъби мама.
	Констанце удари с длан по масата и накара и нея, и нас да подскочим.
	— Не разбираш ли, че се опитвам да спася душата на Йозеф? — изкрещя тя и от устата й се разхвърчаха пръски слюнка.
	Стъписахме се. Макар и раздразнителна и сприхава, Кон-станце рядко избухваше. По свой начин баба ни бе постоянна и надеждна като метроном, цъкащ напред-назад между своенравие и презрение — страховита, а не плашлива.
	Тогава в главата ми отекна гласът на брат ми: _Тук съм роден. Съдено ми е тук да умра._
	Изсипах непохватно шпицлите в тенджерата и се опръсках с врялата вода. Неканен спомен за черни като въглен очи сред лице с остри черти се надигна от дебрите на паметта ми.
	— Момиче! — изграчи Констанце и впи тъмен поглед в мен. — Ти го познаваш.
	Не продумах. Единственият звук в кухнята бяха бълбукането на водата и съскането на лука в нагорещеното олио.
	— Какви ги говориш? — тросна се мама.
	Кете ме погледна косо. Продължих да пресипвам шпецлето в тенджерката с лука.
	Мама се обърна към мен.
	— Лизл? Ще ми обясниш ли?
	Посочих на Кете да ми донесе чиниите и се заех да сервирам вечерята.
	— Е, момиче? Какво ще й разкажеш?
	_Ти го познаваш._
	Спомних си безгрижните пожелания, които отправях в тъмното като малка — да съм красива, да живея щастливо, да жъна овации. Никое обаче не бе по-пламенно и отчаяно от молитвата ми през онази нощ, когато чух Йозеф да плаче тихо в мрака. По онова време тримата — Кете, брат ми и аз — боледувахме от скарлатина. Йозеф бе съвсем малък. Със сестра ми бяхме преодолели най-лошото, но болестта промени Йозеф.
	Все едно ни бяха подхвърлили друго момче.
	— Познавам отлично брат си — рекох почти недоловимо, по-скоро на себе си, отколкото на Констанце. Оставих пред нея чиния с цял куп шпицле и лук. — Яж.
	— Значи знаеш защо Йозеф трябва да се върне — продължи упорито баба ми. — Да си дойде вкъщи и да живее тук.
	_Накрая всички се връщаме._
	Подхвърленото дете не може да се скита далеч от Подземния свят; иначе залинява и крее. Само силата на обичта бе способна да вдъхва живот на брат ми далеч от Горския цар. Моята обич. Тя му даваше свобода.
	После си спомних допира на тънки пръсти, плъзнали по кожата ми като сухи вейки, и хиляди шушнещи гласове: _Любовта ти е клетка, смъртно момиче._
	Погледнах писмото върху масата. _Ела веднага._
	— Ще вечеряш ли? — втренчих се многозначително в пълната чиния на Констанце.
	Тя изгледа презрително храната и изсумтя.
	— Не съм гладна.
	— Друго няма да получиш, неблагодарнице. — Мама заби гневно вилицата си в шпицлето. — Не можем да угаждаме на префърцунения ти вкус. Едва свързваме двата края.
	Думите й отекнаха като гръм над масата. Отрезвена, Констанце си взе вилицата и започна да се храни, предъвквайки безнадеждната забележка. Бяхме уредили дълговете на татко, ала на мястото на всяка изплатена сметка зейваше друга — пробойни в потъващ кораб.
	Навечеряхме се. Кете събра чиниите, а аз започнах да ги мия.
	— Хайде. — Мама протегна ръка на Констанце. — Ще те заведа в леглото.
	— Не ти, безполезна жено! — отблъсна я баба. — Момичето ще ми помогне да се кача горе.
	— Момичето си има име — отбелязах, без да я поглеждам.
	— Не говоря на теб, Елизабет! — отсече Констанце. Обърнах се сепната. Баба ми се взираше гневно в Кете.
	— На мен ли? — попита изненадана сестра ми.
	— Да, Магда. На кого друг? — сопна се Констанце.
	Магда? Погледнах към Кете, после към мама, явно стъписана като нас. _Върви_, нареди безмълвно тя на сестра ми. Кете разкриви лице, но протегна ръка на баба. Старицата я сграбчи с цялата си злостна сила. Мама проследи с очи как двете се отдалечават по стълбището и прошепна:
	— Изкуфява с часове.
	— Стара е. Нормално е, предполагам.
	Мама изсумтя:
	— Баба ми беше с ума си до последния ден, а беше с цял век по-стара от Констанце.
	Замълчах. Подадох й да избърше една изплакната чиния.
	— Не бива да й угаждаме — промърмори тя сякаш на себе си.
	— Елфи. Свирепи ловци. Свършекът на света. Все едно наистина вярва на тези измишльотини.
	Запретнах чистия край на престилката си и се захванах да подсушавам съдовете.
	— Стара е — повторих. — Суеверията не са нещо ново по тези краища.
	— Да, но са просто приказки — прекъсна ме мама. — Никой не ги взема за истина. Понякога се чудя дали Констанце живее в реалността, или в съчинена от нея легенда.
	Не продумах. Заедно прибрахме избърсаните съдове, измихме плотовете и масата и изметохме кухненския под. После всяка тръгна към стаята си.
	Въпреки убеждението на мама не живеехме в приказка, измислена от Констанце, а в ужасяваща действителност — свят на жертвоприношения и сделки, гоблини и лорелаи, предания и магии, и подземия. Бях отраснала с приказките на баба и се бях венчала за Царя на гоблините. Разбирах по-добре от всекиго последствията от нарушаването на древните закони, властващи над живота и смъртта. Действителността и заблудата бяха ненадеждни както паметта. Живеех в тясното пространство между красивите лъжи и грозната истина. Ала не я изричах. Не можех.
	Защото ако Констанце полудяваше, значи полудявах и аз.


	Момчето свирело омайно, така казваха, и хората с изтънчен вкус и дълбоки джобове се редяха пред концертната зала за пътешествие в селенията на вълшебството. Уютно помещение побираше двайсетина души, ала момчето и другарят му не бяха свирили пред по-многобройна публика и се чувстваха напрегнати.
	Възрастта и ревматизмът отдавна бяха вкочанили пръстите на учителя им — прочут италиански цигулар. В най-цветущите му години хората твърдяха, че музиката на маестро Джовани Антониус Роси може да разплаче ангелите и да накара дявола да затанцува. Слушателите се надяваха да доловят поне искрица от таланта на стария виртуоз в загадъчния му ученик.
	_Подхвърлено, подменено дете_, шепнеха те. _Открили го да свири край пътя в затънтените горски дебри на Бавария._
	Младият музикант си имаше име, ала шушукащите го изпускаха. _Ученикът на маестро Антониус. Златокосият ангел. Красивият юноша._ Името му беше Йозеф, ала никой не го помнеше, освен момчето, което му акомпанираше и го обичаше.
	То също имаше име, но никой не смяташе за нужно да го споменава. _Тъмнокожият. Негърът. Слугата._ Името му беше Франсоа и само Йозеф го пазеше в сърцето си и го изричаше гласно.
	Концертът щеше да представи Йозеф пред изисканото виенско общество. Когато франция започна да обезглавява и да прокужда благородниците си, кесиите на маестро Антониус в осиновилия го Париж се изпразниха. Богатите покровители на изкуството пълнеха съкровищницата на Бонапартовата армия. Старият виртуоз се принуди да напусне града на Революцията и да се върне там, където бе пожънал най-голям успех — във Виена. Надяваше се да улови златната рибка с младата си, хващаща окото стръв. Понастоящем гостуваха на баронеса Шенк, в чийто салон щеше да се състои концертът.
	— Не ме разочаровай, момчето ми. Прехраната ни зависи от теб — прошепна маестрото зад кулисите, докато чакаха да ги поканят на сцената.
	— Да, учителю — отвърна Йозеф с пресипнало гърло. Беше спал зле през нощта; коремът му се свиваше на топка от нерви, в просъница го сепваше позабравен грохот на копита.
	— Събери си ума — продължи с предупредителен тон маестро Антониус. — Никакви хленчове за родния дом. Вече си мъж. Бъди силен.
	Йозеф преглътна и погледна към Франсоа. Тъмнокожият младеж му кимна окуражително. Учителят не пропусна да забележи жеста.
	— Стига! — изръмжа той и посочи Франсоа. — Не го глези. А ти — посочи Йозеф — се стегни! Не е време за безумия. Започваме с моите композиции, после продължаваме с Моцарт, както се разбрахме. Ясно?
	Йозеф се смали под смръщения поглед на маестрото.
	— Да — прошепна.
	— Ако свирите добре — _само_ ако свирите добре — ще ви разреша да изпълните Вивалди на биса. — Изцъклените очи на възрастния мъж се впиха в ученика му. — Никакви глупости! Забрави за _Горския цар!_ Тукашната публика е свикнала с велики творения. Не обиждайте слуха й с извращения.
	— Да, маестро — изрече почти беззвучно Йозеф.
	Франсоа забеляза поаленелите му бузи и присвитите му устни и обви с топла длан стиснатите му в юмрук пръсти. _Имай търпение, любими_, каза му сякаш с докосване.
	Не получи отговор.
	Маестро Антониус дръпна завесите и момчетата излязоха на подиума. Приветстваха ги с любезно ръкопляскане. Франсоа седна до пианото, Йозеф вдигна цигулката. За миг погледите им се срещнаха и размениха чувство, въпрос.
	Концертът започна по план. Ученикът изпълни подбрани композиции на учителя в акомпанимент на тъмнокожия младеж зад пианото. Слушателите обаче бяха на възраст, помнеха божествената дарба на маестрото, възвисяващата му музика. Момчето свиреше добре — нотите звучаха ясно, фразите — елегантно. Ала нещо не достигаше — дух, плам. Все едно чуваха думите на любим поет, преведени на чужд език.
	Навярно бяха очаквали прекалено много. Талантът е капризен, а онези, у които блести най-ярко, често си отиват без време.
	_Ангелите ще отнесат Антониус, ако дяволът не го пипне пръв_, така говореха за стария виртуоз. Подобна дарба не е създадена за ушите на смъртните.
	Старостта застигна маестро Антониус преди Бог или Дявола, но ученикът му изглежда не бе озарен от същата небесна искра. Слушателите надлежно ръкопляскаха между композициите и се подготвиха примирено за дълга, незапомняща се вечер. Зад кулисите старият виртуоз нервничеше и трепереше от яд при всяка неубедителна арабеска на ученика си.
	Друг чифт очи наблюдаваха дуото иззад отсрещния край на кулисите. Изумителни, яркозелени очи като смарагдова езерна глъб, озарена от лятно слънце. Сияеха в мрака.
	След композициите на маестрото Йозеф и Франсоа подхванаха Моцартовата соната. В салона се възцари тежка тишина, натегнала от приспивна благородническа скука. От дъното се чу похъркване, а зад кулисите маестро Антониус вреше и кипеше мълком. Зелените очи обаче следяха момчетата от сенките насреща. Чакаха. Чакаха.
	Концертът приключи. Публиката стана на крака и дежурно поиска бис. Йозеф и Франсоа се поклониха, маестро Антониус се хвана за перуката и вдигна облачета пудра във въздуха. _Дано Вивалди ни спаси_, помисли си той. _Дано Червения свещеник чуе молбата ми._ Йозеф и Франсоа се поклониха още веднъж и се спогледаха крадешком в отговор на незададен въпрос.
	Тъмнокожият младеж седна пак зад пианото. Черните му пръсти и китките, обвити в дантела, се зареяха по черните диези и бемоли и чистите бели тонове. Момчето сложи цигулката под брадичката си и вдигна лъка, чиито косми потръпваха от нетърпение. Йозеф зададе темпото и Франсоа отговори мигом. Двамата започнаха да сплитат пъстроцветно мелодично платно.
	Не беше Вивалди.
	Слушателите изправиха гръб и объркването изостри вниманието им. Не бяха чували нищо подобно. Не бяха чували такава _музика_.
	_Горския цар._
	Зад кулисите отчаяният маестро Антониус зарови лице в шепи. Зелените очи в ъгъла срещу него заискриха.
	Хладен вятър сякаш премина из салона, макар никакъв повей да не облъхна дантелите и перата около вратовете на благородниците. Мирис на пръст, глина и забулени в мрак селения се надигна край тях — купол от звук и усещане. Кап-кап — вода ли ромоли в каменна пещера? Или нейде далеч трополят галопиращи копита? Отвъд крайчеца на очите им сенките затанцуваха; херувимчетата и изящно издяланите цветя по колоните в ъглите на салона се разкривиха зловещо. Никой не дръзваше да се вгледа по-ясно, да не би ангелите и гаргойлите да са се превърнали в демони и гоблини.
	Само един не се страхуваше.
	Блесналите зелени очи съзряха промяната, сътворена от музиката, и изчезнаха в мрака.
	След биса настана тишина, сякаш светът е затаил дъх преди буря. После гръмнаха шумни викове и аплодисменти; с възторжени възгласи публиката даваше израз на обзелото я главозамайващо вълнение. Маестро Антониус изтръгна отвратен перуката от главата си и напусна сцената със звучно изсумтяване.
	Мина край красива зеленоока жена, понесла сребърна солница с формата на лебед. Двамата си кимнаха кратко. Старият виртуоз се оттегли в покоите си, а жената закуцука към салона. Той не я видя как посипва със сол прага на концертната зала. Тропотът на конски копита се стопи в пороя от хвалебствия, обсипващ ученика му, и маестрото не чу пощальона. Зеленооката жена с пурпурен мак, закичен на гръдта й, отвори вратата.
	— Тук ли е маестро Антониус? — попита конникът.
	— Легна си — отговори жената. — Какво желаете?
	— Нося писма до ученика му, хер Фоглер. — Пощальонът бръкна в кожената си торба и извади купчина овързани пликове, всеки адресиран с еднакъв отчаян почерк. — Изпратени са до предишното му жилище в Париж. Чак сега го открихме във Виена.
	— Разбирам — кимна жената. — Ще се погрижа да стигнат до получателя.
	Даде златна монета на пощальона, а той повдигна шапка и препусна в нощта.
	На влизане в салона зеленооката жена прекрачи ивицата сол, прибрала внимателно поли, за да не разпилее защитните кристалчета. Притаи се в сенките и огледа писмата. Видя подписа — „композиторката на _Горския цар_“ — усмихна се и пъхна листовете в пазвата си. После изкуцука да поздрави момчето и тъмнокожия му приятел.
	Горе маестро Антониус се мяташе В леглото. Мъчеше се да заглуши тропота на конски копита, воя и хрътките, питайки се дали най-сетне Дяволът не е дошъл да го отнесе.
	На другата сутрин обвиниха кухненската прислужница В кражба на сол и я изгониха. После откриха стария виртуоз мъртъв В леглото. Устните му бяха посинели; странна сребриста ивица прорязваше гърлото му.


>>	2
>>	Цената на солта

	Следващият ден настъпи слънчев и резлив. Разбудиха ме ядните гласове на мама и Констанце. Носеха се от спалнята на баба ми чак до стаята на Йозеф, където спях, а щом крясъците стигаха до мен в най-закътания край на странноприемницата, значи ги чуваха и всички гости.
	— Добро утро, Лизл! — подвикна сестра ми, когато прекрачих от кухнята в трапезарията. Неколцина посетители вече се бяха събрали там — да закусят или да се оплачат от шумотевицата.
	Поздравът на Кете прозвуча прекалено ведро; устните й се разтеглиха в пресилена усмивка. Иззад нея ме зяпаха смръщените лица на гостите. Ако беше жив, татко щеше да разсее напрежението с весели мелодии на цигулката. Ако беше жив и трезвен по-точно — нещо почти невъзможно.
	— Какво е това? — Думите на мама отекнаха звънко като строшено стъкло. — Погледни ме, Констанце! На теб говоря!
	— Скоро ли ще е готова закуската? — поинтересува се клиент.
	— Да, да — кимнах нервно и се опитах да наподобя усмивката на сестра ми, но лицето ми се разкриви нелепо. — Скоро. Само ще отида за малко при мама… хм… да я попитам нещо.
	Кете ме изгледа гневно, макар приятното й изражение да не помръкна. Стиснах дланта й и ловко се изскубнах от хватката й. Втурнах се по стълбите към змийското гнездо.
	Вратата на Констанце беше затворена, но яростта на мама преливаше шумно и отчетливо навън. Не бе изгубила уменията си от времето в певческата трупа, знаеше как да придаде неумолима сила на гласа си. Без да си правя труда да чукам, завъртях топчестата брава и мислено се подготвих за сцената вътре.
	Вратата не поддаде.
	Смръщена, раздрусах бравата и натиснах пак. Нещо сякаш затискаше долния край на вратата — стол или скрин. Блъснах я с рамо.
	— Констанце! — подвикнах предпазливо, та гостите да не ме чуят. — Аз съм, Лизл! — Потропах и бутнах отново. — Мамо? Пусни ме.
	По нищо не пролича да са ме чули. Тласнах по-силно вратата и усетих, че поддава с необяснимо хрущене. Продължих да натискам, изтиквайки сантиметър по сантиметър невидимия си противник. Най-сетне освободих достатъчна пролука, за да се вмъкна.
	Веднага се спънах. Преградата — купчина пръст, клонки и сухи листа — остърга коленете ми.
	— Какво, за бога…
	Затънах сред мекия торф, осеян с камъчета и пясък. Вдигнах глава. Стаята на Констанце бе в развалини; пръст и дървесни отломки покриваха всеки ъгъл. За момент се обърнах. Помислих си, че не съм вкъщи, а сред зимна гора, поръсена със скреж. Примигнах и светът възвърна обичайния си порядък.
	Не беше скреж, а сол.
	— Знаеш ли колко струва солта? — извика мама. — Знаеш ли колко скъпо ще ни струва това? Как можа, Констанце!
	Баба скръсти ръце.
	— Това е защита — настоя тя.
	— Защита ли? Каква защита? От гоблините ли ще ни опази? — Мама се засмя горчиво. — Ами от затвора за длъжници? Как ще ни защитиш от него, Констанце?
	Със свито сърце осъзнах, че предишната нощ Констанце някак си е до влякла торбите със сол от мазето и е разпиляла по пода няколко килограма — запасите ни за няколко месеца. Миналата година се задоволихме с далеч по-малко, когато заедно насипвахме сол по всички прагове и входове. Този път баба не беше сипвала сол, за да се предпази, а за да се презастрахова.
	Мама ме зърна да се помайвам до вратата.
	— О, Лизл — гласът й пресекна. — Не те чух да влизаш.
	Сведе глава и затършува в джоба на престилката си. Не виждах какво търси. Едва когато късното утринно слънце освети бузата й, забелязах, че плаче.
	Все едно ме порази гръм. Двайсет години мама бе търпяла злия език на Констанце, без да отрони сълза пред децата или свекърва си. За нея бе въпрос на гордост да понася стоически изстъпленията на баща ми и баба ми, ала сега се бе пречупила. Лееше страдалчески сълзи над разпиляната сол.
	Не намерих думи на утеха. Бръкнах в джоба си, извадих носна кърпичка и я подадох на мама. Горестните й ридания, единственият звук в стаята, ме ужасиха повече от всякаква препирня. Мама бе издръжлива. Решителна. Находчива. Безнадеждността й ми се струваше по-страшна и от сълзите.
	— Благодаря, Лизл. — Тя си попи очите. — Не знам какво ме прихвана.
	— Кете има нужда от помощ, мамо. Гостите чакат закуската — рекох тихо.
	— Да, да, разбира се. — Тя излезе веднага, неспособна дори минута още да изтърпи присъствието на Констанце.
	С баба ми останахме сами. Спогледахме се, после се взряхме в солта и мръсотията по пода между нас.
	— Момиче… — изграчи тя.
	Вдигнах длан.
	— Не искам да слушам, Констанце. — Отворих вратата на килера и тикнах в ръцете й кофа и парцал. — Или ще чистиш тук с мен, или слизай долу да помогнеш на Кете да приготви закуската.
	Тя присви устни.
	— Ще оставиш една немощна старица да слиза сама по разнебитените стълби?
	— Явно си успяла сама да пренесеш купища сол от мазето — отсякох. — Хайде, Констанце, залавяй се за работа.
	Грабнах метлата и лопатата и запретнах ръкави.
	— А помисли ли как ще се опазим от свирепите ловци?
	Устоях на изкушението да я хвана за раменете и да я раздрусам, за да се вразуми.
	— Зимата свърши. Няма страшно.
	За моя изненада Констанце тупна с крак по пода като инатливо дете.
	— Не си ли спомняш приказките, дете?
	Всъщност ги бях забравила. С Йозеф харесвахме страшните й истории за гоблини и кръвопийци, ала лично аз предпочитах приказките за Горския цар и ги слушах ненаситно. Ръката ми опипа пръстена, нанизан на верижка около врата ми. Среброто бе изваяно във формата на вълк с две разноцветни очи от скъпоценни камъни — син и зелен. За мен Царят на гоблините бе повече от приказен герой; той беше мой приятел, възлюбен, мъж. Отдръпнах ръка от пръстена.
	— Ловците са… призрачни ездачи — подхванах напосоки. — Галопират преди смърт, бедствие, злина.
	— Да — кимна Констанце. — Вестители на гибел и на древните закони. Не виждаш ли, момиче? Знаците, чудесата?
	Спомних си смътно историите й за свирепите ловци. Сам Горския цар ги предвождал. Намръщих се. Мислех, че броди из Горния свят през зимните дни. С нечестивата орда ли идва? Да си търси невяста? Всяка година ли е нужно да се жертва девица, за да се върне пролетта? Или веднъж на поколение? Какви точно древни закони крепят равновесието между двата свята?
	— Бетина? — Сепнах се. Погледнах към Констанце и срещнах тъмните й очи, впити в моите с отнесено изражение. — Виждаш ли?
	Поех си дълбоко дъх, за да успокоя разбунения си ум и да се върна в настоящето.
	— Какво?
	— В ъгъла — изграчи Констанце. — Наблюдава ни. Наблюдава _теб_.
	Примигнах. Почудих се кой ли е изгубил нишката — аз или баба. Мисълта й ми се губеше, не я разбирах, но дали Констанце бе сама в своята пясъчна кула, или я бях последвала там?
	Поклатих глава и погледнах през рамо.
	— Не виждам нищо.
	— Защото не искаш. Отвори очи, Бетина!
	Намръщих се. Понякога Констанце ме наричаше с рожденото ми име, Елизабет, ала най-често използваше обръщението „момиче“ и „дете“. Никога Лизл и нито веднъж — Бетина. Погледнах я изпитателно. Дали е тук, или се носи в поредния полет на въображението?
	— Е? — промърмори тя.
	С въздишка обърнах пак глава. Както и преди, в ъгъла имаше само мръсотия, пръст и сол.
	— Сега е върху рамото ти. — Констанце посочи лявото ми ухо.
	_Изкуфява с часове._
	— Уродливо човече с коса като магарешки бодил и съсухрено лице. — По тънките й устни заигра злобна усмивчица. — Май не те харесва много.
	По гръбнака ми пролазиха тръпки. За миг усетих дребни черни нокти, впити в рамото ми. Магарешки бодил.
	Извърнах се, но стаята си беше същата.
	Иззад мен се раздаде пресеклив кикот.
	— Вече започваш да разбираш — отбеляза самодоволно Констанце. — Приличаш на мен. Внимавай, Бетина. Не изпускай от поглед ловджийския рог и хрътката, защото зло приближава.
	Издърпах кофата от ръцете й. Връчих й метлата и лопатата.
	— Ще донеса вода от кладенеца — троснах се, за да скрия как трепери гласът ми. — Докато се върна, гледай да си измела!
	— Не можеш да избягаш. — Констанце се ухили широко и тъмните й очи заискриха многозначително.
	— Да избягам от какво?
	— От лудостта — отвърна кратко тя. — Цената, която плащат сродените с Горския цар.


	Джовани Антониус Роси е мъртъв, докладва камериерът на баронесата. Чума или отрова, виенчаните не бяха сигурни, ала когато не откриха никъде ученика и прислужника му, се спряха на второто. Тялото обаче изглеждаше недокоснато: златните катарами на обувките му си бяха на мястото, сребърният часовник — в джоба, пръстените със скъпоценни камъни — нанизани на разкривените му, сбръчкани пръсти. Момчетата не бяха крадци, но отсъствието им внушаваше подозрения. Защо ще бягат, ако нямат вина за смъртта на маестрото?
	Градските стражи дойдоха да вземат тялото. Щяха да го хвърлят в незнаен гроб както другите. Във Виена вече не погребваха мъртвите в пределите на града; заради страха болестта да не се разпространи високопоставени и нисши, богати и бедни гниеха заедно. Нямаше процесия от опечалени след каруцата, напуснала градските порти на път към гробището „Свети Марк“. Макар и прочут виртуоз приживе, в смъртта маестро Антониус бе поредният беден музикант.
	Притаен в тъмна алея, Франсоа проследи как тъжният боров сандък се смалява в далечината. Още щом влезе в стаята да помогне на стареца да се облече и откри трупа, прислужникът разбра, че трябва да изчезне. Беше виждал какво сполита мъжете с неговия цвят на кожата, когато господарите им умрат при загадъчни обстоятелства. Не доживяваха да разкажат своята история, Франсоа знаеше, че кожата му го превръща в мишена, а смъртта на маестрото го обрича на гибел.
	Предчувстваше настъпването на този ден, откакто го бяха изтръгнали от ръцете на майка му и го бяха хвърлили като чувал на кораба, пренесъл го от Сан Доминго до франция. На черна перла, сама сред стотици по-обикновени, не се полага нито подслон, нито закрила. Затова той потъна вдън земя след смъртта на маестро Антониус, спотаи се в лисичите дупки, където се сливаше със сенките и измета от нощния свят. Щеше да остане при обитателките на бордеите и копторите за забранени удоволствия, ако я нямаше единствената му слабост — сърцето.
	От самото начало разбираше, че Йозеф не е пригоден за неговия свят. Размяната на плът и услуги, вулгарната низост сломяваха другаря му телом и духом. У него обаче имаше нещо повече от погнуса към долнопробната паплач. Любовта на Франсоа бе сладостна и нежна, пламенна и буйна, ала на подобни чувства Йозеф откликваше единствено с любезно равнодушие, Франсоа знаеше, че обичта на Йозеф към него е по-скоро платонична, отколкото физическа. Свързваха ги умът и душата, а не плътта.
	Затова ги терзаеше непоносимото отношение на господаря им. През онази съдбовна утрин Франсоа свари Йозеф надвесен с безизразно лице над тялото на маестрото и в сърцето му не се надигна упрек, а само страх.
	След бягството от видимата Виена Франсоа и Йозеф се приютиха при мадам Людалиск, една от грандамите на подземния свят. За разлика от повечето й подопечни момичета, тя не беше туркиня, но подхранваше фантазии за Ориента с евтина коприна и опиати, Франсоа недолюбваше множество неща от престоя при мадам Людалиск, ала най-горко се разкайваше за опиума.
	Йозеф бе по природа крехък, различен, мечтателен. Изпадаше в мрачни настроения и униние и Франсоа се бе научил да смекчава пристъпите с търпение и състрадание. Момичетата на мадам Людалиск не бяха толкова грижовни. Потънали в опиумна омая, те сновяха като безжизнени сенки с разширени зеници и похотлив език. През първите дни в бордея Йозеф се усамотяваше и мълчеше. Седмица след седмица обаче Франсоа виждаше как очите на любимия му бавно гаснат зад черната завеса на сънищата и делириума.
	Започна да крие шишетата с опиумна тинктура. Пое счетоводството на мадам Людалиск. Старателно отбелязваше всяко посещение при аптекаря, доктора, акушерката. Не видя нито капка опиум да навлажнява устните на Йозеф и все пак русокосото момче ставаше все по-отнесено и отчуждено. Мислите му оставаха неизказани докрай, думите — пълна загадка, сън в лабиринт от сънища.
	Отначало Франсоа отдаваше объркването на недоразуменията си с немския език. Момичетата в бордея често говореха как сред маковия унес им се явявал висок изискан благородник.
	— Кой е този странник? — питаше ги Франсоа.
	_Мрак и опасност, страх и ярост_, отговаряха му. _Язди кон и има хрътка. Внимавай. Лудост е да се взреш в очите му!_
	Франсоа смяташе, че му описват опиумни видения, докато един ден не свариха Йозеф надвесен над тялото на най-младото момиче, Антоанет. Лежала мъртва в стаята си, с посинели устни и сребрист прорез на врата.
	_Високият изискан мъж!_, разкрещяха се посестримите й. _Напада отново!_
	Антоанет обаче не беше поклонничка на мака. Не я влечеше безкрайният сън от още една глътка, още едно вкусване, още едно последно забвение.
	Франсоа заразпитва най-добрата й приятелка в бордея Мартина:
	— Кой е непознатият? Как изглежда?
	— Прилича на мен — отговори в унес Йозеф. — Взирам се в огледалото и виждам високия изискан непознат.
	Тогава Франсоа разбра, че любимият му е отишъл там, където не може да го последва. Спомни си обещанието, дадено на сестра му по друго време, в друг живот.
	_Грижи се за него._
	_Ще се грижа._
	Щеше да го изпълни.
	По-късно през нощта Франсоа открадна хартия, мастило и партитурите на сюитата _Горския цар_, надраскани с ноти и отметки с неподражаемия непохватен почерк на другаря му.
	— Съжалявам, любов моя — прошепна Франсоа. — Отчаян съм.
	После бавно и грижливо, буква по буква, съши молба за помощ.
	_Маестро Антониус е мъртъв. Във Виена съм. Ела веднага._
	Надяваше се обичната сестра на Йозеф да дойде скоро.
	Нямаше сили да се справи сам.


>>	3
>>	Лудите, страховитите, повярвалите

	Солта се изчерпваше.
	Гостите се оплакваха от безвкусната храна, но нямахме нито време, нито средства да попълним запасите, разхитени от Констанце. Все пак известно време се справяхме някак. Не след дълго обаче Кете ми подшушна, че не е останала сол дори за хляба. Явно бяхме в безизходица.
	— Какво ще правим? — прошепна сестра ми, докато оглеждахме припасите в мазето.
	Имахме брашно, картофи, лук и мариновано месо за няколко седмици и кажи-речи нищо друго. Откакто татко бе умрял, месарите, пекарите и пивоварите от селото отказваха вересия на вдовицата и дъщерите му. Искаха да им се плаща веднага.
	— Не знам.
	Разтрих слепоочия, за да потуша надигащото се главоболие. Не бях спала добре. Измъчваха ме сънища, разбягали се в утрото. Когато отворих очи, виденията се разтопиха като снежинки, ала смразяващата слана на безпокойството остана дълго след пробуждането.
	— Наистина ли нямаме никакви пари?
	Кете ме погледна с раздразнение. Знаех не по-зле от нея, че ковчежетата ни отдавна събират прах. Странноприемницата задържаше печалбата както сито — вода.
	— Да помолим ли Ханс да ни заеме сол? — предложих.
	Кете застина. Откакто бе разтрогнала годежа, рядко виждахме стария ни семеен приятел. Ханс се бе оженил за далечна братовчедка от Мюнхен. Чакаха бебе през пролетта. Не, не биваше да молим Ханс. Не сега.
	— Дали… дали да не потърсим помощ от енорията? — проточи Кете.
	Сбърчих чело.
	— Да приемем милостиня ли?
	Сестра ми замълча.
	— Имаме ли друг избор? — промълви.
	— Не сме просяци!
	— Все още.
	Макар и изречени кротко, думите се забиха като стрела в гърдите ми.
	— Йозеф може… — не довърших.
	— Какво? — Очите на Кете пламнаха. — Да ни изпрати пари ли? Как? По какъв начин? — Поклати глава. — Брат ни е без работа и без учител. Няма как да го приберем вкъщи, нито ние да отидем при него. Йозеф е в безизходица, Лизл, като нас.
	_Зеперл._ Сърцето ми се сгърчи от болка при мисълта колко далеч е брат ми. Сам ли е? Уплашен ли е? Скърби ли? Или е объркан? Йозеф бе раним. Разчиташе на един-единствен приятел — Франсоа. Какво ли ги чака и двамата без закрилата на маестро Антониус? Възможно ли е да отида при тях? Във Виена. Да се отърсим от имената си и от миналото и да започнем наново. Да си намерим занятие. Да свирим.
	— Лизл.
	Мислите прииждаха безспир като мехурчета, бълбукащи по водна повърхност. Кръвта ми шупна от възбуда. Нима не сме талантливи? Може да даваме уроци по музика. А нима брат ми не заслужава да свири в оркестър на благородник? Защо да се мъчим да държим глава над водата в настояще, влачещо ни надолу към затвора за длъжници?
	— Лизл.
	Умът ми завря, нагорещените ми мисли вдигаха пара. Ще се освободим и ще отлетим надалеч. Ще подпалим странноприемницата, ще танцуваме върху жаравата, ще се оваляме в пепелта. Защо не, защо не?
	— Ох! — Сепнах се и погледнах обвинително Кете — беше ме ощипала. — Какво правиш?
	Вместо злорадство по лицето на сестра ми се четеше безпокойство.
	— Лизл, чу ли поне една моя дума?
	Примигнах бързо.
	— Да. Ще отидем в църквата. Ще приемем Божията милостиня.
	Тя се взря изпитателно в мен.
	— Просто… изражението ти ми се стори странно.
	— О… — Разсеяно разтрих червения белег върху ръката ми. Опитах да свържа мислите си в някакво подобие на ред. — Е, не съм виновна, че не харесвам идеята да прося.
	Кете присви устни.
	— Гордостта не се яде, Лизл.
	Макар и с неохота, си признах, че е права. Прекалено дълго бяхме разчитали на благоволението на лихварите и на татковите обещания да им се издължим. Всичките ценности, дори вещите ни с най-нищожна стойност, бяха отишли в антикварния магазин на хер Каел. Вече нямахме нищо за даване. Нанизан върху груба връв, пръстенът на Царя на гоблините натежа върху гръдта ми. Каквато и да беше светската му цена, за мен той струваше несравнимо повече. Освен могъществото на Царя пръстенът символизираше обещанието, че любовта му е по-силна от древните закони. Никой не може да сложи цена на обещание.
	— Ще отида аз, ако искаш — предложи сестра ми. — Ще говоря със свещеника.
	Представата за църковните стълби, поръсени с ивица сол, изникна внезапно в ума ми. Спомних си, че пасторът е най-възрастният човек в селото — може би, с изключение на Кон-станце. Духовник, ала вероятно и следовник на старата вяра.
	— Не! Аз ще отида — размислих бързо.
	— Ще говориш със свещеника? Тръпки ме побиват от този стар прилеп.
	— Няма страшно.
	Спомних си как като малка веднъж видях пастора да слага върху задните стълби на църквата вино и останалата от причестяването нафора. _За вълшебния народ_, обясни ми. _Нашата малка тайна, фройлайн._ Бях убедена, че е от сродените с Горския цар.
	Кете ме изгледа скептично.
	— Сигурна ли си?
	Кимнах.
	— Добре — въздъхна тя. — Ще кажа на мама.
	Кимнах отново.
	— Пожелай ми късмет.
	— Нужен е не късмет, а чудо — отговори мрачно сестра ми.
	Селото пустееше. Необичайният студ бе задържал обитателите му вкъщи и мястото изглеждаше смалено и притихнало. Малцината, излезли по работа, вървяха с приведена глава и отбягваха погледа ми. По лицата им се четеше напрежение; тревогата сякаш сгъстяваше въздуха и спираше дъха. Казах си, че няма нищо странно — все пак бяхме погребали неколцина съселяни, отнесени от загадъчна чума.
	_Покосени от елфите_, зашепнаха гласовете на старейшините в ума ми.
	Отърсих се от безпокойството и се увих по-плътно в червената си наметка.
	Църквата се намираше в източния край на селото; западната й фасада гледаше право към пазарния площад. Лесно се познаваше по изгърбената камбанария, престроявана неведнъж през годините. Малкото ни село не можеше да си позволи по-красиво място за богослужение; варосаните стени на храма бяха неугледни и зацапани, нефът и олтарът — неукрасени. Говореше се, че това е най-старата постройка на километри околовръст, издигната по времето, когато Карл Велики все още бил езически крал.
	Вратите на църквата стояха затворени между литургиите, но не се заключваха, за да приемат всеки вярващ, търсещ утеха. Никога не съм била особен поклонник на Божията благодат; свещеното ми място бе по-скоро Дъбравата на гоблините. Стиснах пръстена, провесен над гръдта ми, с чувството, че се каня да направя нещо нередно или пакостливо. Взрях се в дървената врата пред мен и за пръв път забелязах резбата по нея. Фгурите бяха чудати и разкривени, но явно издълбани с топлота и старание. Погледът ми попадна върху долния десен край и изображението върху него — висок и строен мъж с извити рога, застанал сред поле с цветя. Рози? Макове? Дяволът? Присвих очи. По ръба имаше надпис, немарливо надраскан. Послание?
	Коленичих, за да погледна по-отблизо. Думите с готически шрифт гласяха: _Ich bin der umgedrehte Mann._
	Аз съм човекът, преобърнат наопаки.
	Лошо предчувствие прокара леден показалец по гръбнака ми. Потреперих, косъмчетата по ръцете ми настръхнаха.
	„Странникът идва, цветята си отиват.“
	Подскочих със задавен вик и се препънах в края на полата си. До мен стоеше старият свещеник, изникнал изневиделица като отровна гъба след дъжд. Познах го по пухкавите бели туфи, увенчали темето му и разстлани по яката на широката му черна роба. Старецът бе позната гледка из тези места. Кацнал върху стълбите на църквата като причудлив дребен гаргойл, имаше навик да се взира в минувачите изпод гъстите си побелели вежди.
	— Извинете…
	— Надписът. Пише: „Странникът идва, цветята си отиват.“ Свещеникът посочи дървената врата пред мен, където думите „HOSTIS VENIT FLORES DISCEDUNT“ бяха издълбани на латински.
	Рогатата фигура я нямаше. На нейно място виждах млад мъж с разперени ръце. Корона увенчаваше главата му; край него подскачаха игриви агънца. Образът на нашия Бог и Спасител, не на Дявола. Нито на Горския цар.
	Не, не полудявам. Не полудявам.
	Не.
	— Да… разбирам — заекнах.
	Тъмните очи на свещеника заискриха. Отблизо различих щръкнали бели влакънца по ушите, брадичката и челюстта му. Придаваха му вид на новоизлюпено пиле.
	— Така ли? Виждате какво стои отпред, но дали виждате по-далеч от носа си?
	— Моля?
	Обърках се. Ръката ми неловко се вдигна и закри носа.
	Той явно не забеляза.
	— Човек научава много от старите хроники — продължи свещеникът. Знаех, че попълва църковния регистър, записва всяко раждане, брак и смърт в града. — Съзира повторения, цикли. Разбира, че идвалото преди, ще дойде отново.
	Нямах отговор за подобно загадъчно твърдение. Замълчах си. Вече съжалявах, че съм дошла в селото.
	— Но едва ли интересът към старите истории ви води тук, фройлайн — усмихна се сухо свещеникът.
	— Не… — Пръстите ми се вкопчиха в диплите на наметката. Събрах смелост за молбата. За просията. — Дойдох да… помоля за услуга.
	— Услуга ли? — Белите като памук вежди се повдигнаха любопитно. — Каква помощ може да ви окаже Божият дом, фройлайн?
	Очите ми не се отлепиха от стъпалата.
	— Запасите ни… запасите ни от сол свършиха, пасторе, и… и с благодарност бих приела… помощ… милостиня.
	Червенина от яд и срам сгорещи въздуха около бузите ми.
	— А! — Гласът на стареца прозвуча спокойно и безизразно, ала не дръзнах да вдигна глава. — Констанце има ли пръст в това?
	Въпросът ме изненада. Погледнах го. Тъмните му очи бяха непроницаеми, но в чертите му съзрях стаена жалост. Жалост… и съчувствие.
	— Замесена е… донякъде — отговорих предпазливо.
	— Нека позная. Искала е да се защити от свирепите ловци.
	Втренчих се в ивицата бели кристали под краката ми.
	— Да — прошепнах.
	Старият свещеник въздъхна и поклати глава.
	— Елате с мен, фройлайн.
	Той се обърна и ме поведе към северния край на църквата. Отключи една вратичка, задържа я отворена и ме подкани да вляза. Внимателно, за да не прекъсна линията от сол по прага, прекрачих в сумрачния трансепт.
	— Следвайте ме.
	Потръпнах от допира на сухите му костеливи пръсти, сключени върху десния ми лакът. Свещеникът ме поведе полека по късо стълбище. Очите ми постепенно свикнаха с тъмнината. В подножието на стълбите различих друга врата. Той я отключи и ми махна да вляза. Сбърчила вежди, се запитах къде ли отиваме. В църковното подземие?
	Вратата се затвори с хлопот зад гърба ми, запечатвайки ме в пълен мрак. В ума ми изплуваха истории за девойки и влюбени, погребани живи в крипти и катакомби. Влудяващото чувство, че съм заключена в гробница, ме сграбчи за гърлото.
	— Пасторе… — подхванах.
	Изщракване. После лумна пламък и затрептя във въздуха пред мен като блуждаещ огън. Старият свещеник стоеше пред мен с фенер в ръка, макар да ми се стори чудно как го е запалил толкова бързо без огниво или свещ.
	— Намираме се в стария вестиарий — обясни той в отговор на незададен въпрос. — Свещениците се преобличали тук, преди да влязат в олтара от там. — Той кимна към една врата в далечния край на помещението. — Отец Абелар обаче предпочита да се облича в нишата зад хористите. Тук се чувствал на тръни.
	Изпитах съчувствие към отеца.
	— А ние защо сме тук? — попитах.
	— През краткото пролетно затопляне миналата седмица избата ни се наводни, затова си преместихме запасите.
	Фенерът описа дъга и освети помещението, далеч по-просторно, отколкото предполагах. Освен каци с хранителни продукти по рафтовете видях натрупани купища прашни свитъци, ръкописи и папки. Едва сега осъзнах, че това са архивите и регистрите на затънтеното ни село.
	— Да, трудът на моя живот. — Мъждукащият пламък на фенера хвърляше дълбоки сенки и чертаеше странни фигури по лицето на стареца. Носът му сякаш се източи, устните изтъняха. Изпъкналите скули му придаваха вид на ухилен череп. — Проследил съм потеклото на всеки мъж, жена и дете — обясни гордо той. — Плодовете на кръвта, откакто е поникнало дървото на селото ни. Някои семейства обаче изчезват. Истории с начало и среда, ала без край.
	— Случват се такива неща в селца като нашето — констатирах. — Майки, синове, бащи, дъщери, сестри, братя, лели, чичовци, братовчеди, съседи — с течение на времето всички се преплитаме безнадеждно.
	Свещеникът сви рамене.
	— Вероятно. Някои загадки обаче и досега не съм успял да разбуля. Живи родословни дървета, отсечени по средата, изгубени, недорасли. Вашето семейство е такова, фройлайн.
	Погледнах го остро.
	— Моля?
	Усмивката му ми показа върховете на пожълтели зъби.
	— Разказвала ли ти е Констанце за сестра си Магда?
	_Магда._ Спомних си как неотдавна баба нарече така Кете. Мама приписа объркването на помътняващия й ум. Нямах представа, че Констанце е имала сестра.
	— Не. Но съм чувала името — рекох бавно.
	— Хм. — Свещеникът вдигна фенера към полица на няколко сантиметра над главата му. Прокара пръсти по гръбчетата на безброй години, подвързани в телешка кожа. Търсеше точната книга, точното поколение. Дългите му нокти бяха набити с мръсотия и почернели от мастило. — Ето!
	Извади грамаден том, почти колкото него, и го тупна върху писалището, вдигайки облак прах. Книгата веднага се разтвори и листовете се слегнаха от двете страни на износената връв, която ги съшиваше. Свещеникът вдигна фенера и с дълъг, разкривен показалец посочи надписа по средата: Мария Магдалена Елоизе Габор.
	Магда. Сестрата на Констанце. Знаех моминската фамилия на баба — Габор.
	— Семейството на баба ви е сред най-старите, макар и не непременно най-уважаваните — отбеляза свещеникът. Наежих се. Не бях Габор, но хапливата забележка ме уязви. — Повечето били особняци. Докоснати от елфи, така ги наричали навремето.
	Сбърчих чело.
	— Докоснати от елфи?
	Жълтата усмивка на стареца се разля бавно по лицето му.
	— Лудите, страховитите, повярвалите. С единия крак в Подземния свят, с другия — в Горната земя.
	Косъмчетата по тила ми настръхнаха. _В кръвта й има лудост._ Но дали е лудост? Или е незрима връзка с нещо по-необятно отвъд знанието на простосмъртните. Десетки красиви и пречупени клони на семейното ми дърво бяха надарени с талант, с порив да творят, обръщащ ги наопаки и наобратно. Пра прачичо ми Ернст, даровит дърворезбар и дърводелец, извайвал неземни и невиждани фигури; обявили ги за ерес и ги унищожили. Още разказваха истории за далечната ми братовчедка Анабел, обявена първо за пророчица, после за вещица заради поетичния си и загадъчен език.
	Да не забравяме татко. И Йозеф.
	И мен. Почувствах се гузна при мисълта за пианото в стаята ми, недокосвано, неиздало нито звук, откакто се бях върнала от Подземния свят.
	— Магда е най-малкото дете на Елеазор и Мария Габор — продължи свещеникът и ми подаде книгата. Залитнах под неочаквания товар — тежестта на наследството и историята. — Били три сестри: Бетина, Констанце и Магда.
	_Бетина._ Вече разбирах по-добре защо баба ме бе нарекла така.
	— Какво се е случило?
	Той посочи книгата с брадичка. Заразлиствах излинелите от вековете страници, движейки се напред-назад из времето. Агнес, Фридрих, Игнац, Мелхиор, Илзе, Хелена, поколения от рода на Констанце. Моят род. Живот след живот изникваше, после изтляваше под пръстите ми. Родените се женеха, имаха деца, умираха. Всичко описано с равнодушна ръка.
	— Не разбирам. Какво търся? — попитах.
	Тъмните очи на свещеника се впиха в моите.
	— Края. Края на Магда.
	Сбърчила вежди, се взрях отново в книгата. Раждаха се бебета и щастливците сред тях остаряваха. Немалко не надживяваха детството; други доживяваха да видят как умират децата и внуците им. Без причина, единствено по силата на случайността. Не проумявах защо краят на Магда е толкова важен.
	Докато не открих.
	Животът на Констанце и Бетина бе подробно засвидетелстван — раждане, кръщение, брак, деца. Историята на Бетина явно свършваше с брака й за Анзел Бергман; животът на Констанце продължаваше чрез децата й — Йоханес, Кристоф, Констанце, още една Констанце, Георг, пак Констанце, Йозеф и Франц. Срещу имената на всичките ми лели и чичовци стояха по две дати — на раждане и смърт, неизличимо вписани в историята.
	Не и срещу името на Магда.
	Сновях напред-назад из годините, търсейки изход, край. Не откривах обаче никаква следа от Магда — нито брак, нито деца, нито кончина. Животът й изглеждаше недовършен; дори съществуването й би било съмнително, ако преди десетилетия свещеникът не бе документирал раждането й.
	— Няма… няма край — прошепнах.
	Пасторът скръсти ръце в огромните си ръкави.
	— Да — рече кратко.
	— Знаете ли какво се е случило с нея? Умряла ли е? Или се е преместила? Хората… не изчезват просто така. — Вдигнах глава от пергамента, объркана и уплашена. — Нали?
	— Хората не изчезват, но историите им се забравят — отвърна тихо той. — Единствено повярвалите помнят.
	— И вие помните.
	Свещеникът кимна.
	— Взеха я. Откраднаха я. — Преглътна тежко. — Свирепите ловци я отнесоха.
	Светът се смали до точица пред мен — колебливия пламък на фенера. Всичко друго потъмня. Усетих как пропадам, спускам се по спирала надолу и все по-надолу в бездната на страха. Опитах да си спомня какво знам за свирепите ловци — какво представляваш, кои са и защо препускат из чужди земи. В разбунения ми ум обаче се вихреше само студената празнота на тревогата. Неволно докоснах пръстена с длан и вълчата глава утешително одраска със зъби кожата ми.
	— Как? Защо? — отроних.
	Свещеникът отговори след дълъг момент.
	— Няма две еднакви мнения за нечестивата орда. Казват, че появата й предвещава немислимо бедствие — чума, война… — той впери очи в стиснатия ми юмрук, — дори края на света.
	Обвих още по-плътно с длан пръстена на Царя.
	— Според други ловната хайка възвестява неравновесие между небето и ада, между Подземния свят и земята на живите. Ездачите препускат из Горния свят, за да вземат каквото им се полага. Древните закони добиват плът — със стомана, зъби и хрътки излизат на жътва.
	Празнотата в сърцето ми заплашваше да ме погълне цяла.
	— Жертвоприношение — изрекох с дрезгав глас. — Живот на девица.
	— Жертвоприношение ли? Колко чини животът на една девица? Дихание? Докосване?
	_Мислиш, че няма дар, по-ценен от туптящото ти сърце ли? Не, смъртно момиче, сърцето ти е дар, по-дребен от прашинка._
	— Тогава какво… — не успях да довърша.
	Какво значеше моята жертва? А неговата? Каква ли цена щеше да плати непреклонният ми млад възлюбен, задето ме бе пуснал да си отида?
	— Ах, дете! — въздъхна свещеникът. — Животът не се съдържа в тялото — потупа ме по дланта, обвила пръстена на Царя. — Душата е живот.
	— Не… не…
	— Не разбираш ли? — Той поклати глава. — Странните, необузданите, докоснатите от елфите принадлежат на Царя на гоблините. Дарбите им са плодове на Подземния свят.
	Геният, страстта, всеотдайността, изкуството им са негови. Защото те са сродници на Горския цар.
	Сродници на Горския цар. Така ни нарече веднъж Констанце — мен и Йозеф. Смятах обаче, че е имала предвид повярвалите в Подземния свят.
	— Значи са похитили Магда заради… дарованието й?
	Лицето на свещеника се изопна мрачно.
	— Похитили са я, защото е повярвала. Лудост е да видиш свирепите ловци, а тя и бездруго не е била на себе си.
	Осени ме внезапна, смразяваща мисъл.
	— Какво сполита невярващите?
	Очите ни се срещнаха през мъглицата от треперливия пламък на фенера.
	— Мисля, че знаете, фройлайн.
	Да.
	Умират, покосени от елфите.


	Сред гората стои цар, висок и изискан странник в наметка с качулка. Обърнат е гърбом, вперил лице в безформената мъгла около него — неумолим, ала и печален.
	Тропот на тежки копита и проточен звънък лай на хрътки огласят въздуха.
	Чертите му са скрити в сянка, но меки кичури бяла коса надничат от дълбините на качулката, сияйни бледи очи отразяват неземната бездънна светлина около него. В далечината се сгъстяват силуети, от надиплената мъгла изплуват знамена, разпенени вълни, конски гриви, мъже. Ловци с копия, щитове и саби. Нечестива орда.
	_Идват, Елизабет._
	Царят отмята ожесточено ръка, сякаш се предпазва от нападение. Поривистият жест смъква качулката и разкрива лице, красиво и същевременно страховито. Кожата е опъната върху скулите; черни ивици като мастилени сенки обрамчват челото, ушите, челюстта, врата. Тъмнината пълзи по гърлото и обвива брадичката му; сред гъстата му сребриста коса стърчат два закривени рога.
	Той е и мъж, и чудовище.
	Навремето е имал очи в два цвята — син и сиво-зелен, ала сега зениците изпъкват в море от белота. Не само цветът на очите се е изгубил — бледнеят спомените, мъжественият му дух, музиката му.
	Той се е вкопчил в тях с променени ръце, някога изтънчени и гъвкави. Ръце на музикант. На цигулар.
	_Елизабет._
	Спомените изтичат между пръстите му — странни, пречупени, осакатени. Ноктите са черни и закривени, хищнически; върху един пръст е прораснала допълнителна фаланга. Той вече не помни как звучи гласът й, какво е усещането от досега на кожата й, как ухае косата й. Останало му е само късче от песен. Мелодия, припев. Той тананика, за да опази разсъдъка си, човешкото у себе си.
	Та нали чудовищата са обезобразени простосмъртни?
	Копитата трополят по-шумно. Звънти стомана, отеква свистене на камшици.
	_Не поглеждай, не поглеждай. Иначе ще полудееш._
	Царят сплита пръсти и закрива лице. Ордата го обгражда — ловците са тук и същевременно не са. Опасна, свирепа задруга.
	„Името й“, изкрещяват в един глас.
	Царят поклаща глава. Да предаде името й на древния закон, значи да се откаже от последното човешко зрънце у себе си. Той го преглъща и усеща как името й стопля мястото, където е туптяло сърцето му. Обещал й е.
	„Името й“, повтаря ордата.
	Той го стаява, не се предава. Ще плати цената. Ще понесе отплатата.
	Ордата не пита трети път. Рязко изсвистява камшик и царят отмята глава в беззвучен страдалчески вик. Очите му стават млечнобели, мастилените сенки по кожата му ги изгълтват. Рогата върху темето му се заплитат, лицето му се разкривява в израз на същинска чудовищна злост. Той яхва жребец. Конят се изправя на задни крака и изцвилва с пъклена ярост; очите му пламтят като звезди върху нощния свод. Жребецът се извръща и се стрелва към небето да вземе своето — принадлежащо на Горския цар — и да го върне в Подземния свят на древните закони.
	Докато язди, името й тупти в гръдта му като биещо сърце. Елизабет, Елизабет, Елизабет.



>>	4
>>	Ползата от бягството

	Проводиха ме вкъщи с торба сол, достатъчна за цял месец, ако не позволяваме на Констанце да я докопа. И все пак разказът на стария свещеник за Магда, за древните закони и нечестивата орда продължи да ме преследва по пътя до странноприемницата. В ушите ми отекваше призрачен тропот на копита, късчета история се носеха по повърхността на ума ми, а аз се опитвах да ги събера в шепи. Констанце казваше, че облачните дипли по лицето на луната са душите на покойниците във вечните ловни полета на небето. А откраднатите? В какво се бе превърнала пралеля ми? Представих си обръча от елши, наречен от нас Дъбравата на гоблините, загадъчните очертания на стволовете и клоните, застинали в неспирен танц.
	Треперех като листо, ала не заради ледения вятър, пронизващ тялото ми през наметката.
	_Ловците излизат, когато настъпи неравновесие между Подземния свят и света на живите._
	Бях прекосила границата между двата свята. Миналото лято се бях сбогувала с Царя на гоблините и с обета си. Дали заминаването ми е прокъсало тъканта на света и е пропуснало през пролуката духове, призраци, обитатели на Долната земя? Грозеше ли ме опасност от свирепите ловци?
	Ръцете ми носеха солта, ала при всяка стъпка усещах как тежкият пръстен тупти върху гръдта ми в ритъма на биещото ми сърце. Ако бях нарушила древното равновесие, щеше ли да ми помогне обещанието му?
	_Не поглеждай назад_, ми беше казал той. Не поглеждах. И не исках. Ала сега не бях сигурна.
	По пътя към къщи очите ми търсеха вестители на нов живот, крехки следи от зеленина сред сивотата. Нищо засега. Нощната слана убиваше нежните филизи, устремили се нагоре, но дните все пак ставаха по-топли. Разкаляната пътека джвакаше под краката ми. Сезоните следваха несъмнено вечния си кръговрат.
	Ала не успявах да се отърся от тропота на копита.
	Докоснати от елфи. Покосени от елфи.
	Не знаех какво да кажа на Кете. И на мама. Сестра ми бе прекосила завесата между двата свята, но не беше от сродените с Горския цар. Вярваше, ала с наивна, повърхностна вяра. За нея между действителното и недействителното имаше ясна граница; стена делеше земята на живите и селенията на гоблините. В духа й не вилнееха въртопи. Сестра ми наподобяваше по-скоро спокойна вода за гладко плаване. Завиждах й.
	В такива моменти най-силно усещах липсата на брат ми.
	Спомних си краткото и загадъчно послание: _Маестро Антониус е мъртъв. Във Виена съм. Ела веднага._ Бих се усъмнила, че писмото е от Йозеф, ако не познавах почерка — грубовато очертани думи и несвързани букви, излезли от ръката на момче, упражнявало се не в краснопис, а в нотна тетрадка.
	Толкова неща исках да разкажа на Йозеф. Истории от стотици писма, повечето неизпратени. Колко чернови, колко листове бяха отишли в огъня, докато търсех думите, намирах ги, задрасквах ги, губех ги и ги обърквах. Безброй зададени въпроси, споделени несгоди и разкрити истини издигаха накрая кула от безсмислие.
	Думите винаги се показваха недостатъчни. Музиката бе езикът, пропит в костите ни — моите и на брат ми. Мелодиите ни бяха изречения, частите от композиции — късове повествование. Разговаряхме най-добре, когато оставяхме пръстите ни да говорят; моите върху клавишите на пианото, неговите — по струните на цигулката. Зеперл щеше да ме разбере чрез музиката ни, не чрез писмата.
	Как обаче аз да разбера себе си? Неспокойствието, тревогата у мен. Чувството на празнота и неудовлетворение, отчаянието от неспособността ми да изразя идеите си върху хартия — и в думи, и в песен. Не успявах да уловя собствения си ум; мислите кръжаха като вихрени пръсти, втурнали се без темпо през шестнайсетините ноти.
	Тропотът на копита стана по-силен.
	Стресната осъзнах, че не ехти във въображението ми. По пътеката препускаше конник. Погледнах през рамо и видях ездач в черно. Тъмната мантия се развяваше зад гърба му като криле. Косата под периферията на шапката му изглеждаше бяла, чертите на лицето му — тесни и остри. Черният жребец с диви очи и оголени зъби сякаш идваше от пъклена бездна.
	Сърцето ми замря. Невъзможно… Или е възможно?
	Ездачът приближи. Имаше обикновени очи, кафяви като дървесна кора, а не в два цвята — зелено и сиво. Бялата коса се оказа перука под тривърха шапка. Развълнуваното ми сърце обаче продължи да подскача и трепери — вироглаво същество, търсещо познатото във всяко непознато, чуждо нещо.
	Не беше Царят на гоблините.
	Не беше, разбира се.
	Ездачът препускаше. Отскочих от пътя, за да не ме отнесе. Със странна смесица от облекчение и разочарование го проследих с поглед как изчезва зад завоя. Не спях добре и умът ми, естествено, съзираше видения. И все пак очакването — и надеждата — да видя отново своя Цар на гоблините бе камата, с която сама се пронизвах. Уви. Никога вече. Трябваше да продължа напред.
	После, за мое удивление, жребецът и ездачът се върнаха в галоп.
	Застанах край пътя, за да се разминем. Ала конникът ме видя и забави ход — от галоп в тръс, после раван и накрая спря.
	— Фройлайн Фоглер? — попита той.
	Вкамених се.
	— Д… да? — заекнах. — Аз съм. Как да ви помогна?
	Ездачът не отговори. Бръкна в кожената торба, окачена над хълбока му. Пратеник, разбрах. Носи ми писмо. Йозеф! Сърцето ми се разведри.
	Мъжът извади кожена кесия и се наведе да ми я даде. Кесията се оказа възтежка за размера си. Звънна мелодично в ръката ми. Объркана, понечих да я развържа, за да видя съдържанието, но пратеникът пак протегна длан към мен — държеше писмо.
	Забравила всичко друго, грабнах плика, без да се старая да не го намачкам или прокъсам. Отдавна чаках дума — обяснение — от Йозеф, не ми беше до дребнави прояви на учтивост и приветливост.
	Хартията бе плътна, скъпа, излъчваше леко ухание дори след толкова изминати километри. Печатът изглеждаше съвсем официален — герб с изображение на цвете. Роза или мак. Не приличаше на пратка от брат ми — хартията, мастилото, уханието не съвпадаха — и все пак се вкопчих в надеждата, за що то исках да вярвам, че брат ми ще ми пише, не би ме забравил.
	— Кой го изпраща? — попитах.
	Пратеникът просто докосна шапка, кимна ми и препусна. Изпратих го с поглед, после се взрях в плика. Обърнах го и сърцето ми се препъна в собственото си вълнение и ужас. С непознат и изящно шлифован почерк писмото бе адресирано до _Композиторката на Горския цар._
	— Добре ли си? — попита ме Кете, щом се върнах вкъщи. Върху плота в кухнята се издигаше кула от нарязани картофи и осолено свинско; на печката къкреше тенджера. — Да не си видяла призрак! — Тя се засмя, но изражението ми смрази усмивката й. — Лизл?
	С разтреперани ръце й подадох кожената кесия.
	— Солта ли е това? — Сестра ми сбърчи вежди.
	— Не. — Оставих солта върху масата; кожената кесия тупна до нея с мелодичен звън. — По-скоро е нашето чудо.
	Кете си пое рязко дъх.
	— Какво има вътре? От кого е? И за кого?
	— Мисля… — преглътнах, — че е за мен.
	Вдигнах плика. Думите с черно мастило изпъкваха ясно: До композиторката на _Горския цар_. Сладникав лъх насити въздуха в ужасна дисхармония с лука и подправките, току-що нарязани за вечерята.
	— Сигурно е от важна особа — отбеляза Кете. — Виж хартията! И… — присви очи — герб ли е това?
	— Да. — Взрях се отблизо и реших, че цветето е мак, не роза. Странен избор.
	— Е, ще го прочетеш ли? — Сестра ми се зае отново с вечерята. — Да видим какво иска загадъчният благородник от композиторката на _Горския цар._
	Счупих восъчния печат и разгърнах листа.
C>
	„Скъпа мадмоазел Фоглер — зачетох на глас, — простете ми за този необичаен и навярно не съвсем любезен начин да се свържа с вас. Не сме се срещали, но имам чувството, че вече ви познавам. Моля ви, не се смущавайте от откровеността ми.“
C$
	— Охо! Таен обожател — подкачи ме Кете. — Колко си потайна, Лизл!
	Погледнах я строго.
	— Искаш ли да ти чета, или не?
	— Добре де, продължавай.
C>
	„Миналия месец чух необикновен млад мъж да свири на цигулка необикновена композиция. Не мога правдиво да изразя колко ме затрогна музиката, как дълбоко отекна у мен, сякаш нотите разпалваха огнени искри в душата ми.“
C$
	Затаих дъх. Необикновена композиция, изсвирена на цигулка от необикновен млад мъж.
	Йозеф.
	Сестра ми изсумтя нетърпеливо. Изкашлях се и си наложих да продължа да чета на глас.
C>
	„Творбата ви, признавам, ме завладя изцяло. Никой във Виена не знаеше името на композитора; разбрах само, че музиката е отпечатана в скромна сбирка с произведения на покойния Джовани Антониус Роси. Познавах го добре и не долавям ясно — ако изобщо долавям — гласа му в тази музика.“
C$
	Йозеф явно бе публикувал странната ми малка композиция под името на маестро Антониус. Разумно решение, честно казано, защото старият цигулар бе известен виртуоз с предана аудитория. Макар и благодарна, задето творбата ми е намерила слушатели, червеят на недоволството се провря в сърцето ми. Възнегодувах, че _Горския цар_ не носи името ми.
C>
	Младият цигулар се оказа загадъчен като вас, гениална госпожице — продължих да чета. — След смъртта на стария виртуоз той и другарят му потънаха вдън земя. За жалост бях принуден да взема нещата в свои ръце.
C$
	Усещането ми за смътна тревога се изостри в мрачно предчувствие. Пълзящото омерзение от дръзкото нахлуване в личното ми пространство се разлисти като отровен бръшлян от думите на автора, заплашвайки да ме задуши с ужас. Зачетох мълком по-нататък:
C>
	„След смъртта на маестро Антониус писмата ви бяха открити сред вещите му. Видях, че са адресирани до Франц Йозеф Фоглер, и успях да ги запазя, преди да ги изхвърлят неотворени. Писмата бяха изпратени през изминалите месеци и завършваха с любопитен подпис: Композиторката на _Горския цар“_
C$
	Вкамених се. Помислих си за отчаяния зов на Йозеф да отида при него във Виена. Чувство на вина усука сърцето ми на възел. Трябваше да му отговоря по-бързо. Да намеря начин да замина. По-усърдно да опитам да се свържа с него. Трябваше, трябваше…
	— Какво има, Лизл? — обади се Кете. — Не ме оставяй да гадая.
	Разтреперана се прокашлях и продължих на глас:
C>
	„Не се гордея от постъпката си, но… непременно трябваше да разбера кой е композиторът на музиката. Прочетох… — гласът ми изневери съвсем. — Прочетох едно от писмата. Простете ми, мадмоазел, за грубото вмешателство в личното ви пространство, но веднага разбрах каква е връзката ви с хер Фоглер — Вие сте му сестра и муза.“
C$
	Ръцете ми трепереха неудържимо, едва различавах думите върху листа.
C>
	„Разтревожен за брат ви и другаря му — самотни, без никакви приятели тук — положих огромни усилия да ги намеря. Не се тревожете, мадмоазел, те вече са в безопасност. Аз, ваш покорен слуга, се грижа за тях и покровителствам всеотдайно таланта им. Ако сърцето ви допусне да простите намесата в личния ви живот, приемете поканата ми да дойдете при нас във Виена. Отправям я в качеството си на горещ поклонник на музиката ви. Дарба като вашата не бива да се пропилява в затънтено баварско селце; редно е да тържествува сред многобройни почитатели. Средства, влияние, власт — предлагам ви всичко в ролята на ваш благодетел. Няма да се обидя, ако отхвърлите предложението ми, но ви подтиквам да приемете, защото с нетърпение очаквам да опозная забележителния ум, сътворил подобна неземна музика.
	В знак на добра воля ви изпращам петдесет флорина. Похарчете ги, както желаете — безразсъдно или разумно — защото са отплата за дара на вашата музика. Решите ли да ги използвате за пътни разноски до Виена — за вас и семейството ви — кажете името ми на местния банков посредник и той ще покрие всякакви допълнителни средства, необходими да се устроите тук.
	Искрено Ваш:
@	Граф Прохазка фон Сновин“
C$
	— Лизл? Лизл!
	Гласът на Кете ме сепна. Писмото се изхлузи от вцепенените ми пръсти и политна към пода. С нервна въздишка сестра ми остави ножа, вдигна листа, преди да кацне долу, и сама прочете думите на незнайния ни благодетел.
	— Божичко… Не е… не е за вярване. — Не успя да наниже думите; нишката, свързваща мислите й, се късаше и ги разпиляваше навсякъде. Погледна ме. Сините й очи блестяха от радост, облекчение и… надежда. Сияеха по-лъчисти от слънцето. Извърнах глава, за да не ме заслепят. Сълзи обжариха клепките ми. Отдадох ги на яркото сияние, не на преляло облекчение. — Възможно ли е?
	Вдигнах непохватно кожената кесия и я отворих. Златото заблещука в следобедното слънце. Изсипах монетите върху масата. Кете ахна.
	— Какво значи това? — извика.
	Какво ли наистина? Опитах да се усмихна, но усещах странно безразличие. Под вцепенението от изненадата безспорно бълбукаха вълнение и приятно пред вкусване, ала сякаш бях в сън. Пред очите ми бавно се разгръщаше сцена, нереална като видение в просъница. Пред мен се бе открил път, несъзиран досега. Исках да композирам музика. Исках да избягам. Някога бях Царица на гоблините, волята ми имаше тежест, притежавах сила да преобразявам света според желанията си. Сега възможностите се нареждаха пред мен като плочки от домино.
	Ала докато бях невяста на _Горския цар_, научих едно — нищо не идва безплатно.
	— Това е… Божи дар! Помисли си как ще стегнем странноприемницата! — Кете започна да отброява флорините със скъперническа прецизност. — Четирийсет и седем, и осем, и девет… — засмя се доволна, — петдесет!
	Осъзнах, че не съм чувала този смях от цяла вечност. Странноприемницата тънеше в мълчание без звънките трели на кристалните му камбанки. Едва сега разбрах колко съм разчитала на смеха й да пропъжда буреносните облаци в сърцето ми.
	— Ще дойдеш с мен във Виена, разбира се. — Думите ми не прозвучаха като въпрос.
	Кете примигна, изненадана от резкия обрат на разговора.
	— Какво?
	— Ще дойдеш с мен във Виена — повторих. — Нали?
	— Лизл… Сигурна ли си? — В очите й блеснаха сълзи.
	— И още как! Това ще е идеалната фантазия на живо!
	Тя пак се засмя — музика с лъх на чиста пролетна утрин. Като малки със сестра ми пускахме на воля въображението си; съчинявахме пространства, недокоснати от сивотата и мъката на ежедневието. Представяхме си светове, където сме принцеси и кралици, красиви и вълшебни селения, каквито с брат ми се опитвахме да създадем.
	— Представи си, Кете — улових ръката й, — как привлекателни младежи изпълняват всеки наш каприз.
	Тя се разкикоти.
	— И сме облечени в коприна, кадифе и брокат!
	— Всяка нощ ни канят на бал!
	— Маски, опери, празненства и танци!
	— Шницели, ябълков щрудел и турско кафе!
	— Да не забравяме любимата ти шоколадова торта — добави Кете.
	Засмях се и за момент си позволих да се престоря, че от ново сме малки момиченца, чиито желания и мечти са преплетени както пръстите ни.
	— Ако… — подхванах тихо.
	— Никакво „ако“. Когато! — прекъсна ме решително сестра ми.
	— Когато… — повторих; усмивката не слизаше от лицето ми.
	— Хайде! — Кете се изправи. — Да кажем на мама, че отиваме във Виена!
	Виена. Внезапно думите ни вече не бяха желание, а възможност. Обзе ме вълнение… и страх. Спомних си разюзданите ми трескави фантазии и си казах, че ме плаши неизвестното. Боях се, защото във Виена не познавахме никого, освен Йозеф и Франсоа. Опасявах се да не се изгубим самотни в големия град, където няма да ни водят напътствията на приятели и сродници. Не си казах, че се страхувам заради предупреждение, чуто от гротескно лице с гоблинови пръсти, и заради неизпълнимо обещание.
	_Не можеш да напуснеш Подземния свят, смъртно момиче, без да си платиш._
	Втренчих се в счупения восъчен печат, в разполовения цвят на мака и се запитах дали не тръгваме по грешен път.


	В къщата има пакостлив дух — така твърдяха момичетата на мадам Л’Одалиск. Дребен злосторник, който им погажда номера — краде дрънкулки, разменя обувки, цапа копринените шалове и панделките им с кал и пръст от градината. На място, където са скупчени много жени, подобни неща създават неразбория. Срязан корсет, прокъсана рокля — разприте и сметките се уреждат око за око.
	Сегашните лудории обаче, изглежда, не са отмъстително дело на отхвърлен любовник или недоволен клиент, нито разплата за невърната услуга, биха възразили момичетата. Те са прищявка на жесток невидим дух. Без умисъл, плод на безогледна случайност; извършени не на шега, а от злост. Елиф изгуби перления пръстен на майка си. Напълниха шишенцето с парфюм на Алойзия с котешка пикня. Обезобразиха медальона с портрет на покойния съпруг на мадам Л’Одалиск. Злият дух, изглежда, налучкваше слабото място на всекиго и не знаеше пощада.
	Мария и Каролине започнаха да носят железни кюлчета в джобовете си. Едвина и Фадиме си направиха амулети срещу лоши очи. Мадам Л’Одалиск посипа праговете със сол, но никаква магия и суеверие не усмиряваше злосторника.
	_Безполезно е_, повтаряше Йозеф с далечен глух глас. _Чудовището е в огледалото._
	Ала вече всички бяха свикнали с чудатите думи на русокосото момче. Изгубило сякаш връзката с настоящето, то витаеше из въздуха и небето, вместо да стъпва по земята и пръстта. Йозеф не бе нито невинен, нито чист — живееше във вертеп, но оставаше забулен в недосегаема далечина, обаятелна и същевременно отблъскваща. Често го виждаха да блуждае посред нощ из салоните, безшумен като призрак да обикаля помещенията. Проговаряше рядко и винаги загадъчно и непонятно, все едно оракул изрича небесно пророчество.
	_Не е зъл дух, а цар Ездач, предвестник на свършека. Моя свършек._
	Момичетата клатеха глава с нежност и съчувствие. _Объркан_, казваха. _Замаян от опиума._ После с по-тих глас: _Изгубен._
	И наистина — ден след ден Йозеф изглеждаше все по-отнесен. Франсоа наблюдаваше с отчаяние как времето оголва другаря му до сърцевината — същество, несъздадено за този свят. Слънцето в косите на Йозеф избледня в безцветното сребро на зазоряването и сумрака; сиви зимни облаци потулиха лятната синева на очите му. Стройното му тяло излиня; бледата кожа стоеше изопната над кухи кости. Тънък като вейка, Йозеф приличаше на сиротно дете. От дън-душа Франсоа копнееше да вдъхне нов живот и любов в гръдта му.
	Сега ги свързваше единствено музиката — нишка, все по-тънка и невидима. За радост на клиентелата отначало изпълняваха сюити на Вивалди и концерти на Хайдн, Моцарт и дори на младия Бетовен.
	_Станахме изискан салон_, казваше мадам Л’Одалиск.
	_Само не вдигай цените_, отвръщаха безименните посетители.
	Йозеф обаче изглеждаше зареян дори когато свиреше. Изпълняваше нотите точно и чисто както винаги, ала духът му не бе в настоящето, нито в музиката. Мелодиите звучаха красиво и все пак някак безплътно, нечовешки. Франсоа затваряше очи и извръщаше глава.
	Късно нощем скръбни трели на изгубено навеки детство изпълваха дома. Момичетата на мадам Людалиск често будуваха до зори — такова бе естеството на занаята им. Йозеф обитаваше пространствата на отдих, затишията между вдишванията. Обичаше да застава пред огледалата в спалните помещения, да наблюдава как ръката му плавно движи лъка, как пръстите танцуват по грифа на цигулката. Понякога се чудеше кое е отражение и кое — реалност; имаше усещане, че живее под стъкло, от обратната страна на чувствата, от обратната страна на дома.
	Накрая стъклото изчезваше.
	След последния концерт — последната му поява в надземния виенски свят — Йозеф нито веднъж не бе изпълнявал _Горския цар._ Страхуваше се от чувствата, които музиката му вдъхва — не само копнеж и носталгия, но и ярост, отчаяние, униние, безпътица, тъга, печал и надежда. По време на скиталчествата с маестро Антониус свиреше композицията тайно — споделяше я с Франсоа като контрабанда. Тогава _Горския цар_ му даваше и убежище, и път за бягство; усещаше как ръцете на сестра му го обгръщат закрилнически.
	Сега музиката му звучеше като укор. Отваряше рана. Всяко изпитано чувство му причиняваше тъпа болка и Йозеф предпочиташе да е кротко вцепенен. Забелязваше тъгата на Франсоа, но не я споделяше. Живееше под стъклото, за да е в безопасност.
	Една нощ обаче той реши да сипе сол в старите рани.
	Както винаги застана пред огледалото и засвири. Щом лъкът докосна струните, светът се промени. Мирис на бор и влага изпълни салона; лъх на сумрачна зеленина, на заспали дървета и пръст. Сенки надиплиха дълбините на огледалносинята нощ и пред него се изправи висок изискан странник. Мъжът свиреше на цигулка.
	Йозеф не се стъписа, не изпита страх, единствено далечно чувство, че вижда познайник. Помнеше го от сънищата си, сякаш му е стар приятел. Странникът носеше мантия с качулка, мракът поглъщаше лицето му, но дългите му ръце повтаряха движенията на лъка и пръстите на Йозеф — фраза по фраза двамата изпълняваха музиката в пълен синхрон.
	После, лека-полека, нота по нота, Йозеф усети как духът му се разведрява. Отвори се врата и за пръв път от дълго време той се озова тук и сега. Смътен, настойчив ритъм зазвуча в ушите му. Туптят копита? Или е сърцето му?
	Странникът и Йозеф стояха в почти еднакви помещения. Младежът проследи с удивление как фигурата се обръща и изучава стаята; взема четка за коса, сетне панделка. Прибра в джоба си пръстен, монета, пантофка. Разстла шал, завърза на възел вървите на корсет, скри пудриера върху незабележима етажерка. Застана с лице към Йозеф и сноп светлина озари острите върхове на оголени вълчи зъби. Странникът сложи показалец пред устните си и Йозеф неволно повтори безмълвния жест. Отблизо дългите изящни пръсти изглеждаха разкривени и чудати. Всеки пръст имаше по една допълнителна фаланга.
	— Кой си ти? — прошепна Йозеф на отражението.
	Странникът приведе глава. Руси къдрици се подадоха от качулката; брадичката се килна въпросително. Йозеф кимна и непознатият се усмихна по-широко. Бавно и целенасочено вдигна кокалестите си пръсти към ръба на качулката и я смъкна.
	Лицето на Йозеф се взря в него.
	Той самият бе злонамереният дух, чудовището в огледалото.
	Сърцето му забумтя. Биеше все по-шумно и накрая заглуши всякакъв звук и чувство. Йозеф рухна на пода и в същия миг по лунния лик пробягаха сенки — призрачни ездачи, тръгнали на призрачен лов.
	Отвън жена със зелени очи, искрящи в тъмнината, наблюдаваше как трептящите облаци минават в галоп над бордея. Устните й се разтегнаха в самодоволна хищническа усмивка.


>>	5
>>	Въртоп в кръвта

	На другия ден изпратих отговор на загадъчния ни благодетел. Мама остана очарована от новината и за пръв път от цяла вечност я видях да се усмихва. Годините се свлякоха от лицето й и загладиха браздата, вбила се между веждите й след смъртта на татко. Сините й очи засияха, бузите й грейнаха и си спомних, че майка ни все още е красива жена. Неколцина гости явно споделяха мнението ми и я заглеждаха скришом.
	Граф Прохазка изглежда бе наистина много богат. Още щом споменахме името му, банковият посредник в града ни предостави нечувана сума. Покрихме пътните разноски, купихме си куфари и нови дрехи. С останалите пари се разплатих с градските търговци и обезпечих мама и странноприемницата. Все пак с Кете си позволихме по една луксозна дреболия. Сестра ми си избра дантела за красиво боне, аз — хартия и чисто нови, изрядно подрязани пера. Нищо че не бях композирала, нито докосвала _Сватбената соната_, откакто се бях върнала от Подземния свят. Исках да пиша във Виена. _Щях_ да пиша във Виена.
	Следващите две седмици се сляха във вихъра на приготовленията, запълващи сякаш всяка минута от дните ни. Опаковах малкото ни леснопреносими вещи — дрехи, обувки, шепата дрънкулки, които не бяхме продали на антикваря, за да платим татковите дългове.
	— Какво ще правиш с пианото? — попита Кете; бяхме в стаята на Йозеф и преглеждахме багажа ми. — Ще помолиш графа да изпрати някого да ти го донесе ли? Или ще го продадеш, преди да заминем?
	Не бях се замисляла за пианото. Нито за музиката всъщност.
	— Лизл… Добре ли си? — Кете ме погледна изпитателно.
	— Разбира се. — Престорих се, че преподреждам грижливо нотите си. — Защо да не съм?
	Тя прокара пръсти по износените клавиши с цвят на слонова кост. Усещах как ме наблюдава, натискайки ту една, ту друга нота. Фа-сол-ми-ре диез. Ла-ла-ла-фа диез. Докато свиреше глухо, безцелно, й завидях до дън-душа за свободата, нехайството, безразличието. За моята сестра музиката бе просто шум.
	— Ами… отдавна не съм те чувала да свириш…
	— Бях заета.
	— Винаги си била заета — отбеляза Кете. — Но това не ти пречеше преди.
	Усетих жегване — вина, срам и немалка доза раздразнение. Сестра ми имаше право, разбира се. Колкото и изморена да бях надвечер, колкото и готвене и чистене да бях отхвърлила, винаги успявах да намеря време за музиката, за магията, за Царя на гоблините. Винаги.
	Чудно как си забелязала — троснах се. — Мислех, че ти е безразлично.
	— Нямам дарба, вярно, но това не значи, че не забелязвам и не ме е грижа. Познавам _теб_ все пак — натърти Кете.
	За мой ужас очите ми се напълниха със сълзи. Твърде дълго се заблуждавах и съчинявах оправдания за неохотата си да седна и да композирам. Едва сега осъзнах, че музиката ми е сълзяща незараснала рана. Добротата на Кете ми подейства като лечебна настойка. Щипеше адски.
	— Божичко, Лизл, не исках… — Тя замълча стъписана.
	— Не, не — избърсах тайно сълзите. — Всичко е наред. Нищо лошо не си направила. Просто съм преуморена. Беше тежка седмица.
	Сините проницателни очи на Кете ме измериха търпеливо. Премълчах. Част от мен искаше да сподели, да излее всичко. Как не съм свирила и композирала от векове заради безсилието да седна, да работя, да творя. Защото захванех ли се с труда на моя живот, усещах друго присъствие — неговия допир, целувките, ласките му. Страхувах се, че Кете няма да ми повярва, или по-зле — че ще ми повярва.
	— Няма нищо — настоях; внезапен порив да се разкикотя забълбука в гърлото ми. — Хайде да се поразсеем с мечтаната представа, докато разчистваме и събираме багажа. Аз съм първа. Когато пристигнем във Виена и се настаним в новото си жилище, граф Прохазка ще организира бал в наша чест. Йозеф ще изпълни, разбира се, новия ми концерт. Приятелят му Франсоа ще дойде също. Ще свирят в дует. А ти… Ти ще носиш прелестни бижута и най-желаните виенски ергени ще се състезават за ръката ти. Ще ни отрупват с шоколад и всякакви сладкиши, и… Ох!
	Кете ме ощипа. Отново. Явно й ставаше навик. Отметна косата от лицето ми и се взря намръщена в очите ми.
	— Откога не си спала? — попита.
	Вгледах се в ръцете си. Свих ги в юмрук, за да устоя на изкушението да ги скрия в джобовете на престилката.
	— Лизл.
	Затворих очи.
	— За… За Царя на гоблините ли мислиш? — Гласът на сестра ми прозвуча ласкаво.
	Потръпнах.
	— Не — поклатих бързо глава. — Не, разбира се.
	Не беше истина, но не беше и съвсем неистина.
	Кете замълча. Усещах обаче изпитателния й поглед.
	— Чудя се — продължи след малко тя — дали тичайки към Виена, не се опитваш да надбягаш Царството.
	Поех си рязко дъх и отворих очи. Сестра ми сякаш бе извадила тресчица от сърцето ми, за чието съществуване не бях подозирала.
	— Кете…
	Гласът ми секна при вида на съчувственото й изражение.
	— Може да тичаш към нещо и да бягаш от нещо, ала не и двете едновременно — рече кротко тя.
	Сълзи прогориха клепачите ми. Не им разреших да се стекат по клепките.
	— Как ти щукна, че бягам? — усмихнах се пресилено.
	Сега смехът на Кете се надигаше по-лесно; исках да се усмихне, да се пошегува, да извърне поглед от тъмните ъгли на душата ми, за да не ги изпепелява със съчувствието си.
	Сестра ми не се засмя. Срещна очите ми:
	— Няма полза да бягаш, ако си сбъркал пътя, нали?


	През следващите седмици, докато времето ни в странноприемницата изтичаше, думите на сестра ми не ме оставяха на мира — вина и яд пробиваха с остри връхчета удобното ми самозаблуждение. Негодувах как Кете ме бе принудила да погледна в очите неспособността си да композирам, да седна до пианото и да свиря. По-лесно бе да вярвам в приятната лъжа, че съм твърде заета, изморена, угрижена и тям подобни. Всъщност се боях да се върна към _Сватбената соната._
	Истината бе дори по-грозна.
	_Не исках_ да работя над сонатата.
	Срещу страха се изправях по-лесно. При превода на мислите ми върху листа се губеше много, опасявах се, че изсвирената мелодия отстъпва на музиката, която чувах наум. Не бях достатъчно способна, достатъчно добре обучена и талантлива.
	Ала неведнъж бях побеждавала подобни страхове. Цяла вечност в Подземния свят разтварях ребра, оголвах несигурността си и смело заставах лице в лице с нея. Имах кураж и сила да надвия съмненията и не възнамерявах да се предавам сега.
	Непоносима се оказваше надеждата.
	_Не поглеждай назад_, казал ми бе Царят на гоблините. Не поглеждах. В моментите между съня и бодърстването обаче самотата издълбаваше в сърцето ми празнини, заплашващи да ме погълнат цяла. _Сватбената соната_ извикваше призраци, буквално и метафорично.
	Можех да я загърбя. Да запълвам времето с други мелодии, други композитори. Ала при вида на черните и белите клавиши бездната винаги разтваряше обятия, изкушаваме ме да наруша обещанието и да се втурна назад, назад, назад.
	Каретата за Виена щеше да пристигне след три дни. Приготовленията бяха почти приключили; оставаше да се погрижим за шепа дреболии от ежедневието ни. Панделките, дантелите и труфилата на Кете. И моето пиано.
	Успяхме да го продадем на един търговец от града, натрупал достатъчно състояние, та да пожелае да го обогати с музика. Бе наел дори учител чак от Мюнхен да преподава на съпругата и дъщеря му. Младият мъж щеше да пристигне след заминаването ни, но подир ден търговецът щеше да дойде с наета каруца и работна ръка, за да отнесе инструмента.
	Настъпи последната ми вечер с пианото. Трябваше да се сбогувам с него както с близък приятел.
	Изчаках странноприемницата да притихне в мрака и седнах на пейката пред пианото. Странно и същевременно изпитвано чувство. Допирът на дървената седалка под мен беше и привичен, и някак по-друг от преди. Разучавах инструмента наново; опознавах го с нови очи и пръсти. Бях забравила как да го приемам за неотменно присъствие.
	Луната посребри света ми и обагри жълтите клавиши в мътносиво. Вдигнах длани над клавишите и се поколебах. Пръстите ми застинаха, изтръпнали от неизсвирените ноти. Невидими паяци пролазиха по врата, по гръбнака ми; незрим ветрец облъхна косата ми и погъделичка кожата ми. Потреперих. Исках да отърся паяжините на колебанието. Провесен на верижка, товарът на обещанието натежа върху гръдта ми. Пръстен с формата на вълча глава. Неговият пръстен.
	Изсвирих няколко акорда — полека и тихо, макар в старата стая на Йозеф да бях отдалечена от другата част на странноприемницата и гостите не можеха да ме чуят. Пробягах по нотната стълбица, за да раздвижа пръсти. После подхванах упражненията на Клементи. Избягвах друга песен, друга мелодия, бореща се да изплува на повърхността на ума ми.
	Постепенно засвирих с лекота. В дома ми нямаше призраци, нито разкаяния и блянове, добили плът. Ала не само умът ми таеше спомени; пазеха ги мускулите, пръстите, сърцето ми. Бавно, но сигурно музиката започна да се променя.
	_Сватбената соната._
	Не. Откъснах мислите си от миналото и ги насочих към бъдещето, към брат ми и Виена.
	Виена. Където в концертните зали изпълняват най-новите симфонии на Хайдн; където можеш да видиш най-новата пиеса на Шиканедер в театъра и да се смесиш с най-великите съвременни мислители в стотиците кафенета и салони, където художници и философи наводняват улиците и разговорите се леят като вино. Виена, където няма оброчни места за среща на Горния и Долния свят.
	Където Йозеф е свободен.
	И аз ще бъда свободна.
	Стиснах юмруци и изтръгнах неблагозвучни звуци от пианото. Не. Няма! Не искам.
	Ала като лодка, понесена назад по течението, усетих как потъвам в музиката. Моята музика. В спомена и в мислите ми засвири цигулка. Изпълняваше втората част — адажиото. Затворих очи и безволно се понесох в открито море.
	Оставих се да потъна, да се удавя.
	Елизабет.
	Зад затворените ми клепки закръжиха образи. Дълги изящни пръсти танцуват по грифа на цигулката; грациозна ръка движи гладко лъка; тяло се полюшква, увлечено от прилива на музиката.
	Засвирих.
	Работата над сонатата бе трудна — и лесна — както заспиване. Тялото ми инстинктивно знаеше какво да прави, дори умът ми да бе забравил. Пръстите ми намираха местата си върху клавишите, проправяха нови пътеки, съчетаваха нови звуци. Композирането е извайване на идея, събиране на късчета музика, ритъм, хармония. Шлифоване на фрази, контрасти и поддържащи линии. Наслагване на мелодии, докато се прояви тема, история, завършек.
	Нямах завършек.
	Елизабет.
	Тяло се отпусна на пейката до мен. Мирис на бор и горски дебри изпълни стаята, примесен с лъх на лед и зима, макар отвън да се лееха пролетни дъждове. Задишах плитко и бързо, мъчейки се да _заглуша_, туптенето на трескавото си сърце.
	Елизабет.
	Хладен ветрец, едва доловимо дихание, шепот в ухото ми. Царят на гоблините винаги ме наричаше Елизабет.
	— Ела при мен — промълвих на оживялата тъмнина.
	Кожата ми настръхна. Нежно докосване отметна косата от челото ми; ласкави устни докоснаха бузата ми. Ръката ми се вдигна към лицето, сякаш да улови с пръсти целувката му.
	— Любими мой — изрекох с треперлив глас.
	Никой не ми отговори.
	Искаше ми се да знам име, с което да го призова. „Не можеш да обичаш мъж без име“, казваше ми той. Мислеше, че проявява доброта към мен. Сега от него бе останала само сянка, безполезно име, принесено в жертва на старите закони. Такава цена бе платил, за да стане Горския цар. Не бе доброта, а жестокост. Жестоко бе да съм тук, на Горната земя, самотна, жива и далеч, загърбила историята ни.
	— Моля те, ела при мен. Моля те — отроних със задавен глас.
	Рязко поемане на дъх. Болезнен стон. Тежестта на пейката до мен се помести. Зачаках да усетя как ръцете на Царя на гоблините ме обгръщат отново.
	Когато отворих очи обаче, стаята бе пуста.
	Винаги бе пуста.
	Зарових лице в длани и заплаках.
	Тих, шушнещ звук — клони, разлюлени от зимния вятър — изпълни ушите ми. Спомних си Тисл и Туиг — гоблинските ми прислужници. Представих си как дългите им сухи пръсти дращят по люспестите им длани — гоблински аплодисменти.
	Изправих се.
	— Ехо? Има ли някого?
	Отговори ми тишината. Безмълвието обаче не беше празно както преди. Протегнала ръце, тръгнах опипом из стаята. Гротескните неземни силуети се превръщаха в завеси, столове и други най-обикновени предмети.
	Бях сама.
	И все пак.
	Трябваше да се наспя. Умората подкопаваше защитните ми сили, както прииждащи вълни подронват дига. Поддавах се на въртопа в сърцевината на духа ми. Съблякох се и бързо, само по долна риза, се сгуших зъзнеща в леглото.
	Тъмнината забули очите ми, ала сънят не дойде. Пресявах се към бреговете му, размахвах ръце и плувах към унеса.
	Напразно. Не успявах да го стигна. Отчаяно исках да отпочина, да угася очите, ума, сърцето си.
	_Не мисли. Чувствай._
	— Ах, любими мой — въздъхнах. — Копнея за това. Копнея…
	Докато умът ми потъваше в сън, усетих име да натежава върху сърцето ми. Обгърнах с длан пръстена му и се опитах да се събудя, да си спомня. Името изчезна, преди да дойдат сънищата.


	Тя го зове.
	Чудовището вдига глава. Чува музиката, долитаща от Горния свят. Ловците са го пришпорвали до изнемога; дланите и зъбите му са посребрени от душите на невярващите. Очите му са синьо-бели и сияят от наслада при спомена как вкусът на живота, на слънцето, на вдишването, на страстта е бълбукал върху езика му. Дори сега гъделичка гърлото му. Той отмята глава и се залива в смях — радостен, необуздан, до забрава.
	Това е вик за помощ.
	Още неколцина са се присъединили към безсмъртната шайка във вечния й бяг по небето. Танцьорът в горичката, певецът зад кулисите; художникът в ателието, пророкът в глухата уличка. Ловците са ги пренесли през булото върху немъртви коне, ала живите издържат прехода. Бариерата става оръжие, острие, кама. Невинна кръв се пролива, когато сродниците на Горския цар се вливат в нечестивата орда. Капките поръсват земята и разцъфват в алено. Тези макове сред полето са последната следа от живите, от някогашните човешки същества.
	Единствено музиката е останала от някогашната му човешка природа.
	Крачейки през безкрайни празни зали, чудовището се плъзга от сянка в сянка, сподиряно от върволица гоблини. Ръцете му, носили сабя и щит през дългата нощ, сега държат цигулка и лък. Подземният свят се преустройва по негова воля, ала за пръв път от векове той се намира в огледална зала с пиано в центъра. Приемна.
	Камината е угаснала, огледалата — пропукани, инструментът — прашен и неблагозвучен. И все пак тя го зове през булото.
	_Ела при мен._
	Той опира конските косми в струните и топлият трепетен глас на цигулката му изпълва пространството помежду им. Огледалата около него не отразяват приемната, а тясна, мизерна стаичка, пълна с куфари, книжа и дрънкулки.
	По средата стои момиче. Жена. Седи пред пианото със затворени очи. Свири своята песен. Историята им.
	Елизабет.
	Образът й трепти и се люшка — отражение, мержелеещо се зад пламък на свещ. Сенките се вият любопитно, гърчат се. Чудовището ги удържа с усилие.
	„Моля те — прошепва. — Дай ми само това.“
	Докато свири, тъмнината се отдръпва. От кожата, косата му; тежестта на рогата върху главата му олеква. Цветът се връща в света и очите му — синьо и зелено. Чудовището си спомня какво е да си човек.
	Елизабет.
	Сяда на пейката до нея — умолява я с все сърце да отвори очи и да го види. Да бъде с него. Очите й остават затворени. Дланите й сноват върху клавишите.
	Елизабет.
	Тя трепва. Той си поема рязко дъх и вдига длан да погали лицето й с пръсти — осакатени, криви, чудати. Ласката му минава през нея като нож през дим, ала тя потръпва, сякаш пръстите му се досегнали дълбините на душата, тялото, сърцето й. Нетленна е като мъгла, но той не устоява на порива да я целуне. Затваря очи и се привежда, представяйки си как устните му докосват копринената й кожа.
	Устните им се срещат.
	Ахване. Очите му се отварят, нейните остават затворени. Ръката й се вдига към устните, сякаш са изтръпнали от неочакваната нежност.
	— Любими мой, любими — въздиша тя.
	„Тук съм — отговаря той. — Ела при мен. Виж ме. Призови ме с моето име.“
	Тя отваря очи и се взира през него, не в него. Тъмнината съска и пълзи, шушне като сухи клони в леден вятър. Момичето закрива лице с длани, раменете й се свиват и плачът й е по-горчив от най-мразовитата зимна нощ.
	_Не!_, извиква той. Иска да я успокои, да я помилва, но не може да я прегърне, да я докосне. Той е призрак в ума й, ням, безтелесен.
	На сенките им дотяга от хленчовете му. Мастилената чернота се увива отново около дланите, ръцете, лицето му. Макар и в хватката на старите закони, мъжът се бори срещу чудовището, в което се превръща. Затваря мислите си и пропада, вкопчен в последното чисто, неосакатено късче от себе си. Протяга се за сетен път към нея и запечатва името си в сърцето й.
	_Пази ме_, моли я безмълвно. _Опази човешкото у мен. Запази ме цял._
	После изчезва.


>>	6
>>	Надбягване с Царството

	Каретата щеше да пристигне рано на другия ден.
	За моя изненада надвечер неколцина съселяни дойдоха да ни изпратят с подаръци, благопожелания и непоискани съвети.
	Пекарят и съпругата му донесоха сладкиши; касапинът — месо, пивоварят — буренца с бира за прощална наздравица. Гостите в странноприемницата се смесиха с местните и не след дълго се развихри импровизирано празненство. Бях трогната от посещението и доброжелателните жестове, но не приех съветите на драго сърце.
	— Наглеждай сестра си, Лизл — рече фрау Бекер. — Красотата е сляпа. Кете не бива да попада в лоша среда.
	— Разумна си — додаде съпругът й. — _Ти_ поне няма да позволиш на някого да се възползва от теб.
	Усмивката ми се сви в гримаса. Все пак им благодарих за кейка — великолепно изкушение от влажно бяла сладост. Нямахме излишна захар за подобно разточителство и небцето ми оцени лакомството, макар след него да остана лош вкус.
	Не след дълго нашите доброжелатели се изнизаха през вратата и се стопиха в сгъстяващия се мрак, оставяйки сърцата ни натежали от очакване, боязън и осезаема привързаност към селцето, което с Кете бяхме тъй нетърпеливи да напуснем. Мама настоя да си легнем рано и да не се занимаваме с домакинстване, защото утре трябва да сме отпочинали. Съдейки по влагата в сините й очи, майка ни искаше да се оттегли в убежището на кухнята, за да ни спести гледката на рукналите сълзи.
	Цяла вечер Констанце остана заключена в стаята си на горния етаж. Вероятно за добро, но необщителността й ме засегна. Все пак бе събрала смелост да участва в прощалното празненство на Йозеф.
	Не разсъждавах трезво, разбира се. Странна меланхолия ме бе обзела през последната ни вечер в странноприемницата. Редно бе да съм щастлива. Да се вълнувам. Животът ми се ширеше пред мен — златна пътека, озарена от благодат, в чийто далечен край ме чака бляскав град на стотици възможности. Ала усещах необяснимо безразличие, сякаш преживявах радостта от разстояние.
	В душата ми надвисваше сянка. Съзнавах какви чувства следва да изпитвам, от какви последствия да се страхувам, но всичко изглеждаше тъмно, смътно, неясно. Между мен и съкровената ми същност се стелеше було. Мислех за предупрежденията на стария пастор, за ужаса на Констанце от свирепите ловци. Имаше причини да се тревожа. И да съм внимателна. През онази нощ обаче, нощта преди следващия ми живот, усещах само безсилие и умора.
	Дори Кете забеляза необичайната ми неразговорливост.
	— Искаш ли да дойдеш при мен, Лизл? — попита ме, когато всички се оттеглиха в стаите си; седяхме в гостната пред камината и гледахме как пламъците изтляват в жар. — Ще ми правиш компания. Както в доброто старо време, а?
	Като малки със сестра ми спяхме в едно легло, а брат ми имаше спалня на долния етаж. Тогава усамотението ми се струваше връх на разкоша; питах се какво ли би било нощем никой да не подритва сънищата ми. Сега се радвах на личното си убежище, ала понякога самотата ми натежаваше повече от чуждите крайници, затискащи съня ми.
	— Няма нужда — отговорих, втренчена невиждащо в огъня. — Върви, Кете… И аз ще си лягам след малко.
	Забелязах как протяга ръка, после я отдръпва. Устните й се разкривиха, сякаш мъчително търсеха утешителни думи. Прииска ми се да вдигна длан, да разсея тревогата й с бодро кимване. Не успях. Сянката ме обгръщаше като покров и не ми даваше да помръдна.
	Сестра ми се изправи и тръгна към стълбището. Спря.
	— Лизл — прошепна.
	— Да?
	— Отиди в Дъбравата на гоблините.
	Дори ножът на изненадата ме прониза с притъпено острие.
	— Какво?
	— Отиди в Гоблиновата гора — повтори сестра ми. — Помири се с миналото и се сбогувай. Не може да започнеш отначало, без да сложиш край. Върви и се освободи.
	Опипах пръстена, провесен на врата ми.
	— Ще си помисля.
	— Какво ти е, Лизл? — Очите на Кете пламнаха, гласът и се изпълни с неочаквано ожесточение. Удивих се от неудържимия й гняв, ала усетих и завист. Искаше ми се да имам силната й увереност, защото моята решимост се огъваше. — От какво се страхуваш? Омръзна ми да се разправям със сърдечните ти тегоби. Не мога да ги нося вечно. Не съм ти патерица.
	Примигнах.
	— Моля?
	Кете закрачи пред камината.
	— Откакто се върна от… откъдето беше, не си на себе си. — Преди да успея да се защитя, тя продължи: — Ту ти е горещо, ту ти е студено. Както се смееш, изведнъж униваш. Ту бързаш, ту се бавиш. Трудно ми е да предугаждам настроенията ти, Лизл. Въртиш се безспир като пумпал, а аз бдя и чакам кога ще се разклатиш и ще се отплеснеш…
	Изумих се. Толкова ли ме бе променило времето, прекарано под земята? От селенията на гоблините бе излязла друга Лизл — не, Елизабет — но все пак си бях аз. Същия дух. Самовглъбена, егоистична, милозлива, жестока. Бях отърсила старата кожа, за да стана по-истинска отпреди, по-вярна на себе си. Винаги ли съм била нетърпима? Нетърпима и досадна?
	— Много… — Думите ми приседнаха. — Много съжалявам, Кете.
	Изражението й омекна, но пролича, че дори извинението ми я подразни. Тя въздъхна.
	— Не се извинявай, Лизл. Спри да се самосъжаляваш и потърси завършек. Освобождение, опрощение, все едно. Омръзна ми да треперя над сърцето ти. Върни го на Царя на гоблините, ако щеш. Вече не мога да го нося.
	Клепките ми се сгорещиха. Усетих съчувствения поглед на Кете, но не я погледнах. Пареща сълза се плъзна по миглите ми. С усилие на волята се удържах да не подсмръкна. _Спри да се самосъжаляваш._ Тежки думи.
	Сестра ми се наведе и ме целуна по челото.
	— Отиди в Дъбравата на гоблините. Отиди и се помири с миналото.
	Тръгнах.
	В ясната нощ се запътих към сърцето на гората.
	През деня бе валяло и тук-там се помайваха облачета, но кръглото лице на луната светеше на небосклона и посипваше дърветата със сребриста мъгла. Щях обаче да намеря Дъбравата на гоблините дори в непрогледна тъма. Легендите за нея бяха гравирани върху костите ми, карта на душата ми.
	Ходих и по-дълго, и по-кратко, отколкото в спомените ми. Разстоянието от странноприемницата до гората сякаш се бе скъсило, а времето за стигане дотам не беше набъбнало. Озовах се сред Дъбравата на гоблините почти с изненада; дванайсетте елши, избуяли в кръг, изскочиха от сенките като деца, играещи на жмичка. Миналия път тук бях прекосила границата между световете. Дъбравата на гоблините бе сред малкото места, където Долната и Горната земя съществуват заедно; пространство, превърнато в олтар от старите закони и от спомените ми. Застанах току до предела му в очакване да се почувствам като нашественик, прекрачил в чужд свят.
	Не усетих нищо.
	Навлязох сред гората и седнах, облегната на един дървесен ствол. Увих се по-плътно в наметката.
	— Ах, любими мой — прошепнах в нощта. — Тук съм. Най-сетне съм тук.
	Никой не ми отговори. Дори гората тънеше в необичайно мълчание, необлъхнато от търпеливо очакване. Седнала в мрака, се почувствах смутена като дете, завърнало се в отдавна напуснатия си дом и открило, че не е какъвто е в спомените му. Гората хем приличаше, хем не приличаше на запазената в спомените ми, ала разликата не се дължеше на дребните пропуски и грешки на паметта. Разликата се състоеше в празнотата.
	Бях сама.
	За момент се подвоумих дали да не тръгна обратно към странноприемницата, където е топло, светло и безопасно. Ала бях обещала на сестра ми да се сбогувам ида намеря покой, макар да не знаех как. Макар да нямаше кой да ме чуе.
	— Утре заминавам за Виена — промълвих. — Напускам Дъбравата на гоблините.
	Неволно изчаках отговор. Не говорех на себе си; водех разговор, въпреки че в него участвах само аз.
	— Искам да съм щастлива. _Щастлива_ съм. Винаги съм мечтала да отида във Виена. Да видя света отвъд затънтеното ни късче земя в Бавария.
	Почувствах, че вече ми е по-лесно да говоря не на себе си, а сякаш имам слушател. Запитах се дали наистина искам Царя на гоблините да ми отговори, или просто да положа сърцето си тук, пред Царя и пред старите закони.
	— На това ме научи ти, нали, любими? Да обичам себе си на първо, не на последно място. — Думите се зареяха пред мен в облаче мъгла. Тъгата и копнежът ми станаха видимо дихание. Усетих как измръзвам; ледената влага се процеждаше през наметката и се впиваше в костите ми. — Не се ли радваш за мен?
	Отново никакъв отговор. Отсъствието ми бе почти присъствие, осезаема, неизбежна празнота. Жадувах да запълня тази пустош, да запечатам пропастта, да затворя процепите в сърцето си.
	— Знам какво би казал — продължих. — Продължавай напред. Живей, Елизабет. Живей и ме забрави.
	Чух гласа му в спомените си — мек, изразителен баритон, богат и топъл фагот. Или беше прочувствен тенор, звучен и чист като кларинет? Времето замъгляваше чертите и контурите на Гоблиновия цар; връщаше мъжа в легендата въпреки усилията ми да го задържа. Да помня.
	— Лесно е да забравиш — прошепнах в безлюдния въздух. По-лесно, отколкото предполагах. По-лесно, отколкото ми се иска да призная. Дори сега не виждам ясно цвета на очите ти, любими.
	Прокарах пръсти по замръзналата земя.
	— Но да се живее? — Нямаше нищо под пръстите и краката ми. Ни помен от топлина и от сънлива зеленина, очакваща да се пробуди. Смърт, небитие, безжизненост. — Да се живее, е трудно. Не ме предупреди, че ще е тъй непосилно, любими. Не каза нито дума за това.
	Ръцете и ходилата ми започнаха да се вкочаняват от студа. Изправих се и затропах с крака, отърсвайки стотиците иглички, забодени в кожата ми. Засновах из Дъбравата на гоблините, стоплена от вълнението и отчаянието.
	— Не ми каза, че животът е низ от решения — и лесни, и трудни. Не ми каза, че животът не е битка, а война. Не ми каза, че животът е избор, и всеки ден, в който избирам да продължа, е победа, възторг.
	Сега не само вълнението ме сгорещяваше. Усетих гняв, свит на кълбо у мен, да ме навива като пружина. Пръстите ми се свиха, челюстите се сключиха. Пружина, готова да отскочи. Прииска ми се да изкореня елшите една по една, с голи ръце да прокопая дупка в земята и да се върна в Подземния свят; да късам, да крещя, да дращя и да пищя. Да го нараня. Да нараня себе си.
	— Искам да си мъртъв! — възкликнах ожесточено.
	Гласът ми отекна в гората, но силните ми чувства зазвънтяха в ушите ми.
	— Искам да си мъртъв! — повторих. — Чуваш ли ме? Искам да си мъртъв!
	Най-после гората поде крясъка ми; десетки безусти гласове заповтаряха „мъртъв, мъртъв, мъртъв“. Стори ми се, че чувам нечовешкия кикот на Тисл и Туиг, пискливото им кискане нажежи кожата ми. Някогашната Лизл би се почувствала виновна, задето е изрекла толкова жестоки думи. Новата Елизабет не се разкая. Все пак Царят на гоблините ме бе научил да съм безмилостна.
	— Ще се съгласиш, разбира се — засмях се горчиво. — Никой не може да те накаже по-сурово, отколкото се наказваш сам. Царят мъченик, пожелал да се жертва заради мен, да загине в името на любовта… — Замълчах. — Но аз не съм като теб. Не съм светица. Грешница съм. Искам да си мъртъв, за да мога да живея. Ако беше умрял, щях да те погреба — в сърцето и в ума си. Щях да те изстрадам и да продължа напред.
	Спрях да крача и се обгърнах с длани под наметката. Гневът ми стихваше и студът пак пропълзя в мен. Извадих пръстена с форма на вълча глава.
	— Ала ти живееш неживот. — Вдигнах пръстена и се взрях в него — стар, почернял, дори грозноват. — Неживот и несмърт. Съществуваш в пространствата на промеждутъка. Между съня и бодърстването, вярата и въображението. Искам да се събудя, любими. Искам да съм будна.
	Разкопчах верижката и изнизах пръстена. С разтреперана длан го оставих сред дърветата в Дъбравата на гоблините.
	— Няма да поглеждам назад — рекох със задавен глас. — Този път няма да се обърна. Защото теб те няма да ме задържиш. Освобождавам те, любими, както ти ме пусна да си отида. — Ридание заседна в гърлото ми. Преглътнах го и решително изправих гръб. — Сбогом — казах и не се извърнах назад.
	Очаквах — надявах се почти — да усетя призрачна ръка върху рамото ми, докато излизах от Дъбравата на гоблините и се отдалечавах от дърветата. Ала както и в деня, когато напуснах Подземния свят, нямаше докосване, нито промълвена молба да остана. Въпреки дадената дума, неволно го потърсих с очи — него, моя Цар на гоблините. Ахнах тихо и ръката ми се вдигна към пръстена, чиято тежест вече не усещах над гръдта си. Не бях сигурна, но ми се стори, че съзирам висок и строен силует между дърветата да ме изпраща с поглед.
	Примигнах и фигурата изчезна. Навярно никога не е била там — създание на лудостта ми, на замъгления ми от печал ум. Обърнах се и тръгнах към къщи, към бъдещето и света на простосмъртните.
	Почти успях да стигна до странноприемницата, преди сълзите да се излеят.


>	Интерлюдия

	През една късна сутрин в началото на пролетта пътническата карета за Виена спря пред малка баварска странноприемница.
	Уловени за ръка, две момичета — тъмнокосо и русокосо — чакаха да се качат в нея. Дрехите им бяха скромни, вещите — оскъдни. Макар едната да бе красива, а другата — невзрачна, веднага се познаваше, че са сестри. И двете имаха огледални изражения — обнадеждени и умислени — като две половини на една цялост. Пътниците се размърдаха с мърморене и пуфтене, за да направят място на момичетата — едното закръглено, другото тъничко. Сестрите останаха хванати за ръка; тъмнокосата се взря право напред, за да не вижда демоните, мержелеещи се само пред нейните очи.
	Междувременно отвъд планините и в пределите на чужда страна две момчета — едното тъмно, другото светло — вървяха редом по виенските улици на път от мизерно убежище към дом в изисканата част на града. Лакей в униформа с цвят на мак бе изпратен да пренесе багажа им в новото жилище. Единственото им притежание обаче се оказа една леко очукана цигулка. Минувачите се отместваха и извръщаха очи при вида на сплетените ръце на момчетата — едната черна, другата бяла.
	Тъмнокожото момче знаеше, че щастието не се усмихва на хора от неговата класа и с неговия цвят, и гледаше с подозрение на ненадейния обрат на съдбата, довел зеленооката жена в дома на мадам Людалиск да търси него и любимия му. Жената носеше дарове — предложение за покровителство и писмо, написано с непознат за Франсоа почерк, ала затрогнало светлокосия му другар.
C>
	Доверието Ви в моето творчество е чест за мен. Приемам смирено щедрото Ви предложение. Моля Ви, предайте най-сърдечни поздрави на моя брат, хер Фоглер. Уверете го, че семейството му не го е изоставило и неговата любяща сестра се моли той също да не я е забравил.
@	С гореща благодарност —
	компзиторката на _Горския цар_
C$
	Франсоа не повярва на зеленооката жена. Отдавна бе научил, че нищо не идва даром. Йозеф обаче не беше изгубил надежда; вярваше в приказки за феи и сбъднати мечти, във вълшебства и чудеса. Йозеф взе писмото.
	И прие.
	Късно следобед каретата от Бавария мина през градските порти и още по-късно двете сестри застанаха пред един пансион на Щефансплац до величествената катедрала в сърцето на Виена. Тъмнокосата трепереше под червената наметка, ала не от необичайния за пролетта хлад. Не откъсваше поглед от тъмния портал, чакаше да зърне сини очи, руса коса и свенлива, мила усмивка. Чакаше едно малко момче. Чакаше брат си.
	Братът обаче не бе детето от спомените на Лизл. На шестнайсет той вече не беше точно момче. Йозеф се бе източил на височина, надминал с цяла глава сестрите си. Ала не изглеждаше и напълно пораснал — все още голобрад, с непохватни, върлинести ръце и крака, несвикнали с неочаквания растеж. Той бе и мъж, и дете, и нито едно от двете.
	За момент Лизл и Йозеф се втренчиха в лицата си. Не помръдваха, не продумваха.
	После се пречупиха.
	Тя разтвори ръце и той се втурна в прегръдката й както в детството, когато търсеха убежище в обятията си от най-жестоките бащини изблици. Или когато слушаха страшни приказки, седнали в скута на баба си. Когато светът бе твърде голям за тях и същевременно твърде недостатъчен.
	— Лизл — прошепна той.
	— Зеп — промълви тя.
	Сълзите, рукнали по бузите им, бяха топли и с вкус на радост. Бяха заедно. У дома.
	— Божичко, Йозеф, колко си пораснал! — възкликна светлокосата сестра.
	Момчето се сепна, сякаш се изненада да я види.
	— Какво правиш тук, Кете?
	Не забеляза как лицето й се сгърчи от болка.
	— Лизл не ти ли каза? — изпуфтя Кете. — Дойдохме да живеем с теб във Виена!
	— Да живеете с мен ли? — Сините очи на Йозеф — по-бледи и студени, отколкото в спомените на Лизл — се впиха в сестра му. — Не сте… дошли да ме отведете вкъщи?
	— Вкъщи ли? Та ние сме си вкъщи! — повдигна вежди Кете.
	Кочияшът отдавна бе разтоварил куфарите им и бе потеглил. Волю-неволю сродниците трябваше да прекрачат прага и да изкачат стъпалата към новото си жилище, Франсоа и хазяйката се появиха от сенките и помогнаха на Кете да занесе багажа в апартаментите на втория етаж. Първо икономката, после Франсоа и накрая Кете изчезнаха през сводестия вход. Лизл и Йозеф останаха на улицата — заедно, ала сами.
	— Вкъщи — рече русокосото момче с отнесен глас.
	— Вкъщи — повтори тихо тъмнокосата сестра.
	— Мина много време преди да проговорят отново. Тя бе пропътувала стотици километри — през гори и хълмове, през планини и долини — за да бъде с него, ала разстоянието помежду им се бе разраснало.
	— Зеперл — Подхвана сестрата и млъкна; не знаеше какво да каже.
	— Лизл — кимна студено той; нямаше нищо за казване.
	Сетне русокосото момче се обърна и безмълвно изчезна в тъмнината на новия им живот, а сестра му разбра — почувства, че е бягала дълго, много дълго по грешен път.


>	Втора част
>	Завинаги моя

E>
P>
	Защо скръбта е тъй дълбока,
	когато жаждата говори?
@	Лудвиг ван Бетовен, „Писма до безсмъртната любима“
P$
E$

>>	1
>>	Чудати наклонности

	Всичко започна с покана.
	— Писмо за вас, фройлайн. — Фрау Меснер ме издебна пред вратата. Връщах се от Нашмаркт, където бях напазарувала продукти за цяла седмица. — Изглежда е от вашия… — устните й се присвиха — загадъчен благодетел.
	Хазяйката ни рядко подаваше нос от укритието си на приземния етаж, но нищо не изкарваше местните от дупките им по-бързо от възможността да научат прясна клюка. За фрау Меснер всяко късче информация за анонимния ни покровител бе неустоимо вкусна хапка.
	— Благодаря, госпожо — отвърнах учтиво.
	Посегнах да взема писмото, но тя се отдръпна. Фрау Меснер не бе висока жена; набитото тяло и острите й черти напомняха закръглена, охранена невестулка, ала не можех да получа посланието, без да пристъпя неприятно близо до нея.
	— Този път го донесе прислужник в ливрея — лъскавите й очички се стрелнаха от писмото към лицето ми и обратно. Подканваха ме — предизвикваха ме — да кажа нещо. — Особено човече. Дребно като дете, облечено в червено и с бяла перука като пухкаво глухарче.
	Усмихнах се с присвити устни.
	— Нима?
	— Виенските благородници рядко обличат лакеите си в червено — отбеляза тя. — Още по-рядко украсяват кореспонденцията си с макове. — Вдигна писмото, за да видя ясно цветето, гравирано върху восъчния печат. — Благодетелят ви е чудак, фройлайн. Сега разбирам как сте станали галеници на съдбата в града ни.
	Застинах. Бях прекарала достатъчно време във Виена и знаех, че късметът е предрешена власт. Не очаквах лек живот, ала не очаквах и да бъдем толкова зависими от чуждите капризи и благоразположение. Когато пристигнахме, апартаментите бяха наети от наше име; влиятелни обществени фигури вече бяха получили сведения и препоръки за нас; подбрани магазинери бяха уведомени да ни обслужват на доверие; ежедневните ни нужди бяха внимателно обмислени и подсигурени. Грубоватите ни провинциални маниери бързо станаха обект на присмех, ала най-непростим бе златният ни шанс. Дължахме сполуката си не на личен успех, а на врати, отворили се за нас.
	— Разбирам — кимнах със старателно изобразено неутрално изражение.
	— Не се засягай, скъпа — продължи фрау Меснер, но усмивчицата й опровергаваше думите. — Граф Прохазка е по-богат от Крез и е негова работа как ще си харчи парите.
	По лицето ми плъзна червенина, издаваща раздразнението ми, въпреки всички усилия да запазя спокойствие.
	— Дайте ми писмото, моля — протегнах отново ръка.
	Фрау Меснер се поколеба.
	— Едно предупреждение, преди да тръгнете… — Тя прокара разсеяно пръст по ръба на писмото, привидно затруднена да продължи: — Млада сте и ви липсва светски опит. В града обаче има противни хищници. Внимавайте от наивност да не станете тяхна жертва.
	— Не съм чак толкова доверчива — поклатих отбранително глава.
	— Знам, фройлайн — съгласи се хазяйката. — Само дето… навремето и аз бях като вас. Неугледна, гладна, вдъхновена да постигна нещо. — Сведе очи към писмото. — Благодетелят ви, казват, е ексцентричен и има странни… наклонности.
	По гръбнака ми се стекоха ледени капки.
	— Моля?
	Странни наклонности. Стори ми се, че долавям ехиден кикот под захаросаното й изражение. Спомних си осъдителните погледи, задържащи се изпитателно върху пищната фигура на сестра ми, тъмната кожа на Франсоа, невинното лице на Йозеф.
	Забелязала недоверието ми, хазяйката продължи със заговорнически тон:
	— Носят се слухове, че графът и приятелите му са любители на мака.
	Очите ми се насочиха към червения герб върху писмото и обходиха цветето, отпечатано върху восъка.
	— Какво имате предвид? Намеквате за опиум ли?
	— Да — кимна тя. — Домът на графа е свърталище на безумци и фантазьори, забулени в пушек и видения. Опиумът разкрепостява ума и… — ехидната усмивчица пак разцъфна върху лицето й — и други неща.
	Измери с влажен, нечистоплътен поглед тънкото ми тяло, бледата кожа, несъразмерно големите очи.
	Вцепених се.
	— Как смеете? — попитах тихо.
	Фрау Меснер повдигна вежди.
	— Мълвите се разнасят из града по-бързо от пожар, фройлайн. А семейство Прохазка имат дял в най-огнеопасните истории.
	Чух достатъчно.
	— Оценявам съвета ви — отсякох и грабнах писмото от ръката й.
	Обърнах се и тръгнах по стълбите към апартамента ни.
	— Не исках да те обидя, Елизабет. Не съм от злите езици — подвикна фрау Меснер след мен. — Последната млада жена, която взеха под крилото си, изчезна при… загадъчни обстоятелства.
	Спрях на стълбището.
	— Беше бедно селско дете. Съвсем обикновено — продължи тя. — Далечна сродница, така твърдяха. Чух, че била любимка на графинята. Била им като дъщеря, казваха.
	След момент се поддадох на любопитството и се обърнах към фрау Меснер.
	— Какво се случи с нея?
	Хазяйката сбърчи чело.
	— Злополука. В провинциалното им имение в Бохемия. Не знам подробности. Имало някакъв… ритуал. На другата сутрин момичето изчезнало, а един от приятелите им бил мъртъв.
	— Мъртъв ли? — сепнах се.
	— Да — кимна тя. — Нямало, видите ли, престъпление — изсумтя. — Само дето открили младия мъж в гората. С посинели устни и чудат сивкав белег на шията.
	Коремът ми се сви на топка. Залитнах, сякаш съм се препънала в неочаквано препятствие и земята се надига болезнено към мен. _Покосен от елфи._
	— Това са слухове, разбира се — добави бързо фрау Меснер, забелязала изражението ми. — Но ти си разсъдливо момиче, Елизабет. Не си лековерна. Използвай ума си и бъди внимателна.
	Прокарах палец по восъчния печат върху писмото. Проследих очертанията на мака. Колкото и да не ми се искаше да го призная, хазяйката изричаше гласно опасенията ми за благодетеля ни. Откакто бяхме пристигнали във Виена, не бяхме виждали граф Прохазка. Не се бяхме срещали нито веднъж. Писмата бяха малко и идваха рядко, предимно свързани с ежедневни дреболии — дрехи, покупки, наем. Въпреки показаното нетърпение да ни доведе във Виена, графът явно не изгаряше от желание да ни види в града. Колкото повече време минаваше, толкова по-трудно успявах да потуша безпокойството си.
	— Благодаря за предупреждението — кимнах бавно. — Ще взема съвета ви под внимание.
	Повдигнах полите си и понечих да тръгна отново по стълбите. Фрау Меснер ме повика пак.
	— Елизабет!
	Зачаках.
	— Внимавай! — погледна ме сериозно тя. — Не се страхувай от вълците, а от овчите им кожи.
	Кете и Франсоа си бяха вкъщи. Сестра ми седеше върху леглото сред море от платове. Беше се привела над шевицата и косата й затулваше лицето. Настанен до масата, Франсоа грижливо режеше кройки и тропосваше. От четирима ни единствено Кете имаше практично умение, полезно за припечелване на допълнителни доходи. Сестра ми помагаше на шивача, чието ателие се намираше в съседство. Вършеше по-простата работа, а той доизпипваше роклите на клиентките си.
	— Къде е Йозеф?
	Окачих си бонето върху закачалката до вратата и оставих торбите с продукти, Франсоа скочи да ми помогне, доволен да се отърве от шиенето.
	— Защо се забави? — тросна се Кете. Карнавалът наближаваше неусетно и виенчаните се веселяха с балове и маскаради, преди постите да сложат край на всякакви разточителства и фриволности. Хер Шнайдер бе затрупан с работа и за да смогне, пренасочваше излишествата — ведно с раздразнителността си — към сестра ми. — До утре роклите трябва да са готови. Всяка ръка ми е от помощ!
	Погледнах към Франсоа. Той сви извинително рамене. От времето на първата ни среща бе отбелязал удивителен напредък с немския, но и жестовете му бяха изразителни както думите. _Не знам къде е Йозеф, мадмоазел._
	Въздъхнах.
	— Причака ме нашата всезнайка фрау Меснер.
	Кете подбели очи.
	— Какво искаше старата клюкарка?
	— Обичайното. — Показах й писмото от граф Прохазка. — Да откопчи нещичко за почитаемия ни благодетел, разбира се.
	— Писмо? — възкликна Франсоа. — От графа?
	Толкова рядко получавахме вест от покровителя ни, че всяко послание предизвикваше и възторг, и страх.
	— Да — кимнах. Натрапливо сладникав аромат зарази въздуха. Погледнах плика в дланта ми и се опитах да разпозная мириса. Не бяха рози. Виолетки? Люляк? Макът ми се блещеше от восъчния печат. С присвити очи Кете вдигна глава от шевицата.
	— Покана ли е?
	— Покана? — намръщих се. — За какво?
	— За бала му с маски, разбира се. За карнавала. — Кете кимна с глава към купчината дрехи край нея. — Половината рокли са специално за случая. Доста се шушука за прословутите увеселения на графа. — Мечтателна въздишка се изплъзна между устните й. — Поканите са само за избраници. Списъците с гости се пазят в тайна и никой не знае кой ще присъства.
	— Какво значи прословут? — попита Франсоа.
	— Ами… — Опитах да намеря френската дума и не успях. — Означава „известен“, но не задължително с добро.
	Спомних си предупреждението на фрау Меснер: „Историите за семейство Прохазка са от най-огнеопасните.“
	— C’est mal? — челото му се сбърчи. — Лошо е значи?
	— Не задължително. — Кете се захвана пак да шие. — Хората приемат охотно поканите на графа.
	— Защо? — Франсоа се обърна към мен.
	Поклатих глава. И на мен ми се искаше да науча отговора.
	— _Защото_ — подчерта с раздразнение Кете — загадката е вълнуваща. Никой не знае точно какво се случва на празненствата, понеже графът изисква гостите му да не разгласяват нищо.
	— Сериозно? — Не бях чувала по-нелепа идея. — Какво пък толкова вършат на тези соарета?
	Тя сви рамене и отметна рус кичур от лицето си.
	— В магазина на хер Шнайдер клиентките разказват всякакви истории. Графът и графинята принасяли кози в жертва на жесток идол. Занимавали се с окултни ритуали. Пиели опиум, за да предизвикват видения. Призовавали зли сили. Има и други — бузите й пламнаха — _пикантни_ подробности. Все пак всички са маскирани и безименни. Надянат ли ново лице, хората се отърсват от задръжките.
	_Дом на безумци и фантазьори._
	— Пикантни? — Франсоа повдигна въпросително вежди.
	Не получи отговор нито от мен, нито от Кете.
	— И ти искаш да отидеш?
	В ума ми се мярна спомен за друг бал с маски, дълбоко в Подземния свят, където гледах как сестра ми танцува и се весели в захлас, сподиряна от свита красиви преобразени младежи. Сърцето ми запърха от тревога и вълнение.
	— Разбира се! — изсумтя Кете. — Да не мислиш, че вземам историите за чиста монета? И дори семейство Прохазка да участват в древни кървави ритуали, всичко е по-интересно от стоенето между четири стени с надеждата животът ни да започне.
	Каквито и съмнения да имах за благодетеля ни, не бях в състояние да възразя. Откакто пристигнахме във Виена, съществувахме в промеждутъци — чакахме следващото прослушване, следващия шанс, следващата възможност. Предложенията за музикални изяви идваха на пристъпи — ту глад, ту пиршество. Графът ни осигуряваше средства за живот във Виена, но от общественото мнение зависехме колкото и от щедростта му. Което минаваше за талант в затънтената баварска провинция, тук не правеше впечатление. Музикантите в големия град бяха стока, обичайна като бирата, и два пъти по-евтина. Всяка седмица имаше концерт, музикална вечер, събиране, нова публика и трудно успявахме да надвикаме шумотевицата.
	Вдигнах писмото. Пликът не издаваше нищо — леко парфюмиран, адресиран със същия елегантен почерк и запечатан с восъчен мак както първото писмо от благодетеля ни. Всичките ми опасения и колебания изплуваха на повърхността. Когато граф Прохазка се свърза с нас, изгарях от нетърпение да чуя новина за Йозеф, а и неочакваната манна небесна под формата на петдесет флорина ме заслепи. Недогледах обезпокоителните знаци. Непомерните усилия, положени от графа, за да задоволи запленението от музиката ми. Откраднатите писма до брат ми. Пълното и безогледно вмешателство в съкровеното ми пространство. Всичко сочеше, че си имам работа с човек, незачитащ личните граници.
	— Мадмоазел? — Франсоа повдигна вежди. — Ще четете ли, или не?
	С известно колебание отворих плика. За пръв път забелязах печатния текст на латински под восъчния герб: HOSTIS VENIT FLORES DISCEDUNT. Мото? Думите ми се струваха смътно познати, но латинският ми в най-добрия случай бе закърняло умение, безполезно извън църквата.
	Върху плътен картон с черни готически букви пишеше: „Черно-бял“ карнавал.
	После с познатия ми безупречен, плавен почерк:
	„Каним мадмоазел Елизабет Фоглер на бала в имението на граф Прохазка. Празненството ще се състои в пет следобед на Сирни вторник.“
	Покана. Четири картички, адресирани до четирима души.
	Аз. Мосю Франсоа Сен-Жорж. Мадмоазел Катарина Фоглер. Сърцето ми подскочи. Мосю Йозеф Фоглер.
	— Е? — Кете прегриза със зъби конеца и завърза възел. — Не ни дръж в напрежение, Лизл?
	— Права беше, Кете — подадох й нейната покана. — Ще участваме в прословутия бал на граф Прохазка.
	Сестра ми нададе радостен възглас.
	— Знаех си! — Тя захвърли роклята, надиплена в скута й. — Яд ли те е, фрау Дрюкер? — погледна злорадо смачканата коприна. — Ще се запозная лично с граф Прохазка.
	Дадох на Франсоа поканата му. Той ме погледна втренчено.
	— А Йозеф? — попита.
	Затворих очи.
	— Не знам — отговорих тихо. — Не знам… дали ще поиска да дойде.
	Франсоа въздъхна и в дълбините на въздишката му долових неизреченото: „Напоследък изобщо не знам какво иска Йозеф.“
	И аз не знаех. Вече не. Не бях сигурна дали някога съм знаела.
	Отворих очи. В тясната, душна и претъпкана стая усещах отсъствието на брат ми като липсващ зъб. Трябваше да бъде тук. Трябваше да бъде с нас — част от новото семейство, което се стремяхме да създадем. Неразумен прилив на гняв и раздразнение разбуни кръвта ми. Йозеф бе длъжен поне да опита да започне нов живот. Аз се стараех, Франсоа се стараеше. Кете се стараеше и сякаш почти бе успяла. Вярно, с брат ми се борехме да пуснем корени във Виена, ала като деца поне се борехме заедно. Сега бяхме сами. Откъснати един от друг.
	— Поканата на графа закъсня — промърмори Кете. — Нямаме време да си ушием костюми.
	Вече скицираше ожесточено модели върху къс хартия. Чернова на Сватбената ми соната, захвърлена в момент на отчаяние и ярост. Зачаках да ме жегне острието на ревността или оскърблението, задето сестра ми превръща моя провал в ново творение на изкуството. Не усетих нищо. Единствено чувство на празнота.
	— Как ще смогнем с роклите за мосю Шнайдер? — осведоми се Франсоа.
	Кете ни измери с властен син поглед.
	— Очаквам вие двамата да запретнете ръкави — отсече тя. — Иначе как ще развихря таланта си?
	Щях да се разсмея, ако не се чувствах толкова изоставена от своя съзидателен плам.
	— Да, мадам!
	Събрах захвърлените рокли и ги пренесох върху масата в съседната стая. Франсоа се присъедини към мен, примирен с поредната дълга нощ край пламъка на свещта.
	— Ако Йозеф се върне — подвикна ни Кете, — кажете му, че не е извинен!
	С Франсоа се спогледахме отново. Не „когато“ се върне. „Ако“ се върне.


>>	2
>>	Разриви

	Третата свещ се бе стопила до средата, когато Йозеф най-сетне се върна.
	Преди свещ и половина бях подканила Франсоа да си легне и се бях преместила да работя в преддверието. Дългите часове, посветени на музиката вместо на шиене и кърпене, ми отмъщаваха сега. Пръстите ми боравеха сръчно с клавиши и струни, но бяха безнадеждни с иглата и конеца. Бях решена обаче да помогна на сестра ми и още по-решена да застана лице в лице с брат ми още щом се прибере.
	— Къде беше? — попитах тихо, за да не събудя Франсоа.
	С Кете деляхме самостоятелната спалня, а момчетата спяха в общата стая.
	Йозеф стоеше до вратата, наведен да си развърже обувките. Изправи се и отговори безизразно:
	— Никъде.
	Подчертано равнодушният му глас изпращаше красноречиво послание.
	Светлината на свещта не стигаше далеч, но забелязах тъмни петна от кал по подметките на обувките му и по края на палтото му.
	— Лъжец — отвърнах спокойно, без да вдигам глава от везмото. — Пак си бил на гробището.
	Брат ми окаменя.
	— Да. Само там в този забравен от бога град мога да дишам.
	Гробището „Свети Марко“ се намираше на около две и половина мили извън градските стени — единственото безлюдно място на достъпно разстояние. Имаше дървета и обширни поляни, безлюдни, ако не броим мъртъвците под краката.
	— Знам — кимнах.
	Наистина знаех. Накъдето и да се обърнеш във Виена, никога не си на повече от половин стъпка от съседа и делата му. Коне, пешеходци и мръсни канавки се точат по улиците, алеите, площадите. Всички газят из една и съща кал, тиня и мръсотия, дишат един и същи прокиснал въздух; зад всеки ъгъл изскача непознат — навярно дебнеща опасност, от която трябва да избягаш. Няма място, няма пространство за усамотение, където да размишляваш, да съществуваш. Бях впримчена в кръга от камък, опасващ града, както в капана на Подземния свят, където бях невяста на Царя на гоблините.
	Раменете на Йозеф се отпуснаха, но стойката му остана защитна.
	— Там… там се чувствам като у дома.
	У дома. Преди да пристигнем във Виена, не се бях замисляла върху идеята за дом. Моят дом бе мястото, където живея, хората, които обичам. Странноприемницата и семейството ми. Дъбравата на гоблините и младият мъж с кротки, замислени очи.
	— Знам — повторих; повече не успях да кажа.
	Йозеф замълча. Тишината помежду ни имаше заострен връх, предназначен за мен. Нямах щит срещу студенината на брат ми и усещах всяка липсваща дума като нож между ребрата.
	Виена бе станала нашата Вавилонска кула; моите безумия и неговата меланхолия прекършваха усилието да говорим. Липсваше ни обаче не само общият език, а и общият дух. Някога с Йозеф прекарвахме дълги часове в мълчание; мълчаливо споделяхме миговете, бяхме заедно. Някога той вдигаше лъка на цигулката, а аз — ръце над клавишите, и двамата подхващахме разговор със звук, мелодия, музика. Някога, някога.
	Сега цареше пълна тишина.
	Видях как брат ми обляга калъфа с цигулката до вратата.
	— Изглежда си свирил.
	Говори ми, Зеп. Погледни ме. Покажи, че забелязваш присъствието ми.
	Той не се обърна към мен.
	— А ти, изглежда, не композираш.
	Дъхът просвистя между зъбите ми. Бях се убола дълбоко с иглата. Капка кръв цъфна върху коприната в ръката ми — маков цвят в снега. Изругах под нос. Бях съсипала няколко часа работа. Не знаех как ще се оправдая пред Кете.
	Отвъд пламъка на свещта лицето на Йозеф бе непроницаемо.
	— Накисни го със солена вода — рече той.
	Отиде до шкафчетата, където държахме подправките, и се върна с кърпа и купа с щипка сол. Взе каната с вода и отля в купата. Взе недошитата рокля, топна кърпата в разтвора и потупа с нея по лекето.
	Как бе научил това? Къде? Толкова голяма част от времето на брат ми, прекарано далеч от мен, оставаше пълна загадка. Какъв опит е събрал при маестро Антониус? Какво е правил през седмиците след смъртта на стария виртуоз? Как е живял в недрата на Виена? Веднъж попитах Франсоа и тогава за пръв път разбирателството ни изневери. И двете момчета отказваха да ми разкажат какво им се е случило. Не можеха. Или не искаха.
	Бледи следи от заздравяващи червени прорези проблеснаха по ръката на брат ми, докато работеше. Поех си рязко дъх.
	— Зеперл…
	Детското му прозвище го накара мигом да застине. После забеляза, че се взирам в китките му, и бързо си смъкна ръкава надолу.
	— Продължавай ти! — връчи ми роклята.
	— Зеп, аз…
	— Имаш ли нужда от още нещо, Елизабет? — попита ме той. — Ако нямаш, ще си лягам.
	Кръщелното ми име прозвуча като шамар. За него винаги бях Лизл, единствено и само Лизл.
	— Искам… — подхванах и млъкнах.
	Искам да се върнеш при мен. Искам да си цял и непокътнат. Имам нужда от теб, за да съм цяла и непокътната.
	— Искам да разговаряш с мен, Зеп.
	Той ме погледна право в очите.
	— И какво да ти кажа?
	Ридание заседна в гърлото ми.
	— Как е възможно да си толкова жесток?
	— Аз? Жесток? — Той се засмя и смехът прозвуча някак страховит, някак див. — О, Лизл. _Ти_ си жестока. _Ти_ лъжеш. Не аз.
	Примигнах, за да прогоня сълзите.
	— Защо да съм жестока, Зеперл?
	Светлината в леденосиния му поглед излъчваше презрение, дори злост. Бях поразена. Младежът пред мен по нищо не напомняше детето, което познавах. Брат ми бе пораснал — строен и длъгнест; усмивката му, изгубила всякаква следа от детската пухкавост, разкриваше остри скули и още по-остра брадичка. Ала не само видимият отпечатък на времето го бе превърнал в непознат; невидимите промени го отчуждаваха от мен. Почудих се как истинският ми брат — откраднатото от преобразените дете — би изглеждал сега. Веднага изтрих предателската мисъл, вбесена на себе си, задето изобщо ми е хрумнала.
	— Точно сега ли искаш да си излеем душата? — гласът на Йозеф бе тих; натежала тишина, затишие преди зимна буря. — Тук и сега? За да ни чуят Франсоа и Кете?
	Погледнах към момчето в леглото. Очите му бяха затворени, но всеки контур на тялото му издаваше очаквателна неподвижност. Вратата към стаята, която делях с Кете, стоеше леко открехната. Зърнах отразено сияние на лятносини очи, преди клепките да го угасят. Сведох глава.
	— Така си и мислех. — Лицето на Йозеф се изопна сурово.
	— Добре — кимнах. — Лягай си. Ще се видим сутринта.
	Отметнах копринения плат настрани и понечих да духна свещта. Усетих как ръката на Йозеф обвива китката ми.
	— Лизл — задавеният му глас скочи с няколко октави — неочаквано млад и уязвим. — Аз… аз…
	Затаих дъх. Крехко като паяжина примирие, влакънце покой. Не смеех да издишам, за да не го скъсам непоправимо.
	Моментите се проточиха. Под нас и между нас растеше бездна.
	— Лека нощ — рече брат ми най-сетне.
	Затворих очи.
	— Лека нощ, Йозеф.
	Той духна свещта. Запътих се към своето легло, залитайки в мрака.
	Откъм сенките ме застигна глас, толкова тих, все едно съм си го въобразила.
	— Приятни сънища, Лизл.
	Не сънувах.
	На другата сутрин се събудих късно. Кете вече бе излязла; довършените рокли бяха изчезнали с нея. Нямаше ги и момчетата. Франсоа ми бе оставил бележка — тръгнали със сестра ми да й помогнат при подготовката за карнавала. Черно-белият бал на граф Прохазка щеше да се състои след две седмици. Нямаше време за губене.
	Отдавна не бях разполагала с пространство за себе си. Самотата създаваше особено усещане — сякаш бях надянала стара рокля, необличана от година. Стоеше странно върху раменете ми; бях забравила как да се вместя в нея, как да я нося. В странноприемницата дребните късчета усамотение бяха редки и следователно безценни. Внимавах да не пилея нехайно минутите и секундите; посвещавах всеки подобен момент на най-свидното ми занимание.
	Музиката.
	Върху масата в общата стая цареше хаос от хартия, притъпени пера и мастилени петна. Сестра ми явно цяла сутрин бе усъвършенствала идеите си за балните ни костюми. Недовършени скици с дантели, панделки и силуети покриваха всяко свободно място: бакалски сметки, откъснати листове от счетоводната ни книга, опакото на захвърлени композиции. Развитието на представите се проследяваше лесно; от лист на лист се виждаше как мислите на Кете се избистрят и проясняват. Неспирните опити за прецизиране и шлифоване ми бяха и чужди, и познати. Разбирах процеса на съчиняване и съзидание. Творчески порив.
	Или поне някога го бях разбирала.
	Пианото бе една от първите ни придобивки, след като се установихме във Виена. Дни наред аз и Франсоа обикаляхме из музикалните магазини. Продаваха се всякакви клавишни инструменти — клавесини, виржинали и дори рояли, писъкът на модата в града. Дивяхме се на богатия им регистър, на способността им да откликват с изящни тонални нюанси при най-лекия допир. Съзирах копнежа в очите на Франсоа, жаждата в протегнатите му пръсти, но за съжаление в жилището ни нямаше място за роял.
	В крайна сметка избрахме клавикорд — достатъчно ма лък, за да се побере В тесния ни дом, и достатъчно деликатен, за да не безпокои съседите. Подходящ не за упражнения преди концерти, а за композиране и писане. Инструмент по-скоро за мен, отколкото за Франсоа — по-добрия музикант.
	Клавикордът стоеше недокоснат, откакто го бяхме купили.
	_Изглежда си свирил._
	_А ти, изглежда, не композираш._
	Прокарах длани по клавишите. Тънък слой прах вече покриваше инструмента и върховете на пръстите ми оставяха въпросителни дири след себе си. Зачаках да ме озари вдъхновение, да ме завладее желание да засвиря. Не усетих нищо. Самота край мен и тишина в мен. Не бях сънували нито веднъж, откакто бяхме дошли в големия град. Гласът в мен — вътрешният ми глас — бе занемял. Никакви идеи. Никакво стремление. Никаква страст. Нощите ми бяха безмълвни. Празни. Тягост пропиваше дните ми.
	Мислех, че като напусна родния дом — и него — ще избягам от неспособността си да пиша музика.
	_Чудя се дали тичайки към Виена, не се опитваш да надбягаш Царството._
	Лесно се намираха извинения да не композирам, да не творя. Тук, във Виена, с лекота прикривах пукнатините у мен зад ежедневната бъркотия и шумотевица на живота в града. С готовност отдавах бесовете и унинието си на банални несгоди — скъп хляб, разплискано нощно гърне, крясъци и радостни викове, тъга, гняв, стъписване от непознати, пресметливо равнодушие към случайни познати. Бях претоварена от разнородните гледки и шумове, дебнещи ни по улиците — музиканти, актьори, благородници, просяци, обущари, шивачи, зарзаватчии, търговци, собственици на пансиони — хора от всякакъв вид, размер, вяра, цвят.
	Ала и никога не се бях чувствала по-самотна, отколкото в многохилядния град.
	Не само отношенията ми с Йозеф бяха напрегнати и разклатени. Кете ту ме обсипваше с нежност, ту ми се ядосваше, защото бях чудовищно нетърпима. Влачех разкаянията и обвиненията си като шлейф; непостоянните ми настроения наподобяваха менлив живак. Подлагах на изпитание дори безкрайното търпение на Франсоа: отзивчива и работоспособна в един момент, а в следващия — мрачна и озъбена. Разбирах колко съм непоносима, ала раздразнителността ми бе сила, недостижима и същевременно сраснала се с мен. Понякога ми идваше до гуша от собственото ми хленчене. Лашках се между гняв и отчаяние, ядосана, задето не събирам воля да изпитам щастие. Имах всичко желано. Бях тук. Във Виена. В началото на творческия ми път.
	Път за никъде.
	Откакто напуснах Подземния свят, не бях посвещавала почти никакво време на работата над _Сватбената соната_, защото не исках да се вглеждам в чудовищата в ума ми. Да долавям призрачен досег върху косата, лицето, устните ми. Да усещам дихание върху кожата ми. Да чувам как някой тихо шепне името ми от другата страна на завесата. С ужас се питах какво ли значи ехото на спомена. Прекосяване на граници, ала между какво? Между двата свята? Или между трезвия разсъдък и безумието.
	Затова се възпирах. Отказвах да свиря.
	Тогава разбрах по-добре защо татко винаги имаше нужда от още една чаша, само още една. Изкушението да отворя раните, да призова чувствата и усещанията, да се потопя в присъствието на Царя на гоблините — действително или въображаемо — докато съчинявам _Сватбената соната_, бе почти неустоимо.
	Бях толкова талантлива.
	Ала толкова самотна.
	Лесно, прекалено лесно бе да си представя Царя на гоблините като свой спасител от скръбта. Клавишите на пианото ме зовяха, както опиат притегля зависим. Само едно вкусване. Само още едно. Колкото да притъпи болката.
	Седнах и започнах да свиря.
	Нотите се чуваха приглушено; механизмът не бе пригоден да разнася мелодията. Пробягах по нотната стълбица, после направих няколко упражнения за сръчност. Пръстите ми бяха вдървени, умът — изморен. Свирех машинално, музиката звучеше бездушно, както се чувствах.
	_Съвършенство се постига с упражнения_ — гласът на татко се върна от миналото, налагайки на брат ми дисциплина, непостижима за самия него. _Може да наподобиш лъжливо чувство, умение — не._
	Но какво е музиката без чувство? Без сантимент, без убеждение? Ноти сред шума, приятно напластени съзвучия. Чувах високите и ниските тонове, долавях редуването на звук и затишие, ала не чувах — не можех да чуя — моята музика. Не знаех къде да отида. Не знаех какво да напиша.
	Приписвах неспособността да композирам на страх от неуравновесения ми ум. Ами ако грешах? Дали не се страхувах, че няма какво повече да кажа, защото вдъхновението и музата ми са погребани в Подземния свят. Нима изкуството ми може да съществува без Горския цар? Часовете, през които заедно работехме над _Сватбената соната_, бяха сред най-хубавите и най-съзидателните в живота ми. Възможно ли бе да дължа музиката си, таланта си на _него_?
	Подземният свят, Дъбравата на гоблините и Царят на гоблините бяха зад мен. Напомних си, че съм Елизабет, цяла и непокътната, макар и самотна.
	Толкова студено успокоение.
	— Ела при мен — прошепнах.
	Болка отекна в празните стаи на сърцето ми и ехото отвърна с куха самота. Нямаше я нишката, свързваща ме с музиката, с магията, с незнайните сили, подтикващи ме да творя.
	— Ела при мен — повторих. — Моля те, ела.
	Имаше нещо, погребано дълбоко в мен — семенце, жълъд — ала стъпкано, задушено, смазано. Бях откъсната от слънцето, пръстта, дърветата, от Дъбравата на гоблините, подхранвала целия ми живот. Креех във Виена, неспособна да пусна корен в чуждата земя. Ръката ми се вдигна към гръдта, където някога висеше неговият пръстен, и усети липсата му като отсечен крайник.
	— Моля те, моля те — пророних задавено.
	Щях да преодолея това. Исках да го преодолея. Бях получила желания живот — есенцията на мечтите, на всичките ми стремежи. Просто имах нужда от време. Щях да възвърна своето аз, цяло и непокътнато. Щях.
	Колкото и да свирех обаче, колкото и да го зовях, Царят на гоблините не дойде.
	Бях сама.


>>	3
>>	Домът на безумците и фантазьорите

	През седмицата, предхождаща Светата сряда — началото на Великденските пости — празненствата се развихриха с пълна сила. У дома празнувахме карнавала по стария обичай — актьори и кореняци надяваха чудовищни маски, за да прогонят духа на зимата. Във Виена всяка вечер имаше бал, концерт или шествие. Гръмки крясъци кънтяха до късно в нощта — не за да прогонят зимните духове до следващата година, а да прокудят идолите на излишеството и разюздаността преди постите.
	Настъпи Сирни вторник — денят на бала в имението на благодетеля ни. Франсоа нае карета да ни откара дотам. Граф Прохазка не живееше в централната част на града, а в покрайнините, където безразборно разхвърляните човешки жилища отстъпваха място на опитомена, култивирана природа. Лесно щяхме да изминем километъра и половина до дома му, но Франсоа ми обясни, че не се прави така. Понякога във Виена имах чувството, че внезапно със се включила в игра, чиито фигури, ходове и правила са известни на всички, освен на мен.
	— О, дано да изглеждаме представителни! — Кете мачкаше тревожно носната си кърпичка, докато минавахме край заоблени хълмове и внушителни имения.
	За разлика от други увеселения, организирани във Виена през музикалния сезон, соарето на графа изискваше гостите да са облечени само в черно и бяло. Първоначално смутена от чудатото ограничение, Кете бързо прие предизвикателството. За Франсоа и Йозеф избра огледални костюми, символизиращи нощта и деня; Франсоа бе в бяло и златисто, брат ми — в черно и сребърно. Строги вълнени сака, брокатени пояси със златни и сребърни нишки и изрядно ушити бричове бяха съчетани с високи до коляното кожени ботуши — семпли и същевременно елегантни. Копринената маска на Йозеф бе извезана със звезди, на Франсоа — с лъчисти слънца.
	— Възхитителни костюми, мадмоазел! — увери я Франсоа.
	— Ти си гений, Кете — добавих.
	Погледнахме очаквателно към Йозеф, но той се взираше упорито през прозореца на каретата. Кръвта ми лумна от раздразнение. С цената на пръсти, покрити с мехури, и очи, сълзящи и подпухнали от умора, Кете бе успяла да ушие дрехите ни навреме за бала. Дължахме й поне похвала за неуморния труд.
	— Изглеждаме удивително — натъртих, за да смекча грубостта на брат ми.
	Наистина бяхме ослепителни. Кете и аз бяхме облечени като ангел и демон, но за моя изненада сестра ми бе избрала да е демон. Роклята от черно кадифе й стоеше великолепно; златните й къдрици, украсени с черна коприна и дантела, находчиво преплетени и закопчани с фиби, наподобяваха рога върху главата й. Устните й грееха в яркочервено; сините й очи се взираха властно иззад черната маска. За момент си представих бледнеещи рокли върху манекени; полирано бронзово огледало, отразяващо безкрайна редица от чезнещи Царици на гоблините. Преглътнах тежко.
	За мен Кете бе ушила рокля с чисти линии, олицетворение на невинността. От дългото платно бял муселин се бе получило ефирно одеяние; Кете някак си бе успяла да придаде на брокатената пелерина форма на сгънати ангелски криле — започваха от лопатките ми на гърба и се спускаха като водопад до пода. Ореолът върху главата ми бе сплетен от златисти нишки; лира в ръцете ми допълваше картината. Четиримата се споглеждахме, удивени колко странни и непознати изглеждат лицата ни зад маските.
	Тази нощ щеше да ни въведе официално във висшето виенско общество. Поканите ни вписваха в близкия кръг на граф Прохазка; не е преувеличено да се каже, че се чувствахме нервни, дори разтревожени. Аз и Кете не бяхме общували с богаташи; бяхме дъщери на гостилничар. Опитът ни с парите се ограничаваше до монетите, успели да се задържат в семейното ковчеже. Макар и отрасъл сред състоятелни хора, Франсоа никога не се бе чувствал равен с тях. Цветът на кожата го лишаваше от достъп до благородническите среди, колкото и добре да бе усвоил обноските и привичките им.
	Погледнах към Йозеф. Той продължаваше да ни отбягва. Непроницаемите му черти не издаваха нищо. По лицето му бе изписано показно безразличие, по-убедително от маската му. Негодувах, че никога не смъква това изражение.
	Кете ахна.
	— Вижте! — посочи развълнувана през прозорчето. — Имението на граф Прохазка!
	Всички проточихме любопитно шии, докато каретата свиваше по алеята към портала. Зад увитата с бръшлян ограда от ковано желязо се издигаше стара сграда от сив камък, тъмно дърво и ромобовидно стъкло. Приличаше на абатство или на замък; високи заострени арки набраздяваха билото на покрива. В двора бликаше фонтан; жена с рибя опашка си играеше с водата, стичаща се по камъните. Имението се различаваше от внушителните палати край пътя. Изглеждаше далеч по-старо от тях, издигнато в друго столетие, в друг свят.
	Спряхме пред главния вход. Лакей отвори вратата на каретата ни. Беше доста дребничък и изглеждаше някак сбръчкан и неспретнат. Чорлавата перука му стоеше накриво, кичурчета бели косми образуваха пухкав облак около главата му. Не бях виждала толкова стар и съсухрен лакей. Подаде ръка, за да ми помогне да сляза.
	— Благодаря — кимнах и се постарах да не потръпна гнусливо.
	Лакеят отвърна на усмивката ми. Мъждукащата светлина на факлата хвърляше зеленикави сенки по белезникавата му кожа.
	— Добре дошли в имението на граф Прохазка, фройлайн — рече той. — Дом на безумци и фантазьори. Надявам се да останете доволна от престоя си при нас. — Сякаш отникъде извади цвете и ми го поднесе с широк жест. — Мисля, че ще ви хареса.
	Взех цветето от разкривените му като рачешки щипки пръсти. Най-обикновен мак.
	— Благодаря — повторих колебливо.
	— Закичете се с него. За да имате вяра — заръча ми лакеят.
	Вяра? Странна причина. Все пак му угодих и втъкнах мака зад ухото си. Забелязах други гости, пристигащи за бала, да носят алени цветя, забодени върху реверите и деколтетата на роклите — ярки тъмночервени петна, разцъфнали като кръв върху черно-белите им костюми. Лакеят се поклони и аз последвах бързо семейството си към входа, нетърпелива да се избавя от смущението.
	Безумци и фантазьори. Застанах на опашката до Кете, Йозеф, Франсоа. Заедно с другите гости зачакахме домакините да ни приемат. Зад маските всички бяхме анонимни; множеството от хора, облечени само в черно и бяло, подсилваше усещането за недействителност. Участвахме в парад на фантастични чудовища и красиви създания. Бяхме късчета светлина и мрак. Стоях сред тях под смрачаващото се небе, завладяна от чувството, че всички ще изчезнем мигом.
	_Покровителят Ви е доста ексцентричен и има странни склонности._
	Страх обви сърцето ми с ледени пръсти. Бяхме почти до входа.
	— Готова ли си? — Кете стисна ръката ми.
	Сините й очи изпъкваха сред морето от черно и бяло. Нервността й бе пропита с вълнение, моята — със страх. Опитах се да извлека увереност от възторжения й, слънчев нрав. Разчитах на тях да изпепелят дълбоките сенки на съмненията ми.
	Усмихнах се и стиснах в отговор дланта й. Подадох поканите на лакея пред вратата и прекосих прага, гмурвайки се от сумрак в тъмнина. Под краката ми имаше нещо зърнисто. Погледнах надолу и забелязах дребни бели кристалчета.
	Сол.
	Не знам какво бях очаквала. Готически изваяния, вторачени злостно в мен откъм тесни ниши, овехтели и разнебитени мебели, подземен свят от необятни зали и коридори, обвити в патината на разрухата. Всъщност ни посрещна просторно мраморно преддверие. Домът на граф Прохазка напомняше по-скоро галериите и широките зали в двореца „Шьонбрун“ и други модерни виенски имения. Интериорът се разминаваше до такава степен с готическата фасада, че се почудих дали не сме влезли в грешна сграда.
	Величествени стъпала водеха до втория етаж и отворените врати на балната зала. Тунел под витото стълбище изчезваше в непрогледни сенки. Над нас се носеха тихи трели на менует, преплетени с ромол на човешки гласове и приглушен тропот на стъпки върху дъсчен под. На горната площадка се възправяше каменен герб — символът на семейство Прохазка. Мак, обвит в бръшлян, заемаше центъра на четвъртит щит; вляво над него имаше изобразен град върху хълм. Мелузина върху скала над езеро красеше долния десен ъгъл. Женската фигура с рибя опашка, потопена във водата, напомняше изваянието сред фонтана в двора. Над щита, гравирано върху мрамор, се четеше мотото: HOSTIS VENTI FLORES DISCEDUNT.
	Докато чакахме с другите гости да влезем в балната зала, прислужник дойде да вземе връхните ни дрехи. Свалихме тежките палта и наметките, но Йозеф поклати глава и прегърна калъфа с цигулката, сякаш е дете. Или щит. Носех партитурите си, а брат ми — инструмента, за да сме готови, ако графът поиска да свирим.
	— Не искаш ли да танцуваш? — попита Кете.
	— Не — тросна се Йозеф. — Не искам да танцувам.
	— Гости сме, Йозеф, не наемни музиканти. — Сестра ми подбели очи. — Отпусни се и се забавлявай.
	Той въздъхна с раздразнение и се отдалечи. Изчезна сред тълпата. С Франсоа се спогледахме. Той затвори очи и леко поклати глава. Намръщих се. Предстоеше дълга нощ, а още дори не бяхме влезели в балната зала.
	От всички страни бяхме заобиколени от гости. Неудобната близост на десетки безлики непознати започваше да ме изнервя. Трепвах и сърцето ми подскачаше при най-лекия досег, все едно съм плашливо животинче. При последния ми бал бях обкръжена от гоблини и преобразени, ала черно-белите странници тук изглеждаха не по-малко страховити. В много отношения Виена бе по-чуждо и по-опасно място от Подземния свят. Плувнах в пот, макар че цялата ми кожа бе настръхнала.
	— Мадмоазел?
	Обърнах се. Франсоа ми протягаше ръка. Крайчецът на устните му се бе извил в съчувствена усмивка. Поех дланта му и на свой ред се усмихнах. Той не се отдръпна, когато на влизане в балната зала овлажнелите ми от напрежение пръсти се впиха в неговите. Благодарих му мислено за непоклатимата опора, защото помещението започваше да се люлее и клати като лодка в бурно море.
	Когато прекрачихме прага, настъпи мигновена пауза в постоянното жужене на разговорите — протяжна колкото едно поемане на дъх, един прескок на сърцето. Стотици очи се насочиха към нас и ледено горещо усещане обжари кожата ми. Толкова лица, толкова хора, толкова очаквания. Разтреперих се. Пуснах ръката на Франсоа и тръгнах към укритието на сенките. Едва тогава забелязах, че гостите не са вторачени в мен, а във Франсоа. Тъмната му кожа на фона на искрящо белия костюм. Контрастът на дланта ми в неговата. Следвани от шепот, прекосихме балната зала. Чувство на вина се надигна от стомаха ми и горчилка заседна в гърлото ми.
	— О, Франсоа, надявам се да запазиш поне един танц за мен — гласът на Кете прозвуча достатъчно силно, та всички наоколо да я чуят.
	Шушукането секна. Кете се усмихна; лъчистите й къдрици, усукани като дяволски рога, просияха в светлината на свещите. Сестра ми бе най-красивото момиче в залата и хубостта й я обрамчваше с по-ярък ореол от техните отблясъци. Тя протегна длан към Франсоа — кралица на нощта, предлагаща съюз на слънчев принц.
	Той не се поколеба. Поклони се ниско и улови ръката й.
	— За мен е чест, мадмоазел.
	Двамата се усмихнаха широко един на друг, оголили зъби в двусмислена гримаса, отправена към цялата зала. Стрелнаха ме с въпросителен, угрижен поглед. Кимнах им и те се плъзнаха към дансинга, за да се присъединят към другите двойки, увлечени в жизнерадостен квадрил. Черни и бели поли се въртяха над шахматните черно-бели мраморни плочки. Оттеглих се в дъното на залата, замаяна от напрежение. Имах нужда от чист въздух.
	Тръгнах да търся място, където да се овладея и успокоя. Минавах от стая в стая в чудатия и фантастичен дом на загадъчния ми благодетел. Навсякъде обаче се натъквах на поредния странник, на поредната тълпа. Банкетни маси бяха отрупани с храна и ледени скулптури в невъобразими форми — крилати същества и рогати изчадия се стапяха капка по капка. По средата на една зала имаше механичен сребърен лебед сред сребърен поток, гъмжащ от рибки. Едрата птица люшна врат и улови рибка, подскочила над водата. Удивените зрители ахнаха дружно. Лебедът не се движеше сковано и на тласъци като другите автомати, изложени на показ пред големите къщи в града. Поразителната прилика с жива птица ми припомни историите на Констанце за умението на гоблините да майсторят какви ли не чудесии. Магически доспехи, изкусно изработени метални изделия, накити, облъхнати от добра или лоша магия. За привилегията да притежават едничко подобно съкровище мнозина бяха готови да водят войни, да проливат кръв и да похарчат несметни богатства. Запитах се колко ли струва този сребърен лебед.
	Странностите не свършваха дотук. Цялата къща бе пълна с изумителни предмети. В ниша две сребърни ръце изливаха безспирен ручей от шампанско в изящна бездънна чаша. В друг ъгъл се таяха неописуеми бронзови скулптури без форма и смисъл… докато някой не се вгледа отблизо в тях и не забележи, че празното пространство помежду им изобразява крещящо лице. Вървях из помещенията; минавах край ослепителни младежи и почтени старци, поседнали да отморят крака и да размърдат уста. Търсех спокойствие, усамотение.
	Ала не намирах. Клюки и въпросителни погледи изпълваха пространството като крилати насекоми, жужащи сред пушек от свещи и пудра от перуки. Мирис на пот и парфюм сгъстяваше въздуха и топлата му влага се стичаше в гърлото ми.
	От зачервени вратове и задъхани пазви се надигаше горещина; вкиснат мускус от човешка плът ме обвиваше и душеше. Стори ми се, че с крайчеца на окото си зървам очи, черни като криле на бръмбар, и клонести пръсти. Оказаха се лъскави копчета на мъжки елек и мрежеста бродерия на женски корсет. Горчилката пак се надигна в гърлото ми, по-неудържима отпреди.
	— Търсиш ли някого, дете? — попита плътен, мелодичен глас.
	Обърнах се. Видях висока жена, облечена като зимен дух. Ослепителната й бяла рокля бе изкусно извезана с мъниста, създаващи илюзия за искрящ сняг. Държеше вретено и носеше маска на сбръчкана старица, някак странно несъвместима с дългата й лебедова шия. Единствено наситено червеният мак, забоден в корсета й — кърваво петно върху сняг — нарушаваше видението в бяло и сребърно.
	— Н… не — заекнах. — Всъщност… да. Не… не точно. Брат ми е някъде тук…
	Думите ми падаха една през друга, преди да успя да ги уловя; изсипваха се, изпреварвайки завихрения ми ум. Шумът наоколо долиташе затлачен, приглушен; музиката звучеше осакатена и неузнаваема, сякаш я чувах под вода. Образите пред очите ми трептяха и се стесняваха; близкото изглеждаше далеч, далечното — близко.
	— Ето. — Жената повика келнер и взе две чаши, пълни с гъсто, рубиненочервено вино. — Пийни си, скъпа. Ще се успокоиш.
	През мъглата от кръжащи мисли си спомних, че виното не ми понася. В паметта ми изплува предишният бал, когато бях отпила от бокал, поднесен ми от загадъчен странник. Обзе ме същата несигурност, същото чувство на неравновесие между смущението и вълнението, ала от вежливост приех питието. Отпих предпазливо малка глътка и се постарах да не издавам изненадата си от неочаквания цветен привкус.
	За мое учудване виното наистина ме успокои; подейства като балсам на оголените ми, разранени нерви.
	— Благодаря. — От устата ми блъвнаха капчици слюнка; избърсах я смутена. — Извинете, мадам.
	Жената се засмя.
	— Вкусът е богат. — През маската й ме наблюдаваха очи в цвят на свежа трева, поразително живи в лишената от багри стая. — За пръв път ли идвате на бал тук?
	Подсмихнах се неловко.
	— Толкова ли е очевидно?
	Тя ми отговори със загадъчна усмивка.
	— Забавлявате ли се, скъпа?
	— Чувствам се пренаситена с впечатления — признах. — Търсех място за отмора. Глътка свеж въздух.
	Зимната жена отметна непокорен кичур от косата ми зад ухото. Ръката ми се вдигна да подхване вехнещия мак, все още закичен там. Свойският жест на непознатата ме смути и замайването се върна отново. Озърнах се и забелязах, че всички край нас носят алено цвете, забодено върху костюмите им.
	— Сигурна ли сте? Навън е доста мразовито — предупреди ме жената. — Ще ви придружа до частните апартаменти горе, ако имате нужда от усамотение.
	— О, не, недейте. — Бузите ми поруменяха. — Просто… се сгорещих. Една разходка на открито ще ми се отрази добре.
	Необикновените зелени очи ме изгледаха замислено.
	— В градината на графа и графинята има лабиринт от вечнозелени храсти. Да ви заведа ли там?
	— Да, моля.
	Тя кимна.
	— Следвайте ме.
	Подадох чашата на услужлив келнер и тръгнах след жената в бяло през зали и коридори. Тя накуцваше — безформено стъпало се подаваше под ръба на роклята й, докато вървяхме към градината. Разбрах какво изобразява костюмът й. Фрау Перхта с лебедовия крак — взискателен коледен дух, който отмерва дали през изминалата година всеки е изтъкал полагащото му се платно. Коледа обаче отдавна бе отминала. Идеше пролет, утре започваха великденските пости. Странен избор.
	Стигнахме до безлюдно помещение със стъклени врати към тераса.
	— Градината е запусната — обясни с леко извинителен тон жената. — Неугледна и малко подивяла.
	— Грозотата не ме плаши — отвърнах. — Харесвам непокорната природа.
	Зелените очи ме измериха изпитателно, сякаш търсеха по лицето ми отговор на незададен въпрос.
	— Да — жената ме погали с длан по бузата. — У теб има нещо странно.
	Прокашлях се, отворих вратата и излязох на терасата, за да се отдръпна от ръката й.
	— Не се бави, Елизабет — предупреди ме Фрау Перхта. — Нощта е дълга, а пролетта не е дошла.
	Елизабет. Космите по ръцете ми настръхнаха.
	— Откъде знаете…
	Жената беше изчезнала. Вратата се бе затворила зад нея. Непрекъсната бяла линия обрамчваше терасата и излъчваше бледо сияние в лунната светлина. Преглътнах тежко, прекрачих солта и се слях с мрака.


>>	4
>>	Лабиринтът

	Не бях сама.
	Край факлите, запалени из градината се бяха събрали на групички други гости. Господата пушеха лули; дамите им разгонваха с ветрила синия пушек, виеш, се пред лицата им, и стояха плътно скупчени, за да се топлят. Дните във Виена се бяха постоплили, ала нощите все още хапеха със злостни, ледени зъби всяко късче оголена плът. Студеният въздух облъхна приятно почервенелите ми бузи, но ми се прииска да си бях взела наметката.
	Заслизах от терасата, обгърната от тих смях и приглушен говор, сякаш облак жужащи мухи ме преследваше неумолимо. Устоях на порива да разгоня с ръка думите, впиващи се в ушите ми.
	— Чухте ли за горкия Карл Ротбарт? — попита жена.
	— Не. Разкажи ни — настоя мъжки глас.
	— Намерили го умрял в занаятчийницата му. Устните му били посинели от студ…
	Шушукането заглъхна. Засновах из тъмните кътчета на градината, търсейки входа на лабиринта. Мълчанието у мен ме измъчваше, но копнеех гласовете на света да стихнат. Усамотението се различава от самотата, а аз жадувах усамотение.
	Най-сетне открих живия лабиринт. Далеч от топлите ореоли на факлите и лампите, листата и клоните на храстите бяха поръбени със сребърна дантела от звездна светлина и сянка. Две високи дървета стояха пред входа. По клоните им все още нямаше и помен от пролетна зеленина. В тъмното, вместо да сочат входа към лабиринта, голите им корони сякаш безмълвно стояха на стража пред порта към Долната земя. В сенките отвъд свода от виещи се храсти се полюшваха силуети — и подканващи, и заплашителни.
	Не се страхувах. Лабиринтът ухаеше като гората край странноприемницата — дълбок зелен мирис на дървеса и разложение, където животът и смъртта са неотлъчно преплетени. Познат и гостоприемен мирис. Уютното ухание на дома. Свалих маската и прекосих прага, оставяйки се на тъмнината да ме погълне изцяло.
	По пътеките нямаше запалени факли и свещи. Гъстият клонак не пропускаше нито лунното, нито звездното сияние. Крачех обаче със сигурна стъпка, цялото ми същество бе в съзвучие с пущинака край мен. За разлика от лабиринта в двореца „Шьонбрун“ — грижливо поддържано, очовечено творение — тук въздухът дишаше. Природата се прокрадваше през пролуките, за да вземе своето; превръщаше подкастрените, подредени и опитомени коридори в клонеста плетеница от тунели и просеки, осеяни с плевели и диви цветя. Пътеките чезнеха, корените надигаха глава, храсталакът буйстваше. Откъм дълбините на лабиринта дочух тих кикот — любовници се бяха притаили в гъсталака. Тръгнах по-внимателно, да не би да се спъна върху разгорещени тела. Не срещнах никого обаче и постепенно умът ми стихна умиротворен. Скитах из спиралите на живия лабиринт, завой след завой, след завой, и за пръв път от дълго време усещах спокойствие.
	Някъде в сърцето на лабиринта засвири цигулка.
	Част от мен, потънала сякаш в дълбок сън, започна да се пробужда. Всяка фибра на тялото ми се разтвори и се пресегна към звука; очите ми се проясниха, слухът се изостри. Звънкият печален глас на инструмента долиташе отдалеч, ала всяка нота звучеше чиста като росна капка; музиката ме обгръщаше от всички посоки — от север, юг, изток, запад, отгоре, отдолу, отвсякъде.
	— Йозеф? — извиках.
	Не бях виждала брат си, откакто бе изчезнал сред тълпата по-рано вечерта; нямаше го нито в балната зала, нито в другите помещения, отвели ме след дълго лутане навън. Предположих, че и той се е почувствал в чужди води и се е скрил тук — първото място, където е намерил спокойствие и безопасност. В живия лабиринт се таеше странно очакване, напомнящо ми за Дъбравата на гоблините — незримо пространство, заело границата между два свята.
	Лек ветрец раздвижи клоните край мен и повдигна косъмчетата на тила ми. Нощта застудя; увих се с длани, за да се стопля. Във въздуха се понесе особен мирис на метал, предвестник на гръмотевична буря, макар че вятърът, прорязващ тънката ми рокля, хапеше с ледено острие. Мъртви листа се сипнаха край мен като плъхове през процепи в стените. Бързокрили облаци затулиха лицето на луната и мракът се сгъсти.
	Напомних си, че не съм сама в лабиринта — зад храстите двама влюбени се наслаждават на горчиво-сладостната си компания.
	Продължих напред. Гласът на цигулката се промени. Стана по-дълбок, по-плътен, богат и затрогващ. Не свиреше брат ми. Липсваха лекотата и безплътното неземно усещане, характерни за изпълненията му. Беше друг музикант.
	После познах композицията.
	Зъбите ми защракаха. Разтреперих се неудържимо. Страх и студ смразиха кръвта ми. Как е възможно? Не бях споделяла това творение с Йозеф; писмата с черновите бяха попаднали непрочетени в лапите на графа. Бях сигурна, че брат ми никога не е чувал мелодията в цялост. Макар да имаше отличен слух и памет, не би могъл да възпроизведе всяка нота, всяка пауза, всяка фраза. Само един човек знаеше Сватбената соната.
	— Любими?
	Невъзможно. Немислимо. Никой не може да мине през булото, да прекоси границата между двата свята. Какво значи това? Шушненето край мен се превърна в трескаво дращене. Вече не звучеше като шум от сухи листа, влачещи се по вледенена пръст. Сякаш нокти — остри, закривени нокти — стържеха по камък.
	_Господарке._
	Сепната, погледнах през рамо. Не различих познат силует сред мрака на живите тунели. Не зърнах човешка фигура. Клони и вейки се протягаха към мен, избуяли ненадейно от стените на лабиринта. Каменните саксии и мраморните пейки се преобразяваха в злокобно ухилени готически изваяния. Отклонявах поглед от тях; не исках да си представям лъснали черни очи и паяжинеста коса.
	_Ваше Височество._
	Не, чувах гласа на шепнещия вятър. Същият, донесъл необичаен зимен студ, мирис на лед, на бор, на водна глъб и подземни пещери. Беше спомен, призрак; не обърканият ми ум, а копнежът ми, приел осезаема форма. Храстите обаче потрепериха и затанцуваха, и очертаха образ на момиче.
	— Не — промълвих с прегракнал глас.
	Между нащърбените листа изникна лице — дълъг нос, заострена брадичка, тесни скули. Познати черти; лице, което мислех, че няма да видя отново.
	— Тисл? — отроних.
	Гоблинското момиче кимна и сведе в поклон покритата си с вейки и паяжина глава. Гранитни петна осейваха зелено-кафявите й ръце като синини; каменни люспи осакатяваха едната страна на лицето й. Тя ги дращеше и човъркаше, сякаш й причиняваха непоносима болка. Очите й бяха присвити в агония. Вече бях виждала веднъж как Тисл се превръща в камък. Тогава бе дръзнала да наруши стария закон, за да ми разкаже какво е сполетяло първата Царица на гоблините. Сърцето ми се сви от жалост — жалост, страх и копнеж. Протегнах разтреперани пръсти към нея.
	Моето гоблинско момиче се пресегна към мен, но дланите ни минаха една през друга като дим. Устните й се размърдаха, ала не издадоха звук. Чух само въздишката на северния вятър.
	— Тисл? — Гласът ми секна. — Тисл? Какво искаш да ми кажеш?
	Тя понечи да проговори, задави се и каменните люспи по лицето й шупнаха и се загърчиха.
	— Тисл!
	_Обетът е нарушен._ В бездънните й черни очи се четеше ужас; за пръв път зървах човешко чувство върху гоблинско лице. _Разяжда ни. Разяжда него._
	Него. Царя на гоблините. Моя отдаден на размисли млад мъж.
	— Тисл! — сграбчих ръката й, ала в дланта ми се впиха само бодли. — Тисл!
	_Спаси ни._ Тисл нададе безмълвен страдалчески писък; тялото й започна да се разкривява и прекършва с пукот, ала тя се съпротивляваше на силата, превръщаща я в бурен. _Спаси го._
	— Как? — изкрещях, за да надвикам воя на вятъра. — Кажи ми!
	Очите на моето гоблинско момиче се обърнаха; от земята избуяха трънаци и се сключиха около тялото й като вериги, оковали затворник. Със сетно усилие тя вдигна ръка и с възлест пръст посочи краката ми.
	_Маковете…_
	Погледнах надолу и видях, че стоя сред червено море — кървава пътека от макови листа се стелеше пред мен.
	— Тисл?
	От нея нямаше и помен. Само звездите ми намигаха през клонака. Стори ми се, че чувам далечен грохот на гръмотевица — сякаш буря вилнееше отвъд пределите на живия лабиринт. Тропот на копита, лай на хрътки, тръгнали на лов. Свирепата хайка.
	Старите закони от плът и кръв; получили стомана, зъби и копои, за да плячкосат своето.
	Сърцето ми щеше да изхвръкне от гърдите. Втурнах се по пътеката от макове — да надбягам, да изпреваря тревожния звън на камбаните, ехтящи в ума ми. Стори ми се, че чувам как някой диша тежко зад гърба ми, гони ме с тежки стъпки. Завой след завой, след завой. Най-сетне изгубих от поглед цветята и твърде късно разбрах, че съм се залутала безнадеждно в лабиринта.
	Цигулката продължаваше да свири.
	Притиснах с длан гръдта си и жадно поех дъх. Име напря върху устните ми — Йозеф? Кете? Франсоа? — но кой ще ме открие тук, сама и предрешена? Представих си Царя на гоблините и въгленът, тлеещ в сърцето ми, лумна до болка в сърцевината на съществото ми.
	Храстите прошумоляха зад мен. Обърнах се и ахнах.
	В сенките се таеше фигура — с кожа, черна като нощ, и луннобледи очи. Пръсти, изпочупени и обезобразени като усукани вейки, обвиваха гриф на цигулка. Лакът по тялото на инструмента бе целият пропукан и излющен от старост. Върху увенчаната с рога глава на музиканта имаше гнездо от паяжини и трънливи клони, ала впереното в мен лице бе човешко. Познато.
	Беше той.
	— Любими?
	Устните му не издадоха звук; тялото му не помръдна. Обърнатото към мен лице ми беше скъпо, макар и променено, ала все едно се взирах в очите на странник. Ирисите в различен цвят бяха избледнели и излъчваха синкавобяло сияние в мрака. В дълбините им не блещукаше нито една искрица, издаваща да са ме познали.
	— Любими — повторих.
	В ледените очи нямаше дори гаснещ лъч любов. Не знаех дали ще понеса тежестта на разбитото ми сърце.
	— Ах, любими мой — гласът ми секна. — Какво са ти сторили? Какво ти причиних?
	Бавно и внимателно, за да не подплаша горското създание, вдигнах длан с разперени пръсти. Посегнах да докосна лицето му, да усетя допира на кожата, на плътта му. Царят на гоблините не помръдна. Пристъпих по-наблизо, после още по-близо. Не откъсвах очи от неговите, докато опипом изучавах новите граници помежду ни. Зениците му се разшириха и белезникавият пръстен около тях потъмня в сивкавосиньо, в бледозелено.
	— Елизабет?
	Главата му се отметна при произнасянето на името ми. Някой ме викаше.
	— Елизабет!
	— Не — прошепнах. — Не, моля те, остани при мен…
	Ала той мигом изчезна. Лицето, тъй близо до моята ласка, се оказа изгладено от ветровете черешово дърво; короната от рога — разклонени вейки; очите — две звезди в нощното небе, намигащи ми с ехидна жестокост. Вълна от гняв и отчаяние едва не ме повали на колене. Бях сънувала кошмар, разбира се. Копнежът и самотата даваха живот на сенките в ума ми.
	— Елизабет? А, ето те! — възкликна непознат глас с лек акцент.
	Погледнах през рамо. Прималя ми при вида на череп със зъби, оголени във вампирска усмивка.
	— Добре ли си, скъпа? — Черепът се килна назад и в същия момент осъзнах, че не се взирам в призрачен скелет, а в закръглен нисък мъж, наметнат с черна пелерина и със смъртна маска пред лицето; изображение на смъртта, реалистично до най-малката подробност.
	— Ммм… Извинете — заекнах. — Кой сте вие?
	— Смъртта — изкикоти се непознатият. — Костюмът е красноречив, мисля. — Насочи към мен върха на мнима коса. — А ти, скъпа, си моят изгубен ангел на музиката. Търсихме те цял час.
	Постарах се да запазя спокойствие. Не исках да рискувам с рязко движение да стресна чудатия дребосък и да го предизвикам да направи нещо непредсказуемо.
	— С кого ме търсехте? — попитах.
	— Със съпругата ми, разбира се — сви рамене той, сякаш отговорът бе най-ясният на света. — Чакахме те дълго… А сега, скъпа, е време да се връщаме. Празненството ни зове!
	Думите му ме объркаха още повече. Непознатият, маскиран като смъртта, забеляза, че не възнамерявам да го последвам, и наклони въпросително глава.
	— Фройлайн? Идвате ли?
	— Извинете — повторих сковано. — Не знам кой сте, господарю Смърт.
	— Нима? О! — Той се засмя и вдигна маската, разкривайки изненадващо ведро, розовобузо лице. — Прости ми. — Приведе се в грациозен поклон. — Граф Ото фон Прохазка и Сновин, на твоите услуги. — Сетне нагласи маската върху лицето си и пак стана безименен актьор. — Домакин на прочути соарета, собственик на това великолепно имение и ако не греша… — искрящи тъмни очи се втренчиха в мен от дълбините на черепа, — твой почитаем нов покровител.


>>	5
>>	Овчи кожи

	Граф Прохазка бе… неочакван.
	Загадъчният ми покровител имаше дребно, закръглено тяло и изглеждаше на неопределена възраст. Рядката му коса около темето и слепоочията беше металносива; лъчезарното му лице обаче младееше. Елекът му се бърчеше край лъскавите месингови копчета подобно на кожата край очите му, когато се усмихваше. Освен маската череп костюмът му явно бе скалъпен набързо — черна копринена пелерина, наметната над най-обикновени дрехи: елек от светъл атлаз, тъмно вълнено сако, кафеникави бричове, бели чорапи, черни обувки с месингови катарами, проблясващи мътно в лунната нощ. Кървавочервен мак красеше ревера му.
	Осъзнах със закъснение, че съм си създала впечатление за домакина ни от писмата му, написани с изискан почерк на образован мъж, и от пикантните истории на фрау Меснер и госпожите в магазина на хер Шнайдер. Не знам какво точно си бях представяла — да видя вероятно висок, красив, лежерен мъж — ала определено не очаквах благодетелят ни, обект на толкова подозрения и взривоопасни мълви, да прилича на петле, бъбрещо на немски с акцент на бохемец.
	— Ужасно съжалявам, че те изплаших — не млъкваше графът. — Брат ти обаче, сестра ти и приятелят ти се разтревожиха. Чудеха се къде си се дянала. Съпругата ми каза, че си излязла в градината. Тръгнах веднага да те търся. Питаш се защо ли? Е, малцина успяват да се измъкнат сами от лабиринта.
	И наистина, домакинът ми вървеше съвсем уверено през мрежата от пътеки между храстите и дърветата, а аз се препъвах и подтичвах, за да не изостана.
	— Баба ми го измисли. — Графът водеше своята половина от разговора, независимо дали отговарям, или не. — Лабиринта, имам предвид. Обичаше математиката и загадките. Казват обаче, че лабиринтът не следва никаква понятна логика. — Изкикоти се. — Само магьосник или безумец можел да разреши загадката.
	_Магия._ Спомних си пътеката от цъфнали макове в мрака пред мен и двете сияйни очи, намигващи ми от нощния небосклон. _Лудост._
	— Ясно е, мисля, какъв съм аз. — Графът ме озари с широка безумна усмивка и веднага ми хрумна отговор.
	— И двете, разбира се — продължи благородникът. — Макар съпругата ми да е на друго мнение. — Усмивката му стана още по-широка, но не разсея смущението ми. — Уф! Бърборя като ученичка. Хайде, да побързаме! Нощта е студена и пълна с ужасии, дебнещи да те сграбчат и отвлекат.
	Настръхнах.
	— Да ме отвлекат ли?
	Той спря рязко, обърна се и ме погледна през дупките на смъртната маска.
	— Не си ли чувала историите, фройлайн? — попита с благ, приятен глас. — Мнозина — махна към имението и към града — смятат, че изчезванията са печално следствие от, хм… удоволствията, на които се отдавам с приближените си.
	Застинах. Спомних си разказа на фрау Меснер за безименното момиче, взето под крилото на граф Прохазка; простоватата селска девойка, потънала вдън земя при подозрителни обстоятелства. През ума ми се защураха и други слухове, колебливи и трептящи като мъждукащ пламък на свещ. Опиум. Ритуали. Тайни.
	Домакинът облекчи напрежението със смях.
	— Шегувам се, скъпа. Няма причина да се страхуваш от мен! А, открихме ги най-сетне! — махна на някого в далечината. — Или по-скоро те ни откриха!
	Излязохме от лабиринта. Отвън, на фона на осветеното имение, се открояваха два силуета — жената в бяла лебедова одежда и висок и строен младеж, предрешен като нощ. В ръцете му имаше цигулка.
	Йозеф.
	— Ето те най-сетне! — възкликна жената. — Притесних се. — Зелените й очи искряха живо дори под сенките на маската. — Студено е, а ти се забави доста.
	— Фройлайн — графът се обърна към мен, — представям ти съпругата си, графиня Мария Елена фон Прохазка и Сновин.
	Съпругата му. Внезапно предишната ни среща ми се проясни; обясних си свойското й поведение към мен, сякаш знаеше коя съм. Двамата бяха странна двойка; тя — олицетворение на грация и изисканост, той — сякаш скалъпен от разсеян кукловод.
	— Очарована съм — кимна графинята. — Но ние вече се познаваме.
	Твърде късно си припомних добрите обноски и направих несръчен реверанс.
	— М… мадам.
	— Правилното обръщение е „Ваше Сиятелство“ — поправи ме кротко графът.
	— О… — Бузите ми пламнаха от смущение. — Простете.
	Графът махна нехайно с ръка.
	— Да не изпадаме в досадни подробности. Наричай ме Ото или „любими“, ако предпочиташ.
	Дланта му машинално докосна вдлъбнатината между ключиците ми, ала изглежда никой не забеляза.
	— Не подкачай гостите ни, Ото — упрекна го графинята с мил глас. — Извинете съпруга ми, деца — обърна се тя към мен и Йозеф. — Въодушевлението му го подвежда.
	Погледнах към брат ми, но той упорито отвърна очи.
	— Ще се връщаме ли вътре? — попита безизразно. — Трябва ми време да се подготвя.
	— Йозеф щедро предложи да ни посвирите — обясни графинята, впила изумителен зелен взор в лицето ми. — Включително лични творби, доколкото разбрах.
	— А, да, композиторката! — възкликна граф Прохазка. — Фройлайн е надарена с неповторим, възхитителен талант!
	Опитах да се усмихна, но лицето ми бе замръзнало като нощния въздух.
	— Нищо особено, Ваше Сиятелство.
	— Възразявам — намеси си графинята. — Дарът на творчеството е единственият, който делим с Бог. Радвай се на гения си, Елизабет, защото наистина се среща рядко. А сега — погледна през рамо към лабиринта — да се връщаме бързо вътре. Не бива да се разхождаме незащитени в нощта.
	— Незащитени ли? — намръщи се Йозеф.
	— От студа. — Графът ни се усмихна обезоръжително.
	Графинята поклати глава.
	— О, стари суеверия, дете, нищо повече. Сирни вторник е, преходът от един сезон към друг. Когато идва краят на зимните дни, враждебни сили препускат в мрака.
	Този път очите на брат ми срещнаха моите. В светлосините им дълбини се четеше въпрос, чийто отговор не намирах. Двамата бяхме отраснали с приказки за гоблини, вълшебници и горски царе, ала все още не бях попила всички предания и митове. За свирепите ловци. За докоснатите и за поразените от елфи.
	Графът потрепери.
	— Да се прибираме, скъпи мои! Омръзнаха ми се гащите.
	Той протегна длан към съпругата си не само от любезност, но и да й помогне да изкуцука до имението.
	— Ото! — Графинята го перна игриво по ръката, но изражението в зелените й очи не беше никак весело. Напротив, изглеждаха разтревожени, току се стрелваха към живия лабиринт, сякаш и тя чуваше громолене на призрачни коне, спуснали се към нас от друг свят.
	В имението балът бе в разгара си; носеше се музика в съпровод на ритмично тропане с крака и шушнене на обувки и поли по пода. Графът и графинята ни въведоха в една странична галерия, далеч от тълпата в балната зала. И тук обаче имаше гости; пиеха, пушеха и се смееха с удобство и лекота на отдавнашни познайници и приятели. Маските им придаваха някак зловеща прилика. Всъщност и бездруго всички ми се струваха еднакви. Закръглени, със самодоволен и безгрижен вид на хора, непознали никакви трудности, никакви лишения. Зад ведрото им задоволство обаче долавях глад, алчност, желание. В привилегирования им кръг аз и Йозеф бяхме просто еднодневки, ала погледите им се задържаха с интерес — дори с мечтателност — върху оголените ни лица. Любопитството им ме дращеше и причиняваше неприятен сърбеж.
	— Къде са Кете и Франсоа? — попитах.
	Зъбите ми тракаха не само от студ.
	— Трепериш! — обезпокои се графинята. — Елате и двамата да се стоплите край огъня.
	Поведе ни към нещо, което бях взела за висока керамична декорация или гардероб, вместен в каменна ниша. Оказа се подобие на сгорещена пещ с макове, гравирани по нея.
	— Да ти донеса ли шал, скъпа? — попита ме графът.
	Маската му бе вдигната върху главата; бузите му аленееха и от бързия ход, и от студа; по слепоочията му се стича ха вадички пот.
	— О, не… не, Ваше Сиятелство. Добре съм. — Поклатих глава. — Да сте виждали сестра ми и приятеля ни?
	Графът сякаш не ме чу. Махна на един прислужник и му прошепна нещо.
	— Има ли усамотено място, където да се подготвя за концерта? — Очите на Йозеф се стрелкаха от ъгъл към ъгъл, обхождаха скупчените на групички гости в галерията.
	— Разбира се, дете мое. — Графинята даде знак на друг прислужник; той кимна и изчезна сред тълпата. — В дневната долу има клавесин. Нищо особено, наследство от бабата на Ото. Ще свърши ли работа?
	Йозеф ме погледна с вдигнати вежди. Изненадах се донякъде, че графът, представил се като страстен почитател на музиката — моята музика — не разполага с по-модерен инструмент. Напоследък почти всички концерти се изнасяха на роял.
	— Трябва да попитаме Франсоа, Ваше Сиятелство — отговорих. — Обикновено той акомпанира на брат ми.
	— Защо не ти? — Гласът на графинята прозвуча равно, но тя не скри учудването й. — Мислех, че си музикантка.
	Прехапах устни. Някога брат ми ме наричаше „геният“ в дуото ни; творец, не интерпретатор. Аз пишех нотите, Йозеф им вдъхваше живот. Мнозина известни във Виена композитори обаче изпълняваха сами творбите си — покойният гений Моцарт и младият талант Бетовен бяха сред тях. Но аз не бях надарен изпълнител, факт, установен почти моментално, когато за пръв път чух Франсоа да свири.
	В подобни случаи ми се искаше брат ми да ме защити, да ме подкрепи, да обясни как работим; поне веднъж да ми протегне ръка. Ала Йозеф остана ням и отдръпнат, невидим въпреки златните къдрици, изваяните черти и стройното тяло.
	— Музикантка съм — отговорих тихо. — Талантът ми обаче е да пиша музика, не да я изпълнявам. Сами ще се уверите, че свиренето ми наистина не може да замести уменията на Франсоа.
	Пролетнозелените очи на графинята заискриха — с насмешка или с раздразнение.
	— Все пак — рече най-сетне тя — ти си композирала _Горския цар_, нали? Интересува ме твоето изпълнение на твоята творба, а не как друг би я предал.
	Пак погледнах към Йозеф. Той попипваше цигулката и нервно пристъпваше от крак на крак. Внезапен прилив на яд разсея смущението ми. Щом брат ми не се застъпва за мен, и аз няма да го защитавам. В момента Франсоа би му партнирал по-добре; месеци наред двамата бяха свирили заедно и се бяха научили да представят музиката цялостно, не като изява на самостойни таланти.
	— Както желаете, Ваше Сиятелство — кимнах.
	— Приятели сме — усмихна се графинята. — Наричай ме Елена.
	Постарах се да не издам неудобството си.
	— Да, мадам — съгласих се, неспособна да изрека кръщелното й име.
	Очите й заблещукаха в дебрите на зимната маска.
	— Договорихме се — кимна тя. — Хайде! Да слезем долу. — Появи се друг прислужник, понесъл поднос с чаши черешов ликьор. Или пък беше предишният прислужник? Обърках се. — А, благодаря! Пийнете, скъпи мои. Ще топли кръвта ви дори далеч от камината.
	С Йозеф взехме чашите от любезност, но и двамата се поколебахме дали да отпием.
	— Пийте! — подкани ни графинята. — Пийте и да започваме!
	Нямахме избор — за да не я обидим, пресушихме чашите с шери и ги върнахме върху таблата. Йозеф се закашля със зачервено лице.
	— Фра… Франсоа — подхвана със задавен глас, но домакинята ни явно не го чу.
	Протегна ръка на съпруга си, той я подхвана и й помогна да изкуцука надолу по стълбището. С Йозеф ги проследихме с поглед.
	— Е? Да вървим ли? — попитах след малко.
	Той се почеса разсеяно по гърлото, сякаш да изтрие изпитото шери. Забелязах кървавочервения мак върху ревера на костюма му.
	— Зеперл — посочих цветето. — Какво е това?
	— Хм? — Той отпусна ръка и погледна надолу. — О! Графинята ми го даде. „За вяра“, каза ми.
	Вдигнах длан да докосна повехналия мак, втъкнат зад ухото ми. Не го бях изгубила в лабиринта.
	— Зеп — прошепнах, — в какво се забъркахме?
	Той ми отговори след дълго мълчание:
	— Ти ми кажи, Лизл. — Очите му ме наблюдаваха сурово иззад черното домино. — Сбъдваш отдавнашната си мечта, нали?


>>	6
>>	Сродените с Горския цар

	Тясната дневна приличаше по-скоро на канцелария, отколкото на гостна. Напомняше и на църковна съдохранителница с тъмна ламперия и гранитен под, покрит с шарен персийски килим. Имаше странна акустика — подемаше и същевременно заглушаваше звуците. Отново си помислих колко странно е, че поклонник на музиката като графа е избрал подобно помещение за импровизирания ни концерт.
	Графът и графинята вече бяха удобно настанени в кресла, тапицирани с червен плюш, в двата края на салона. Клавесинът се намираше между тях и благородните съпрузи изглеждаха като пазители на подземен музикален свят. Не бяха свалили маските си — фрау Перхта с лебедовите пера и озъбения череп на Смъртта. Огледални образи и противоположности: черно и бяло, нощ и ден, ако не броим маковете — капки кръв, разцъфнали върху костюмите им.
	— Добре дошли — поздрави ни графинята. — Разполагайте се. Щом се подготвите, ще извикаме другите гости за представлението.
	— А сестра ми? — попитах. — Франсоа?
	Графът се усмихна.
	— Ще дойдат и те, разбира се.
	Съпругата му посочи клавесина.
	— Вашето царство ви очаква, деца мои.
	С Йозеф се спогледахме и тръгнахме към инструмента. Брат ми извади цигулката от калъфа, аз седнах до клавесина. Вдигнах длани над черно-белите клавиши с разменени места. За пръв път виждах подобна подредба. Прималя ми от страх, че съм забравила да свиря. Главата ми се замая и пръстите ми се объркаха, дори нотите ми се струваха непознати.
	— Лизл? — Йозеф вдигна лъка над струните, готов да настрои цигулката.
	Отърсих се от моментния световъртеж и изсвирих няколко акорда; за клавесина, макар и стар, явно бяха полагали добри грижи — механизмът задвижваше гладко акордираните струни. Йозеф ми кимна. Изсвирих няколко пъти нотата ла. Той си настрои цигулката и надлежно се захвана да репетира: гами, терци, квинти, повтаряйки ги, докато ръцете му загреят.
	Правех същото на клавесина; стремях се да се запозная не само със съвсем чуждия инструмент, но и да се пренастроя да свиря пред публика, не за себе си. Отдавна не бях изпълнявала упражненията за гъвкавост и сръчност — неотменно занимание под надзора на баща ни — и усещах пръстите си дебели и оловно тежки.
	— Готови ли сте? — графинята ни наблюдаваше с жив интерес, но вниманието на графа сякаш не бе насочено към нас.
	За човек, изразил такова желание да ме доведе тук — във Виена, в дома си — заради музиката ми, той проявяваше удивително слаб интерес към изпълнението ни. Отначало бях взела бъбривата му ексцентричност за стремеж да очарова събеседника или за плод на разбунен от опиатите ум, ала чувствата ми към нашия благодетел бързо се върнаха към ужаса отпреди срещата ни.
	— Оставих горе папка с ноти. Заедно с наметката ми и други неща. Може ли някой… — заекнах смутена.
	Преди да довърша, поредният облечен в червено прислужник влезе в салона, понесъл кожената ми папка върху сребърен поднос. Ужасих се още повече. Помещението, домакините ни, цялото имение оставяше злокобно впечатление, а чудатата неразличимост на лакеите в ливреи подсилваше чувството за нереалност.
	Благодарих на прислужника с напрегната усмивка и отворих папката. Прелистих страниците, за да намеря _Горския цар._ Стараех се да не обръщам внимание на очите на графинята, впити в кожата ми. В изпитателния й поглед не се четеше само любопитство. Жаждата и копнежът, излъчващи се от нея като повеи от парфюм, ме изпълваха и със смущение, и с вълнение.
	Закрепих нотните листове върху поставката на клавесина и пак седнах на пейката. Погледнах към Йозеф, който някак машинално прокарваше пръсти по грифа на цигулката. Нехайното му безразличие преди концерта ме порази по-силно от студенината му към мен. Йозеф бе чувствителен и свенлив. Поне онзи Йозеф, когото някога познавах.
	— Да извикаме ли гостите, Ваше Сиятелство? — попита той с глух глас.
	Графинята се усмихна и се облегна в креслото.
	— Надявах се първо да ни подарите едно изпълнение на _Горския цар_ лично за нас, хер Фоглер — отговори тя. — Нали не възразявате?
	Йозеф сви рамене, но се поправи с лек вежлив поклон.
	— Както желаете, почитаема.
	Облегна инструмента на ключицата си, отпусна ръката си с лъка до тялото и вдигна очаквателно очи към мен. Тъпа, настойчива болка запулсира в основата на черепа ми. Съжалих, задето не бях сложила нито залък в уста, докато минавах край банкетните маси горе. Имах чувството, че съм глътнала чакъл, но се усмихнах на брат ми и кимнах. Той изправи гръб и опря брадичка в цигулката. Вдигнах длани над клавишите и зачаках знак. Йозеф зададе темпото, въвличайки ни в ритъма на подскачащия му лък. Засвирихме _Горския цар._
	Отначало клавесинът звучеше пресипнало на фона на цигулката. Струните трепереха и не отекваха ясно; придаваха на композицията зловещи обертонове, липсващи при изпълнение на по-модерен инструмент. Стремях се да не изгубя почва под краката си сред новото слухово възприятие, да се съсредоточа върху нотите, не върху звука. Разсея ме внезапно желание да експериментирам, да импровизирам. Да играя и да лудувам, да полетя волно с музиката, както правехме някога с Царя на гоблините. Тръснах глава и опитах да насоча цялото си внимание към Йозеф, да слушам, да го следвам, да го подкрепям.
	Него обаче го нямаше.
	Брат ми не присъстваше в музиката. Тоновете му бяха прецизни както винаги, но не им стигаше нещо — връзката, протичаща помежду ни, лека и задушевна като съкровен разговор. Свирехме един през друг, не един с друг.
	Графът се размърда в креслото и вдигна длан да скрие прозявка.
	_Ах, братко мой_, помислих си. _Какво се случва с нас, Зеп?_
	Отчаяно потърсих очите на Йозеф, за да открия жилката, вената, която ни свързваше. _Свири с мен, Зеп_, помолих го безмълвно. _Свири с мен._
	Не излъгах графинята. Наистина не бях блестящ изпълнител. Имах умения, но не и нюх. Почудих се дали брат ми не е толкова свикнал да му акомпанира Франсоа, та сега не може да ме намери, да затанцува с мен в споделената музика. Или скъсаната нишка е знак за по-дълбоко отчуждение? Как стигнахме дотук? Ние, братът и сестрата, близки като две половини на едно сърце, сега бяхме далечни и хладно предпазливи непознати.
	От лицето към върховете на пръстите ми се стече тъга и облъхна музиката с тежка печал.
	Йозеф… Йозеф продължи да свири с неумолима, точна яснота — лек въздух и празнота, докато аз бях пръст, корени и скали. Раздразнение прогори тъгата ми, последвано от гневен водовъртеж. _Срещни ме, Зеп_, помислих си и промених акомпанимента.
	Промяната се усети веднага. Разведряване на напрежението, поемане на дъх, очаквателно затишие преди порой. Йозеф имаше достатъчно опит, та изненадата да го разклати; за пръв път обаче между нас пропука искра, светкавица, стрелкаща се от облак към облак. Брат ми бе тук. С мен. Присъстваше и слушаше.
	_Игра_, Зеперл. _Детската ни игра._
	Импровизирах върху готовите фрази, а брат ми ме следваше; свиреше по-ярко. Мелодията бе същата, цветовете — различни. Тази версия на _Горския цар_ имаше остри ръбове, прерязващи сърцето с красота, с неземно обаяние. Не приличаше на моя замисъл. Първоначално я бях написала да звучи мечтателно, меланхолично, с носталгия. С нея се сбогувах със семейството ми, когато дръзнах да се спусна в Подземния свят, загърбвайки част от себе си.
	Брат ми долови промяната и ме поведе в преобразуваната музика. Звуците станаха гневни, сякаш ме предизвикваше: „Искаш обяснения? Ще ги получиш!“. Отново си говорехме и едва сега осъзнах колко малко сме се чували. Върнахме се към първоначалния аранжимент и най-сетне разбрах какво се опитва да ми каже.
	Недоволство. Неудовлетворение. Отекваща празнота. Постоянно скиталчество, търсене, лутане, връщащо го отново и отново там, откъдето е тръгнал. Впримчен в капан. Брат ми се чувстваше затворен в клетка. Притиснат от очаквания, от тежестта на желанията ми, завладели съществото му и лишили копнежите му от свобода да поемат глътка въздух.
	_О, Зеп_, помислих си.
	Вслушвах се. Слушах, слушах и акомпанирах на брат ми, подкрепяйки го както никога досега във Виена. Йозеф свиреше, добавяше трели и украшения. Следваше сложният, цветист стил на барока, но го облъхваше с чувство за безнадеждност. Пробяга фраза от шестнайсетини и все пак — дори при този изблик на емоции — спазваше съвършено темпото, овладян и шлифован от строгата дисциплина на дългогодишния опит.
	Нещо се бе променило.
	Странното затишие, настъпило ненадейно в салона, не се дължеше нито на преоткритата връзка помежду ни, нито на благоговейната омая на слушателите. Въздухът миришеше на бор, пръст и лед — леко ухание като повей от парфюм, доловен мимоходом. Вдишах дълбоко чистия, ясен алпийски въздух и резлива прохлада на планински вятър и каменни пещери изпълни дробовете ми. Черепът и белият лебед се плъзнаха по-близо до мен.
	Елизабет.
	Пръстите ми прескочиха две ноти. От стъписване едва не излязох от потока на мелодията. Ръцете ми обаче се крепяха върху дългите часове, посветени на музиката, упражняваните усърдно мускули се движеха машинално, сякаш пазеха свои спомени.
	Елизабет.
	Не отлепих очи от брат ми, останах съсредоточена върху всеки тон. Долавях обаче присъствие — нито човешко, нито смъртно. Спомних си видението от лабиринта — сияйните очи, короната от рога. Впих още по-настойчиво поглед в Йозеф, за да изтрия другия глас от ума си.
	Тогава музиката секна.
	Кратката ми композиция приключи колебливо. Йозеф не задържа достатъчно последната фермата, вдъхвайки й стаено негодувание, което ме разтърси по-силно от отчаянието му. Отпусна безжизнено лъка и оброни глава, сякаш тежестта на самотата го е сломила. Въпреки мимолетното ни разбирателство, брат ми изглеждаше непроменен, недосегнат от вълшебството, сътворено от двама ни. Щом музиката стихна, усетих как мислите ми се втвърдяват и в слепоочията ми нахлува болка.
	Домакините ни заръкопляскаха. Графът преливаше от възторг.
	— Неповторимо, неповторимо! — възкликна той. — Никога не съм чувал подобно изпълнение! Красива, разтъсваща музика!
	Намръщих се. Беше чувал музиката ми; пишеше го в първото му писмо до мен. Бях поласкана от похвалата му, но композицията, изпълнена от мен и брат ми, едва ли можеше да се нарече „красива“. Сърцето ми бавно потъна като камък в стомаха. Започнах да разбирам, че графът не притежава изтънчен вкус. Отчитах с благодарност вниманието и желанието му да ни подкрепи, но неволно се запитах дали не се дължат чисто и просто на стремеж да е в крак с модата. Графиня фон Тун бе покровителствала Моцарт, сега принц Лихновски закриляше Бетовен; навярно този благородник от Бохемия търсеше свои дворцови музиканти без оглед на качеството и изкуството. На мое място можеше да стои всеки друг композитор. Разтрих слепоочия; туптенето пропълзя нагоре и заблъска в очите ми. Прииска ми се да се изправя. Да седна. Да легна.
	— Браво, браво! — Дланите на графинята плеснаха два пъти — одобрително и звучно. — Получих точно каквото се надявах да чуя, дори повече.
	Точно каквото се надявах да чуя? Клокочещото колебание, капките недоверие към графа внезапно се сляха в поток на прояснение.
	— Вие сте написали писмото, което ме доведе тук! — възкликнах, пропускайки вежливото обръщение. От смайване бях забравила етикецията.
	Проумях всичко. Поканите бяха написани с нейния елегантен почерк; тя ме наричаше „мадмоазел“ — и на живо, и в писмото, а не „фройлайн“ като графа. Съпругът й наистина не притежаваше изтънчен слух, а ентусиазмът и повърхностният му интерес към мен и Йозеф обслужваха единствено любопитството на жена му.
	Зелените й очи се избистриха, сякаш се усмихваше зад маската.
	— Толкова ли съм прозрачна?
	Поклатих глава, но не в отговор на въпроса й. В ума ми тегнеше мъгла, клепките ми тежаха.
	— Чух поразителни слухове за теб, млада госпожице — продължи графинята с тих глас. — Слухове за… неземната природа на музиката ти.
	Засмях се, но от устата ми излезе гъгнив, неузнаваем звук.
	— Аз съм най-обикновено момиче — проломотих. — Не владея никакви вълшебства.
	— Сигурна ли си, скъпа?
	Внезапно ми стана и студено, и горещо. Разтреперих се като листо — цялото ми тяло се тресеше в тесния, душен салон. Плувнах в пот, но кожата ми леденееше.
	— Какво… какво… — Спомних си чашите с шери, които с брат ми изпихме, преди да слезем долу. — Какво сте сложили в питието ми? — довърших завалено.
	Тихо тупване. Йозеф се срина на купчина върху пода. Цигулката издрънча шумно; ръката му с лъка се отплесна настрани, сочейки обвинително графинята.
	— Зеперл! — Викът прозвуча немощно, глухо и задавено. Докоснах с пръсти устните си — не ги усещах.
	Помещението се смаляваше, спареният въздух ме задушаваше с влажна, противна воня на гниещи цветя. Не можех да си поема дъх, не можех да избягам. Крайниците ми се вкочаниха, железен обръч стегна главата ми. Обърнах се към графинята.
	— Защо? — отроних, опитвайки се напразно да запазя равновесие върху люлеещия се под, опасан от накланящи се към мен стени.
	— Съжалявам, Елизабет — в гласа на графинята долових искрено съчувствие. — За твое добро е.
	— Кете…
	— Сестра ти и тъмнокожият младеж са в сигурни ръце — увери ме тя. — Няма да ги сполети злощастие.
	Падах. Пропадах в бездънна яма, зейнала под мен.
	— Кои сте вие? — изграчих.
	— Знаеш кои сме. — Отговорът на графинята идваше от много далеч, прекосил неизмеримо пространство и безброй години. — Ние сме лудите, страховитите, повярвалите. Спазваме старите закони, защото сме сродени с Горския цар.
	_Елизабет._
	Отварям очи. Не знам къде съм. Светът е смътен, тъмен, безформен, сякаш го наблюдавам през мъгла или облак. Дишането ми звучи странно — отеква и същевременно глъхне, а сърцето ми бие по-шумно от гонг.
	_Елизабет._
	Пулсът ми се забързва; барабаните в кръвта ми бият лудо. Извръщам глава. Върху устните ми напира име, в сърцето ми се надига вик. _Любими мой, любими мой!_
	_Елизабет._
	Гласът му е далеч, идва от голямо разстояние. Защурвам се безцелно през еднообразната сивота; търся форми, светлина, сянка, нещо, което да придаде тежест и дълбочина на заобикалящия ме свят. Къде съм? Сънувам ли?
	Край мен се надига вой. Звънък лай на хрътки отеква в гърдите ми и затрептява в ребрата ми. Усещам го как пълзи към гърлото ми — раздиращ, разкъсващ звук, сребърно-сладостен, остър. Приисква ми се да изкрещя — не от болка, а от чиста, потресаваща лудост. Пръстите ми се впиват в гърлото и го издраскваш до кръв — дали в опит да освободят гласа ми, или да го усмирят, не знам.
	_Елизабет!_
	Отдръпвам ръка. Върховете на пръстите ми не са обагрени в червено, а в сребристо. Взирам се в ноктите си. Напрягам ум да осъзная какво виждам и в същия момент от безформената мрачина изскача чудовище.
	Надавам крясък, този път наистина, вторачена в синьо-бели очи с черна точица по средата. Създанието бавно изплува наяве — мастиленочерни сенки, стекли се по фино лице с кожа с цвят на бледа луна; извити заострени рога; източени елфически уши. Той е по-страховит и по-истински от видението ми в лабиринта. Най-ужасни обаче са ръцете — разкривени, възлести и с пръсти, удължени с допълнителна фаланга. На единия е нанизан сребърен пръстен. Пръстен, изваян като вълча глава с очи от скъпоценни камъни — син и зелен.
	Моят пръстен. Неговият пръстен. Символът на обета ни, който върнах на Царя в Дъбравата на гоблините.
	_Любими?_
	За миг в синьо-белите очи се мярват цветове — единствени в необятната сивота. Синьо и зелено като скъпоценните камъни на пръстена. Очи в различен цвят. Човешките очи на безсмъртния ми любим.
	_Елизабет…_ Устните му изричат името ми, кривейки се болезнено над хищнически зъби. Страхът от звяра прорязва вените ми, ала сърцето ми омеква от жалост. Протягам нежно ръка към Царя на гоблините. Искам да го докосна, да обвия лицето му с длани, както някога, когато му бях невяста.
	_Любими…_ Пръстите ми се вдигат да погалят бузите му. Той тръсва глава и отхвърля ласката.
	_Не съм онзи_, казва. Думите му изтляват в заплашително ръмжене и очите му възвръщат зловещия си синьо-бял цвят. _Онзи, когото обичаш, го няма._
	_Кой си ти?_, питам.
	Ноздрите му се разширяват. Сенките около нас се сгъстяват, придавайки очертания на света. Той се замята с мантия и от мъглата се показва тъмна гора. _Аз съм Владетел на измамата и Господар на Подземния свят._ Устните му се разтягат като линии в опасна, коварна усмивка. _Аз съм Смъртта, Прокобата и Горския цар._
	_Не!_, изкрещявам и пак протягам ръка към него. _Не, ти си онзи, когото обичам, царят с душа, в която блика музика, и със сърце, изпълнено с молитва. Ти си учен, философ, ти си моят мислител._
	_Така ли?_ Чудовищният Цар на гоблините прокарва език по лъщящите си зъби; белезникавите очи ме изяждат, сякаш съм сочна плячка. _Докажи го тогава! Назови го по име._
	Пронизва ме болка — вина, страх и желание наедно. Името му, едничката нишка, свързваща моя съзерцателен любим с Горния свят, единственото, което не успя да ми даде.
	Горския цар отмята глава и избухва в кикот. _Не знаеш дори името му, девойко. Наричаш го любим, но си отиде, изостави го — и него, и всичко, за което той се бореше._
	_Ще го намеря_, отвръщам с ожесточение. _Ще го призова с името му и ще го върна у дома._
	Злост озарява неземните очи и въпреки зверските черти, рогата, хищническата паст и козината, осакатили красивото му тяло, Царят на гоблините ме поглежда с коварна сласт. _Ела, храбра девойко_, измърква той. _Ела при мен и пак ми стани невяста, защото не твоят съзерцателен млад мъж ти показа насладите на плътта и Подземния свят. Показах ти ги аз._
	Думите му ме разтърсват; трепет пролазва от темето до стъпалата ми и тялото ми откликва на медения му глас, макар умът ми да долавя горчив лъх на гнилоч. _Не_, отговарям. _Никога._
	Очите на Горския цар се присвиват; мъглата помежду ни изтънява, отдръпва се. В далечината обаче няма нито дим, нито облаци; вият се призрачните форми на неземни ездачи, прокъсани одежди висят върху съсухрена плът и изгладени от времето кости. Нечестивата орда. Млечнобелите им ириси отразяват изтляла светлина, угаснал живот; в краката им се щурат хрътки, създадени от тъмнина, с очи, почервенели от кръв, адски огън… макове.
	Макове.
	Противно сладка миризма изпълва сетивата ми. В гърлото ми се надига кашлица, горчилка. Тежък мирис на разложение завзема света около мен и ме откъсва от Горския цар, от пъклените хрътки, от хайката.
	_Не!_ Разярен, Горския цар се протяга да ме сграбчи, преди да изчезна в пурпурната мъглявина. Разкривените пръсти обаче минават през мен, пронизвайки ме с лед, студ и смърт. Изкрещявам от болка, простенвам име, но призрачната прегръдка ме задържа в съня, в кошмара.
	Изведнъж синьо-белите очи се стоплят и пак се изпълват с цвят. _Елизабет!_
	Царят на гоблините полита назад. Задъхана, падам на длани и колене. _Любими!_
	_Елизабет_, повтаря той. Виждам как се съпротивлява срещу тъмнината, бори се да отблъсне мрака, заплашващ да го погълне докрай. _Върви! Бягай! Махай се оттук. Иначе Ордата ще те залови._
	_Не. Остани при мен. Бъди с мен!_
	Царят на гоблините поклаща глава. Натрапчивият мирис на цветя става по-силен и светът трепти, сякаш го наблюдавам, отразен във вода.
	_Старите закони се стремят да възстановят изконното равновесие. Дадох ти обещание, Елизабет, и ще го спазя._
	Той се пресяга към мен и в дланта му виждам пръстена, който му оставих в Дъбравата на гоблините. Неговият пръстен. Символ на силата му и на нашия обет. Протягам ръка и за миг пръстите ни се докосват. Допирът ме хвърля сред вълна от копнеж, тъй могъщ, че се страхувам да не полудея.
	_Прегърни ме, целувай ме, отнеси ме оттук, вземи ме завинаги…_
	_Не!_ Очите на Царя на гоблините се разширяват. Той ме отблъсква.
	Моля те, моля тя, моля те…
	_Върви, Елизабет!_, извиква _Бягай, преди да се изгубя, преди…_
	Той изчезва. Очите в два цвята — син и зелен — потъват в море от белота.
	Любими!
	Елизабет!
	Той продължава да ме зове. Повтаря името ми. Търся неговото; дълбая, раздирам с нокти, разкъсвам дълбините на съзнанието си, домогвам се до кътчетата здрав разум, за да го намеря.
	Елизабет!
	Елизабет!
	Събуждам се.


>>	7
>>	Краят на света

	Елизабет!
	С мъка отворих очи. Имах чувството, че са окачили тежести върху клепките ми и са ги споили с желязо. Удари ме силна миризма на амоняк, вдишах на големи глътки застоял, безвкусен въздух и усилието задави дробовете ми. Стомахът ми се разбунтува, извърнах глава и се разтърсих цяла от напъна да повърна.
	— Пфу! — Някой до мен се погнуси, но само горчилка изгори гърлото ми.
	— Будна е — обади се друг глас, женски, познат — Махни това. Миризмата е нетърпима. Вечерята ми ще отиде нахалост.
	Повдигането стихна бавно и осезанията ми започнаха да се възвръщат. Лежах върху нещо меко, плюшено, фино кадифе докосваше бузата ми. Постелята ми се движеше, люлееше ме напред-назад, все едно съм в лодка сред морето. В главата ми отекна тракане: хлоп-троп-скръц, хлоп-троп-скръц. В свитите ми пръсти имаше нещо дребно, твърдо и кръгло. Погледнах надолу с притворени очи. Дланта ми се разпери полека и в нея проблесна сребро. Две лъскави камъчета — синьо и зелено — ми намигнаха.
	Пръстен.
	Неговият пръстен.
	Тогава познах шума — конски копита трополяха по чакъл; люлката под мен бе подрусваща се карета. Бързо обвих с пръсти обещанието на Царя и се изправих рязко. Тутакси остра болка прониза черепа ми.
	— Лизл? — Гласът на брат ми, настойчив и задавен от тревога.
	— Зеп? — изграчих. Той не отговори, ала усетих как ръката му обвива затворената ми длан, лепкава въпреки студа. — Къде… какво…
	— Как се чувстваш, скъпа? — попита благ глас.
	С херкулесовско усилие вдигнах глава и различих закръглената фигура на граф Прохазка, седнала пред мен. Маската череп още се мъдреше върху темето му.
	Гърлото ми гореше; в устата ми сякаш бяха натъпкали паяжини и памук.
	— Упоена — проломотих дрезгаво.
	— Поднасяме извинения — вметна някой. Графинята — с бяла рокля, сияеща в мрака, и лице, забулено в сянка. Виждаха се само живите й зелени очи — отразяваха като огледало смътната светлина, която се процеждаше през завесите. — Използвахме груби средства, но нямаше време за обяснения.
	— Тогава ни обяснете сега — тросна се Йозеф. — Кажете къде ни водите и какво сте направили с Франсоа. И с Кете.
	В гърдите ми екна сигнал за тревога. Страхът закънтя в костите ми като камбана и прочисти останките от мъгла в ума ми. Приведох се напред и дръпнах рязко завесите, скриващи ни от околния свят. Редом със студа, в каретата нахлу лунна светлина и пред очите ми изплуваха непознати селски къщи и поля, окъпани в росна пелена. Бяхме на часове — на километри — от града, съдейки по пустия, самотен и почти безлюден пейзаж, нижещ се от двете ни страни.
	— Пусни завесите, скъпа — настоя графинята. — Ще се вледениш.
	— Какво сте причинили на сестра ми? — извиках. — На приятеля ни?
	Спомних си историите за семейство Прохазка — загадъчното изчезване на младата им повереница, подозрителната смърт на техния гост.
	— И двамата са добре — успокои ме графът. — Уверявам те, че са живи и невредими. В момента са в имението ни. Приятелите и прислужниците ни се грижат за тях.
	— Упоихте ли ги? — попитах остро.
	— В безопасност са — натърти графът.
	— Простете, но не ви вярвам.
	— Прощавам ти.
	Обърнах глава към графинята. Стъписах се при вида на забележителните й очи върху непознато лице. После осъзнах, че е махнала зимната маска и най-сетне е разкрила истинския си образ. Не беше млада жена, навярно десетина години по-възрастна от мама. Сребристи кичури прошарваха тъмната й коса, но чистата й кожа сияеше, а силните й черти изглеждаха неподвластни на времето. Не биха я взели за красавица, но у нея съзирах старовремската хубост, характерна за мнозина от родния ми край. Лицето й не притежаваше деликатна прелест; солидните черти, високите скули и четвъртитата брадичка напомняха по-скоро млекарка или селска жена.
	— Сестра ти и приятелят ти са в безопасност — повтори тя. — Същото обаче не може да се каже за теб и за брат ти.
	Пръстите на Йозеф се сключиха върху ръката ми и пръстенът на Царя се впи в дланта ми.
	— Заплаха ли е това? — попитах.
	— Не, Елизабет — отговори графинята. — Не е заплаха, а предупреждение. Пътуваме към лятното имение в Бохемия, семейната ни крепост. Наш дълг е да ви защитим от силите, които ви желаят зло.
	— Да ни защитите? Защо? — учудих се.
	— Нарушен е обет. — Тъмна сянка премина по лицето на графинята. — Отнели са жертвоподаяние, полагащо се на старите закони, и нечестивата орда е плъзнала по света.
	Разкъсана плът, провиснала върху проядени кости; смърт-нобели очи; сребърна кръв по ръцете ми и призивен глас: „Отивай си. Бягай оттук. Иначе хайката ще те залови.“
	— И вие вярвате, че сме в опасност? — попитах.
	Зелените очи на графинята опалиха лицето ми като слънчеви лъчи.
	— Не. _Знам_, че сте в опасност — отвърна тя с тих, твърд глас. — Смъртна опасност, Царице на гоблините.
	Думите избумтяха в гъстия въздух, тежки, застрашителни и обвинителни. Помежду ни се спусна пелена от тишина, заглушаваща всякаква мисъл, всяко чувство, всички осезания. Йозеф просъска от смайване и се отдръпна от мен, все едно съм го опарила. Предаден. Очите на графа сновяха между мен и съпругата му. Приличаше на свит от ужас заек, притиснат между сокол и вълк.
	— Не — прошепнах. — Какво говорите… Не съм…
	— Замълчи! — процеди през зъби тя. Зелените й очи лумнаха, нажежени като кълбовидна мълния. — Нима се заблуждаваше, че ще си отидеш, без последствията да те застигнат?
	Поклатих глава.
	— Той ме освободи — отроних с треперлив глас. В ума ми изплува раздялата с Царя на гоблините; видях го как стои сред Дъбравата на гоблините, вдигнал ръка за сбогом. — Той ме освободи…
	Графинята изпуфтя.
	— И ти му повярва?
	Усетих пръстена в дланта ми, ала не посмях да го погледна, да потвърдя, че съм изтръгнала обещание от сън.
	— Да — прошепнах.
	— Неслучайно го наричат Владетел на измамата — напомни ми тя.
	Спомних си двуцветните очи, угасващи в мътна белота; представих си младия мъж, превърнат в чудовище — красивите ръце на цигулар, сгърчени като хищнически лапи, рогата, прораснали от темето му.
	— Той е нещо много повече…
	— Лизл — обади се Йозеф, — какво става? Царица на гоблините? Нечестива орда? Обясни ми какво значи това!
	Замълчах. В момента не исках — не можех — да срещна погледа на брат ми. Бях се опитала да му разкажа невъобразимите си преживелици; да му опиша времето, прекарано под земята, когато бях невяста на Горския цар. Бях разголила душата си върху лист хартия, в думи, ако ли не в ноти, но те така и не бяха стигнали до Йозеф. Жената пред мен бе откраднала писмото ми заедно с всички други изпратени послания. А сега разбирателството между мен и брат ми бе прекършено. Смълчано. Задушено. Угаснало.
	— Не значи нищо добро, момчето ми — обади се кротко графът. — Значи, че възможно най-бързо трябва да отведем теб и сестра ти на безопасно място, далеч от нечестивата орда.
	Йозеф присви очи.
	— Нечестивата орда?
	— Имат много имена. — Графът бе олицетворение на бъбрив, разсеян мъж, когото всеки би подминал заради привидната му безобидност. Черните му, лъскави като копчета очи обаче бяха зорки и в тях блестеше пъргав ум, замаскиран от усмихнатите розови бузи. — Някои ги наричат свирепите ловци. В родната Бохемия им казвахме дивата шайка. Вашият тъмнокож приятел ги знае под името _маске д’арлекен_.
	— Арлекен ли? — Представих си героите в комедия дел арте — актьорите на сцената, маскирани в черно-бяло като Колумбина, Пиеро и Арлекин. Подобни костюми видях на бала в имението на граф Прохазка. — Лукавият шегобиец?
	— Арлекен, Арлекин, Арлекино на италиански, Дантевият дявол Аличино, когото англосаксонците наричат _херла кининг_ — изреди графът. — Всички са едно и също. Ти, фройлайн, го познаваш под името Горски цар.
	Йозеф си пое рязко дъх.
	— Царят на гоблините!
	— Да — кимна сериозно графът. — Владетелят на Подземния свят.
	Пръстените в шепата ми. Дадено обещание, разтурен брак. Сключих още по-крепко пръсти и усетих как вълчата глава издълбава клеймо върху кожата ми.
	— Значи е вярно — прошепна Йозеф. Трепереше на седалката до мен, но не от страх. От вълнение. Нетърпение. — Преданията са истина. Приказките на баба ни са истина. Горския цар ни зове, тегли ни към себе си. Вярно е, нали?
	Копнежът в гласа на брат ми изопна струните на вина и любов, стегнали в обръч сърцето ми. _Накрая винаги се връщаме._ Две червени петна грееха върху бузите му; сините му очи сияеха като скъпоценни камъни в тъмнината.
	— Да, млади човече — потвърди сериозно графинята. — Вярно е. Затова ви доведохме тук. За да бдим над вас.
	Писмото. Петдесетте флорина. Жилището във Виена. Запознанствата, прослушванията, концертите. Графинята бе уредила всичко. Всяка подробност бе обмислена внимателно — дори плавният изящен почерк, неиздаващ с нищо намеренията на автора. С една цел — да дойда във Виена. Да се явя при нея.
	„До композиторката на _Горския цар_“ Не музиката ми бе привлякла графинята. Не знаех дали да изпитвам разочарование, или облекчение.
	— Но защо? — попитах я. — Не съм Царица на гоблините. Отказах се от тази власт. От този дълг.
	Очите на графинята просияха.
	— Старите закони не са се отказали от теб, Елизабет.
	Толкова лесно ли мислиш, че можеш да изчистиш белега на незримия свят? Имаш дарба, дете. Тя е слабото ти място.
	Намръщих се.
	— Каква дарба?
	Графинята отговори след дълго мълчание:
	— Чувството ме завладя, когато за пръв път чух брат ти да изпълнява странната мелодия. Композицията, която изпълнихте преди малко.
	— Какво чувство?
	Тя сведе глава и обясни с тих глас:
	— Как преградата между двата свята изтънява.
	Всички косъмчета по тила ми настръхнаха.
	— Отначало помислих, че брат ти притежава дарбата. — Графинята стрелна с поглед Йозеф. — Той определено е удивителен цигулар, но не неговият музикален талант отдръпва завесата между нас и Подземния свят. Отместват я нотите. — Засмя се — невесел, тягостен смях. — Ние, докоснатите от Горския цар, сме способни да досегнем другия свят — чрез картини, звуци, усет. Чуваме неща, виждаме и чувстваме неща, недостъпни за обикновените хора. Моята дарба са осезанията, твоята, Елизабет, е музиката.
	Въздухът натежа, сгъсти се и замириса на влага и плесен, сякаш бяхме затворени в яма, в гробна могила.
	— Докоснатите от Горския цар… — промълвих. — Какво говорите? Нима… и вие сте го срещали?
	Графът и графинята се спогледаха.
	— Не всички — поклати глава графът. — Някои от нас само мечтаят да бъдат озарени с даровете на Подземния свят.
	— Непрекъснато говорите за дарба. Каква дарба? — попитах.
	— Дарбата да общуваш с незримите подводни течения на живота. — Графът разпери широко ръце с обърнати нагоре длани, сякаш отправяше смирена молитва. — Казват, че великите художници, музиканти, философи, изобретатели и безумци са докоснати от елфите.
	Докоснати от елфите. Магда. Констанце. Аз. Съсипаните ми красиви сродници с един крак в Долната и един — на Горната земя. Раздвояването между тук и там ги бе преобърнало наопаки.
	— Безумието не е дарба — отсякох гневно.
	— Нито проклятие — отвърна кротко графът. — Лудостта просто съществува.
	Графинята поклати глава, но озари съпруга си с деликатна нежна усмивка, предназначена единствено за него. Погледнах към брат ми, ала Йозеф извърна глава. Взря се в семейство Прохазка с лице, изразяващо неприкрита жажда и желание; копнежът изостряше чертите му и им придаваше почти хищническа острота.
	— Казвате, че музиката е моята дарба — обърнах се към графинята. — Не съм убедена обаче, че талантът ми има особена стойност.
	— Има — кимна тя. — Защото единствена ти си способна да разговаряш с Горския цар. Музиката ти изгражда мост между световете.
	— Мост между световете ли? Какво значи това?
	Графът и графинята се спогледаха отново. Проведоха безмълвен спор, обсъждане, състояло се и приключило в протежение на няколко удара на сърцето. После графът затвори очи и кимна. Обърна се към мен със строго изражение в разрез с ведрите му, дружелюбни черти.
	— Означава, фройлайн, че единствена ти можеш да ни спасиш — произнесе отчетливо.
	— Да ви спася от какво?
	— От края на света — отговори сериозно той.


>	Интерлюдия

	Никой не чу конския тропот сред музиката.
	Флейтата и виолата заглушиха ловния рог и лая на хрътките. Барабаненето на копита потъна в ритъма на танцовите стъпки. Облечените в черно и бяло гости сновяха по черно-бели подове — черно, бяло, черно, бяло, червено. Алените макове, закичени върху коприна и брокат, ту се мяркаха, ту изчезваха от погледа, намигайки като кървави светулки на фона на тъмно и светло небе.
	Навън нечестивата орда започна да се събира. Танцьорите се плъзгаха и се въртяха, часовете се проточваха в дебрите на късната нощ. Развързани от виното езици и завален от опиума смях се сливаха в сънни целувки; длани се срещаха и разделяха в ритъма на менуета — молци, кръжащи край пламък на свещ. Безименни странници зад маски, нежни ласки зад затворени врати. Прошепнатите имена зад кулисите на мрака оставаха в тайна, заровени сред захвърлени колани и корсети.
	Никой не забеляза, че графът и графинята са изчезнали. През цялото време обаче двама танцьори страняха от тълпата. Единият светъл, другият — тъмен. Принц на слънцето и Кралица на нощта. Преплели пръсти — черна кожа, опряна до бяла, те обикаляха из балната зала с отмерена стъпка и прецизни движения. Двамата бяха порядък сред хаоса, разум сред лудостта. Бавно и целенасочено се понесоха към края на дансинга и поеха към градината — изискани и спокойни, без да издават тревогата и опасенията, бушуващи в сърцата им.
	Бяха забелязали, че сестрата и любимият им ги няма.
	Вътре веселото сборище нехаеше за теченията, развихрени в имението и около него. В нощта преди Сирна сряда границата между този и другия свят изтънява. Зловещи деяния се вършат на кръстопътищата, пределите и праговете — привечер и на разсъмване. Настъпва моментът на преход — нито нощ, ни ден, нито зима, ни пролет. Това е безвремието, часът на злосторниците и коварните създания.
	Едва когато писък прониза въздуха, гуляйджиите се сепнаха. _Мъртви са!_, изкрещя някой. _Помогнете! Мъртви са!_
	В градината лежаха две тела — едното тъмно, другото светло. Очите им бяха стъклени, устните — синкавосиви, но най-необясними и най-обезпокоителни бяха сребърните прорези върху гърлата им.
	Поразени от елфи, зашепнаха гостите с ужас и изумление.
	Кои са те, питаха се.
	Макар празнуващите да бяха дегизирани, всеки присъстващ се досещаше в чии очи се взира през цепките на маската. Не познаваха обаче жертвите. Мъж и жена. Нито млади, нито стари. Проснатите им тела издаваха, че са се усамотили в лабиринта за любовна среща — обичайно и неосъдително занимание за гостите на обвеяните със съмнителна слава балове и соарета в имението на граф Прохазка. Само дето дрехите на любовниците не бяха украсени с кървавочервен мак, знак за сродство с Горския цар.
	Знакът на закриляните.
	Сложили с облекчение длан върху гръдта си, Кете и Франсоа се взираха в мъртъвците. Не бяха Лизл и Йозеф. Сестрата и възлюбеният бяха изчезнали, но откритите тела поне не бяха техните.
	— Не бива да стоите тук. Да тръгваме — изрече дрезгав глас зад тях.
	Обърнаха се и видяха прислужник в ливрея — дребен, с жълтеникава кожа и щръкнала коса. Беше ги посрещнал пред входа на имението и бе подарил на Лизл мак, за да се закичи с него. Кете си го спомняше — съвсем различен от другите прислужници, чиито черти се сливаха, и лицата им, макар без маска, изглеждаха неразпознаваеми.
	— Не разбирам… — повдигна вежди тя.
	— Трябва да се приберете. Тук не сте в безопасност — настоя лакеят.
	— Но Йозеф… Лизл… — подхвана Франсоа.
	Прислужникът поклати глава и по съсухреното му лице премина мрачна сянка.
	— Техният живот не е застрашен. Вие сте в опасност… Хайде, елате с мен, уважаеми. Ще ви заведа на сигурно място.
	— Какви ги говориш? — сряза го Кете. Страхът и безпокойството я изкарваха от кожата й. — Къде са брат ми и сестра ми? Защо да ти вярваме?
	Лакеят я погледна със сериозни тъмни очи.
	— Брат ти и сестра ти заминаха отдавна… Не можете да им помогнете.
	Кете сбърчи чело.
	— Какво сте им причинили? — възкликна тревожно.
	— Нищо лошо, фройлайн. — Той поклати глава. — Тръгнаха с графа и графинята. Както казах, безопасността им не е най-належащата ви грижа.
	Объркан, Франсоа поглеждаше ту към светлокосото момиче от едната му страна, ту към дребния като бръмбар прислужник от другата.
	— Кете — обади се тъмнокожият младеж, — qu’est-ce que c’est…?
	Тя присви очи към лакея:
	— Кой си ти?
	— Никой — отговори кротко той. — Приятел. Хайде, побързайте! Да отидем вътре, преди ловците да се върнат.
	— Ловците ли? — учуди се Франсоа.
	Кете пребледня.
	— Нечестивата орда?
	Лакеят я изгледа с изненада.
	— Вие вярвате? Наистина ли?
	Устните й очертаха тънка линия.
	— Вярвам на сестра ми. А тя вярва в старите истории.
	Той кимна бавно.
	— Тогава повярвайте на старите истории, ако не вярвате на мен. Всички са истина и тук, казвам ви, не сте в безопасност.
	Кете погледна към телата на любовниците, проснати пред краката й. Отворените им очи се взираха в нощното небе. Какво ли са видели, преди да умрат? Дали парчетата прогнила тъкан са им заприличали на рехава мъгла? Взели ли са глухото сияние на поръждавели доспехи за лунни отблясъци върху скала? Вярвали ли са? Или за изгубили живота си, защото не са повярвали?
	— Добре — съгласи се тя. — Къде ще ни заведете?
	— Вкъщи, фройлайн. Където повярвалите ще бдят над вас.
	Тя разсъди, че лакеят едва ли има предвид жилището им до Щефансплац. Обърна се към Франсоа. Двамата не се разбираха гладко с думи, ала един език ги свързваше дълбоко. Езикът на доверието и на вярата в любимите им хора. След момент младежът кимна и подаде ръка на Кете.
	— Мадмоазел — поклони се той.
	Тя пое дланта му с кимване и рече на лакея:
	— Водете ни, господин…?
	Дребният мъж се усмихна и показа две редици разкривени жълти зъби.
	— Наричайте ме Къпинак. — Смутените им изражения го разсмяха. — Така ми казваха селяните. Намерили ме като бебе, изоставен и оплетен в къпинов храст.
	— А… — смотолеви Кете.
	Крайчетата на усмивката му клепнаха тъжно.
	— Не се притеснявайте, фройлайн. Аз съм късметлия. Дадоха ми име. И душа.
	Франсоа сключи вежди.
	— Душа ли?
	— Да, господин Тъмнолик — отговори лакеят. — Подхвърленото дете няма име, за да го повикат у дома. Аз обаче имам… Да, имам.


>	Трета част
>	Винаги ваша

E>
P>
	Може ли любовта ни да устои на времето другояче,
	освен с поднесени пред олтара й жертви, и със
	стремление да получи всичко докрай?
@	Лудвиг ван Бетовен, „Писма до безсмъртната любима“
P$
E$

>>	1
>>	Имението „Сновин“

	Семейното имение на граф Прохазка бе в развалини.
	Домът му край Виена, сторил ми се толкова странен, бледнееше пред имението „Сновин“ — величественото порутено седалище на благородническия род. След бягството ни от града пътувахме безспир, денем и нощем. Спирахме само да сменим конете. Спяхме на път, ядяхме на път, пиехме на път. Не смогвахме да разберем къде сме.
	Или да напишем писмо.
	— Защо бързаме? — попитах графинята. — Издигнати хора като вас несъмнено са в състояние да си позволят приятна отмора и по-луксозно пътуване.
	— О, Ото мрази да пътува — отговори тя. — Храната не му се отразява добре. Бедничкият ми…
	Графът наистина изглеждаше разглезено същество, свикнало да му се угажда, но се усъмних, че причините за бързането са други. Да не остане време да заговорим някого в странноприемница или крайпътен хан; да не ни предоставят възможност да предадем послание или бележка до сестра ми или Франсоа; да не ни дадат шанс да… избягаме.
	По пътя говорехме малко; подремвахме или наблюдавахме как пейзажът се променя. Колкото повече се отдалечавахме от града, толкова по-студена ставаше природата. Миризмите — приятни и неприятни — на човешко селище, на добитък, разровена кал, отъпкано сено и пушек от огнища бяха заменени от остро ухание на бор, влажни скали, горска глина и тъмни пространства. Затулените сред дървета стопанства придобиха по-планински изглед. Заприличаха повече на… родния край.
	Въпреки недоверието към семейство Прохазка сърцето ми се разведри, сякаш „Сновин“ щеше да ми помогне да отроня въздишката, препречила гърлото ми, откакто напуснах Бавария. С брат ми почти не продумвахме в каретата, ала усещах и неговото нетърпение да си поеме дълбоко дъх. С приближаването до крайната ни цел естеството на мълчанието му се променяше, наситено с очакване и съсредоточено вслушване. Преди Йозеф бе крепост, твърдина; сега в защитната стена се бе появила вратичка, готова да се отвори в подходящ момент.
	Снежни парцали се носеха из въздуха и се стелеха лениво като пепел по шосето. Превалихме възвишението и се заспускахме към долина. Хоризонтът пред нас се разшири. Ахнах при вида на разкрилата се гледка.
	От земята се издигаха високи кули и наблюдателници на древен замък — пръсти, устремени да докоснат небето. Гората увенчаваше старинната постройка като корона от тръни — плетеница от голи клони и сивкавокафяво безцветие на заспала зеленина, инкрустирана с гранит. Облаци, натежали от сняг, надвисваха над върхарите в далечината. Заля ме вълна от чувства-близнаци — скръб по дома и усещане за връщане вкъщи. Сърцето ми запърха странно в гърдите, сякаш отвързало се сред ребрата. Гледката пред очите ми се струваше някак позната. Не заради дърветата, нито заради хълмовете или тъмната неизвестност, напомняща и същевременно различна от баварските гори, където бях отраснала. Имах чувството, че някога съм виждала точно този пейзаж, макар да не помнех къде и кога.
	— Красиво е — промърмори Йозеф. Стрелнах го с кос поглед — не беше продумвал от часове.
	Графът се усмихна широко.
	— Нали? Замъкът принадлежи на семейството ми от хиляда, та и повече години. Всяко поколение е добавяло или отнемало от първоначалния градеж. Едва ли е останал и камък от най-старата постройка. Необикновена, единствена по рода си крепост, ала не всеки оценява неповторимата й красота, млади човече.
	Според мен брат ми нямаше предвид прелестта на замъка, но графът имаше право — замъкът наистина изглеждаше неповторим. Спомних си изображението върху герба на Прохазка. Пред очите ми обаче се издигаше не точно укрепление, а по-скоро горска хижа, построена от останките на по-големи, по-представителни сгради. Защитните кули и парапетите следваха очертанията на неравните възвишения като шипове по гръбнака на заспал дракон. Наблюдателниците и заострените била на покривите стърчаха под странни ъгли; фронтони се мяркаха на неочаквани места. Макар и чудато, мястото изглеждаше живописно и очарователно — диво, непокорно имение сред див, непокорен пейзаж.
	— Какво е това? — Йозеф посочи внушителна сграда сред хълмовете в далечния край на долината — руини, взиращи се отвисоко в нас като свещеник, втренчен от амвона в паството си.
	— Старият манастир — отговори графът. — Принадлежеше на Ордена на свети Бенедикт. Рухнал е преди няколкостотин години и оттогава пустее.
	— Какво се е случило? — полюбопитствах.
	— Изгорял в пожар.
	Наближихме и забелязах белезите от огъня, опалил камъните — дири от лепкави черни сълзи, стичащи се от слепи прозорци.
	— Как е избухнал пожарът?
	Графът поклати глава.
	— Никой не знае. Носят се слухове, разбира се. В нощта на пожара се развилняла гръмотевична буря с библейска мощ. Призрак на неспокоен вълчи дух подпалил манастира. И тъй нататък. Най-вероятно — сви рамене — някой клет монах е заспал до писалището над недовършен препис и е съборил свещта.
	— Вълчи дух? — повдигна вежди Йозеф.
	— Откакто се помня, из тези краища разказват предания за призрачни вълци и хрътки — обясни графът. — Местните още говорят за Д’Абел, чудовищен звяр с разноцветни очи като Дявола.
	Втренчи се в пръстена ми — два разноцветни скъпоценни камъка, проблясващи върху сребърна вълча глава. Неволно закрих накита с длан, без да се замисля как с жеста издавам значимостта му пред моите… домакини? Благодетели? Похитители?
	— Имаш интересен пръстен фройлайн — отбеляза графът и стрелна с очи съпругата си. — Може ли да го разгледам?
	Прокашлях се. Не знаех какво да отговоря и как да откажа, без да привличам още повече внимание върху пръстена. И бездруго не исках да разсъждавам как се бе върнал при мен.
	— Не е… не е мой — заекнах. — Нямам право да го давам.
	— Любопитно… — вметна графинята. — Ценен е значи, щом го защитаваш толкова жертвоготовно.
	Сведох очи към пръстена, надраскан и потъмнял от времето. Скъпоценните камъни — син и зелен — бяха съвсем дребни, едва ли имаха голяма стойност. И все пак за мен цената на пръстена бе неизмерима. Представих си съня — видението? — с Царя на гоблините. Видях отново сенките, пълзящи по лицето му, короната от рога върху главата му. Спомних си дадената дума.
	— Обещанието няма цена — отвърнах кратко. — Това изчерпва въпроса.
	Усетих как Йозеф ме поглежда. Изпитателният досег на очите му бе първата проява на интерес — искрено внимание — от страна на брат ми незнайно откога.
	— Странно… Какъв смисъл влагаме в подобни дрънкулки — промърмори графинята. — Каква значимост придаваме на притежанията си. Пръстенът е просто къс сребро, изваяно в необичайна форма. Ала е повече от накит. Символ? Ключ?
	Замълчах. Извърнах глава и се взрях през прозореца. Спускаше се мрак. Слънцето се скриваше зад облаците и хвърляше дълги сенки върху долината и сърцето ми.
	Когато свърнахме по дългия, настлан с чакъл път към имението, вече се бе свечерило и тънък слой сняг покриваше земята. Обвиваше ни потискаща тъмнина — плътна чернилка с дълбочина и тежест, позната на отрасналите сред пущинака. Освен фенера, окачен върху пръта до кочияша, единственият източник на светлина бяха две факли в далечината. Държаха ги смътно очертани фигури, чакащи ни пред входа на имението.
	— Твърде късно е за вечеря, предполагам — промърмори графът. — А как ми се искаше преди лягане да хапна от зелевата супа на Нина!
	— Утре икономката ще се погрижи коремът ти да поиздуе елека, скъпи — усмихна се съпругата му.
	— Гладен съм сега — заинати се графът.
	— Ще заръчаме на Нина да ни донесе нещо в спалните — въздъхна графинята. — Знам колко си раздразнителен на празен стомах. Извинете ни, деца — обърна се тя към мен и Йозеф, макар да не виждаше лицата ни в тъмната карета. — Утре ще вечеряме, както се полага, и ще ви покажем „Сновин“.
	— А защо ни доведохте тук? — попитах.
	Зелените й очи докоснаха моите.
	— Утре всичко ще ви се изясни.
	Двата далечни силуета, стиснали факли, се проясниха в мъжка и женска фигура: едната ниска, набита и кръглолика, другата — висока, тънка и със сбръчкани бузи. Отвориха вратите на каретата и графът ги представи — Нина и Конрад, икономката и сенешалът на имението.
	— Нина ще ви покаже стаите — продължи графът. — Конрад ще пренесе багажа ви.
	— Какъв багаж? — отсякох кратко.
	Бяхме напуснали Виена на бегом. Освен цигулката на брат ми и нотите ми, аз и Йозеф имахме само по кат дрехи на гърба.
	Графът благоволи да се усмихне смутено в мъждукащата светлина.
	— А, да… Скъпа моя, нали ще извикаш шивача да им вземе мерки утре?
	Обърна се към графинята, не към икономката, и съпругата му изглежда не остана доволна от това.
	— Както желаеш — отговори сковано. — Сутринта ще се разпоредя да доведат чичо ми.
	Чичо? Доста скромен роднина за господарка на имение с толкова високо положение в обществото.
	— Чудесно! — кимна съпругът й. — А сега, деца — погледна ни — ви пожелавам лека нощ. Единствено недоспиването ме дразни повече от празния стомах. След дългото пътуване жадувам да сложа глава върху истинска възглавница. Ще се видим утре. Приятни сънища.
	При тези думи той и съпругата му изчезнаха в дълбините на имението, придружени от Конрад, и ни оставиха сами с икономката.
	— Насам — инструктира ни Нина на немски със силен акцент.
	Последвахме я през просторното преддверие към източното крило на сградата; слязохме по едно стълбище, изкачихме друго, минахме през две врати, свърнахме по коридор, сетне пак нагоре, надолу и по криволици, докато съвсем се обърках.
	Заплетеният жив лабиринт в градината на Прохазка се оказа нищо в сравнение с това.
	Прекосявахме имението в мълчание. Немският на Нина явно се свеждаше до едничката дума, изречена по-рано, а Йозеф вървеше умислен. Не изглеждаше толкова непроницаем и отдръпнат както преди, но така и не успявах да разгадая размишленията и чувствата му за странното ни приключение. Дали изпитва страх? Нервен ли е? Развълнуван. Успокоен. Лицето, което познавах и обичах, сега бе непристъпно за мен, сякаш брат ми носеше маска със собствените си черти.
	За разлика от виенския дом на Прохазка, тук по целия път не срещнахме никого — нито лакеи, нито прислужници, нито градинари. Имението „Сновин“ се простираше нашироко; несъмнено изискваше много трудолюбиви ръце — далеч повече от двата чифта на икономката и сенешала. Безброй неща издаваха упадък — разкривените рамки на прозорците, покритите с паяжини мебели в запуснатите помещения, птичите гнезда по таванските ъгли, дупките на гризачи по стените и в мухлясалата тапицерия на канапетата. Външният свят се вмъкваше през пукнатини и пролуки; бръшлян пълзеше по изгнилите тапети, плевели никнеха от процепите в плочника.
	_Аз съм човекът, преобърнат наопаки._
	Най-сетне стигнахме до по-приятна — или поне по-добре поддържана — част на сградата. И тук, както във Виена, семейство Прохазка бяха изложили на показ множество любопитни сувенири — дребни калаени селяни пресяваха жито; стада от бронзови овце прескачаха огради; златните пръстени на красиво украсен часовник кръжаха над небесните часове. Подобно на лебеда в банкетната зала механичните дрънкулки се движеха с недействителна лекота и плавност.
	Изкачихме още едно стълбище и се озовахме в дълъг коридор. Нина отключи една врата и ни въведе в покоите ни — две съседни помещения, разделени от камина с две лица и врати от двете й страни, осигуряващи усамотение. Огънят гореше и стаите бяха приятно топли и сухи, за разлика от мразовития коридор отвъд прага. Макар оскъдна, старинната мебелировка — явно потомствена ценност — изглеждаше удобна. Върху нощната масичка имаше леген и кана с вода; над тоалетката обаче нямаше огледало. Сетих се за петдесетте флорина, подарени ми от графинята, за да ме примами във Виена, и се зачудих защо родовото им имение е в толкова окаяно състояние. Несъмнено разполагаха със средства да поддържат „Сновин“.
	— Добре ли? — усмихна се Нина и тъмните й очи потънаха в гънките на пухкавите й бузи.
	— Да, благодаря — отговорих.
	Тя кимна и посочи шкаф, пълен със завивки и свещи.
	— Добре ли? — повтори.
	После добави нещо непонятно на бохемски. С жестове изобрази как слага хапка в устата си и дъвче. След известно чудене разбрах, че ще ни донесе подноси с храна.
	— Благодаря, Нина.
	Икономката погледна към Йозеф, наблюдавал целия диалог в мрачно мълчание. Той не изрази признателност — нито искрена, нито от любезност — и Нина си тръгна с леко недоволство. Стихващите й стъпки отмерваха „грубиян“, „грубиян“, „грубиян“.
	Останахме сами.
	Настана дълго безмълвие. Още не бяхме решили къде ще се настаним, но никой не понечи да избере стая. Пропукването на дънерите в огъня запълваше пространството помежду ни, водейки разговор със сенките по стената. Толкова много исках да кажа на Йозеф и същевременно нямаше нищо за казване.
	— Ето ни тук, братко — отроних най-сетне.
	Той ме погледна в очите.
	— Да. Ето ни тук…
	За пръв път от цяла вечност го видях — истински и до дъно. Досега у него бях съзирала малкото момче, потеглило на път — мило, чувствително, срамежливо. Моят Зеперл. Зеп. Мъжът пред мен обаче не беше онова дете.
	Беше се източил, с цяла глава по-висок от мен. Златните му къдрици бяха въздълги — не по сегашната градска мода, а небрежно разчорлени като на гений с по-неотложни грижи от външния вид. Времето бе издялало мекотата от скулите и брадичката му. Вместо момченцето с херувимско лице пред мен стоеше строен младеж. Сините му очи бяха по-строги, не тъй невинни; погледът — зареян и безстрастен. В ясната им глъб обаче прозираше неописуемата ефимерност, раздвижвала закрилническото ми сърце още откакто го зърнах в люлката. От момента, когато бяха подменили моя брат по кръв, макар и не по сърце.
	— О, Зеп — прошепнах. — Какво става с нас?
	Отговорът се забави.
	— Не знам — гласът му трепна леко. — Не знам.
	И тогава, съвсем ненадейно, стената около него рухна. Маската падна и обичаният ми брат, повелителят на сърцето ми, излезе наяве.
	Разтворих ръце за прегръдка, сякаш е малко момче, а не почти пораснал мъж. Йозеф се притисна в обятията ми без никакво колебание. Сълзите, накипели под клепките ми, откакто се бях сбогувала с Дъбравата на гоблините, потекоха по страните ми. Тъгувах по брат си, да, ала едва сега разбрах колко дълбоко е чувството.
	— О, Зеп — повторих.
	— Лизл…
	Гласът, изрекъл името ми, бе глас на мъж, плътен и силен, обагрен с богатите тонове на преживяното. Тепърва щеше да се насища с мъдрост и знание като цигулка, шлифована от времето. Сърцето ми заотмерва болезнен рефрен: „Не остарявай, Зеп, никога не остарявай.“
	— Как стигнахме дотук? — попитах задавено. — Какво ще правим?
	Усетих как Йозеф повдига рамене.
	— Каквото сме правили винаги. Ще оцеляваме.
	Обви ни отрезвяващо затишие. И двамата знаехме как да оцеляваме. Цял живот, по различен начин. Бяхме понасяли не само безкрайни, студени нощи, бяхме надмогвали не само глада. Брат ми дълго бе страдал от съсипващите очаквания на татко. И от моите. Мислех, че разтоварвам бремето от плещите му, но с мрачното си негодувание всъщност бях добавяла тежест. Ръцете ми се сключиха в по-крепка прегръдка. Не знаех как да му кажа колко съжалявам. Не намирах думи.
	— Страхуваш ли се? — попитах, неспособна да го погледна в очите. — От… свирепите ловци? От граф Прохазка? От… всичко? Аз се страхувам.
	Отговори ми единствено ритмичното туптене на сърцето му.
	— Страхувам се — призна най-сетне Йозеф. — Постоянно се страхувам, откакто напуснах дома. Страхът е мой спътник толкова отдавна, че съм забравил как да изпитвам друго.
	Чувство на вина стегна ребрата ми в болезнена хватка. Нови сълзи напряха зад клепките ми.
	Йозеф се отдръпна от мен.
	— Свършено е, Лизл, няма изход — проговори с глух глас. — Тук живея. В безкраен лабиринт от страх, бленуване и отчаяние. Във Виена или другаде, за мен е все едно.
	Остра тревога прониза разкаянието ми.
	— А Кете? А Франсоа? Не искаш ли да се върнеш вкъщи?
	Йозеф се засмя горчиво.
	— Ти искаш ли?
	Понечих да отговоря, че искам, разбира се, но внезапно се запитах какво има предвид брат ми. Къде е домът му? Във Виена? В Дъбравата на гоблините? Или, сърцето ми се сви от боязън, в Подземния свят?
	_Накрая всички се връщаме._
	— Не знам — признах. — Вече ми е ясно, че Виена навярно бе грешка. Но да се върна… — не довърших.
	— Ще е равносилно на поражение ли? — попита кротко Йозеф.
	— Да — съгласих се. — И… не.
	Спомних си думите на стария пастор. _Необузданите чудаци, докоснати от елфите, принадлежат на Царя на гоблините._ Толкова дълго и упорито бях полагала усилия да заживея наново, че се страхувах да се върна на мястото, където призракът му продължава да витае. Всяко завръщане в Дъбравата на гоблините бе среща с някогашното ми аз, което бях надраснала отдавна, опит да вместя сегашната си същност в дреха, скроена за друго момиче. После пред очите ми изплува видението — Горския цар, преобразен, измъчен, коварен.
	Пръстенът му натежа върху ръката ми.
	Йозеф се втренчи в мен.
	— Какво се случи? — попита предпазливо и махна напосоки към външния свят, към гората отвъд стените, към обратния път през Алпите, отвеждащ до Дъбравата на гоблините. — Срещна ли… срещна ли го?
	Него. Горския цар. Царя на гоблините. Моят безименен млад мислител.
	— Да — задавен смях прокара думата през гърлото ми. — Да, Зеперл, срещнах го.
	Брат ми си пое рязко дъх. Видях как вената на врата му тупти, а зениците му се разширяват в бездънна чернота. Любопитство изостри чертите му. Любопитство и завист.
	— Разкажи ми — настоя той. — Разкажи ми всичко.
	Отворих уста и веднага я затворих. Откъде да започна? Какво иска да узнае? Какво да му кажа? Че историите на Констанце са истина? Под нас и отвъд тленното ни осезание има приказен свят. За езерото ли да му разкажа, обляно в светлина, за речните нимфи със сладостни гласове, за сияйните бални зали, чевръстите гоблини с лъскави черни очи и шивачите с бакенбарди като игленици. За параклиса, за приемната, за огледалата — прозорци към други светове? Как да разкрия, че вълшебството съществува… без да разкрия истината за него — кой или какво е той?
	_Накрая всички се връщаме._
	— Не… не знам, Зеп — отвърнах колебливо. — Не знам дали моментът е подходящ.
	Очите му се присвиха.
	— Ясно.
	Сбърчих чело.
	— Разбирам — продължи той и крайчецът на долната му устна се повдигна. — Неповторимата Лизл. Избраницата. Винаги си искала да бъдеш изключителна. Желанието ти се сбъдна.
	Зяпнах. Брат ми сякаш ме удари с все сила в корема. Дъхът ми секна от болка. Отдавна кръжахме един около друг, Йозеф и аз, замервахме се с остри като бръснач думи, жилещи, ала без да оставят рана. Танц на предизвикателство, не на кървава схватка. Бяхме студени и жестоки, но брат ми за пръв път проявяваше неприкрита злост.
	— Така ли мислиш за мен? — прошепнах.
	Той извърна глава. Отказа да отговори. Отказа да смекчи удара под кръста с обяснение. Избра пътя на малодушието. Е, играта бе за двама. Щом брат ми използваше мръсни ходове, с радост щях да се включа.
	— Добре — рекох с леден глас. — Аз съм самовлюбен егоист. Но не приемам живота си — съществуването си — за даденост. — Йозеф се сепна; очите ми се плъзнаха към китките му, над които припряно придърпваше ръкави. Обзе ме чувство на вина. — О, Зеп. Не исках да…
	— Стига! — прошепна той. И отведнъж маската на равнодушието се спусна отново върху лицето му, съвършено непроницаема и безмълвна както преди. — Стига, Лизл. Обявявам примирие. Да си лягаме.
	— Зеп, аз…
	— Избирам другата стая. — Йозеф се наведе да си вземе цигулката и мина през отворената врата, свързваща спалните. — Почини си. Пътувахме дълго. Ще се видим утре сутринта.
	Не знаех какво да кажа. Разбирах, че моят удар е отворил по-болезнена рана от неговия, ала нямах представа колко дълбоко поражение съм нанесла. Не знаех как да поправя стореното. Със свито гърло изрекох единствено:
	— Лека нощ. Спи спокойно, братко.
	Йозеф кимна.
	— Лека нощ. Приятни сънища, Царице на гоблините. — И затвори бавно вратата помежду ни.


	Селяните го наричаха демон, дявол във вълчи образ, бродещ из гората в търсене на плячка. Огромен, чудовищен звяр, прокрадвал се месеци наред в човешкото селище и околностите му; убивал овце, отмъквал крави.
	_Две очи като разноцветни мъниста_, говорели селяните. _Едното греховно зелено, другото изкусително синьо. Дяволът! Дяволът!_, викали. _Дошъл е да ни тормози!_
	Повикали заклинателите, призовали ловците, свикали свещениците. Потърсили помощ от всекиго, способен да ги спаси от страха.
	_Четиристотин гулдена за кожата на демона!_, тръбели селяните по площада. _Четиристотин гулдена за главата му!_
	Гигантският вълк крадял овцете и козите им от месеци, ала с настъпването на зимата животните започнали да измират от глад и студ и селяните усетили хищническите му зъби върху гърлата си. Идвал техният ред. Те били следващата плячка.
	Първо изчезнало момиче — най-малката дъщеря на един пастир. Не се върнало от хълмовете един следобед, когато снежни облаци надвисвали ниско над планината. Пещерите и проломите подемали името й. Селяните я викали и търсели, докато не открили окървавени панделки в преспите и се отказали.
	После изчезнал младеж на петнайсет, влюбен в малката млекарка.
	Сетне — старец, чиито години отдавна били спрели да отброяват.
	Бавно, но сигурно Дяволът стягал обръча около тях; плячкосвал ги един по един. Свещениците ръсели светена вода, заклинателите провесвали амулети, ловците търсели ли, търсели. Зимата хапела все по-безпощадно, демонът — също.
	_Жертва_, рекли заклинателите. _Човешка Жертва ще укроти черното сърце на Дявола_.
	Свещеникът възразил, но селяните настояли. Огледали домовете си за подходяща жертва — невинно агне, готово за заколение.
	Първо, идиотът с неповратлив език. Не, възпротивил се свещеникът, това е непростимо коравосърдечие.
	Сетне — блудницата с всичката й стока, изложена на показ. Не, рекли ловците, това е непоносима жестокост.
	Най-после открили момченце, изскочило от майчината утроба преди има-няма година. Да, закимали заклинателите. То е най-подходящата жертва.
	Детето било сираче; майка му и баща му били изчезнали, заминали, забравени. Без име и кръщавка; нито ред за него в селските книжа. Дете, отхвърлено от небето и земята, обречено на гибел. Питомец на Църквата, намерен в кошница пред олтара. Непотърсено и необичано дете; не е греховно да се даде на Дявола, след като Бог го е отритнал.
	Свидетелството било в очите.
	Очите на момченцето били в различен цвят; едното зелено като пролетна трева, другото — синьо като лятно езеро. Вещерски очи. Котешки очи. Дяволски, шушукали селяните. Да хвърлим малкия демон в адските огньове, откъдето е дошъл!
	Свещеникът отказал да даде детето. Живеел благочестиво, в страх от Бога, ала именно добротата му се оказала проклятие.
	Дошли с вили, дошли с ножове. Дошли с факли, с лумнали пламъци и с решимост. Донесли гнева и ужаса си пред прага на църквата и издигнали клада в името на неведомото. Стените на Божия дом рухнали в огън и отломки, костите на свещеника се стопили във въглен и пепел. Три дни по-късно, щом пушекът се разнесъл и жарта най-сетне изстинала, открили останките.
	От момченцето обаче нямало и помен. Ни пеленки, ни коса, ни бебешки пръстчета. Никакви земни останки, сякаш детето се било изпарило във въздуха, разнесено като мъгла от мразовития вятър.
	Пролетните дъждове разтопили зимния лед и нападенията на вълка спрели.
	_Хвала!_, викнали селянит. _Дяволът прие Жертвоподаянието ни!_
	През следващите няколко седмици никой не зърнал и следа нито от демона със синьо-зелени очи, нито изобщо от вълчи крак. В замръзналата кал личали само дири от грамадни подплатени лапи и призрачен отпечатък от съвършено човешко стъпалце.


>>	2
>>	Родството помежду ни

	На другата сутрин се събудих с длан, обвила пръстена на Царя. Въпреки тягостното пътуване и неспокойния сън на пресекулки мислите ми се бяха избистрили, по-ясни от незнайно кога. Прозирен сън се върна при мен. Пресегнах се към него, за да си спомня какво съм видяла, почувствала, преживяла. Ала сънят изчезна и остави единствено усещане за пълнота, сякаш умът ми е кладенец, напълнил се отново през тъмната нощ.
	Вратата към стаята на брат ми стоеше затворена. Запитах се дали някога ще се отвори отново, или съм я заключила и съм хвърлила ключа. Исках да се извиня. Да настоявам за извинение. Ненавиждах станалото с нас. Мразех маестро Антониус и Царя на гоблините, задето застанаха помежду ни. Още по-омразно ми беше, че брат ми вгорчава спомените за най-дълбокото, най-преобразяващото време в живота ми. Исках да му се разкрещя, да си излея яда. Исках да разбия вратата между нас. Исках да го удуша. И да го прегърна.
	Отметнах завивките и се насилих да се изправя.
	Нина бе оставила поднос с храна и дрехи пред вратата. Храната беше изстинала, но дрехите бяха чисти. С благодарност смених изцапаната от пътя рокля и се облякох удобно.
	Измих си лицето и се постарах да си вчеша косата без помощта на огледало. Усещах вълчи глад; от напускането на Виена бях сложила само няколко залъка в уста. Почудих се дали да не изям хляба и сиренето, оставени ми снощи. Не, изглеждаха изсъхнали и студени, а и ми се прииска да се пощурам из имението, да го опозная… и навярно да намеря по кого да изпратя вест на сестра ми и на Франсоа.
	През деня лъкатушните коридори и проходи в замъка се оказаха не по-малко объркващ лабиринт, отколкото по тъмно през нощта. Намирах се в източното крило на „Сновин“, бях го отбелязала още щом пристигнахме. Тръгнах назад към главния вход. Прецених, че оттам ще ми е по-лесно да се ориентирам.
	Немарата и упадъкът се забелязваха по-ясно на светло. С Йозеф бяхме настанени в сравнително запазени помещения, но голяма част от имението тънеше в разруха. Видях стая с пропаднал таван; пълзящи растения се промъкваха през рамките на прозорци без стъкла. Минавах край картини, изобразяващи предците на граф Прохазка. От прокъсаните платна ме наблюдаваха с укор строги лица, сякаш се питаха коя неканена гостенка нарушава покоя им.
	— Знам, знам — промърморих на един особено мрачен мъж. — И аз се чудя какво правя тук.
	Графът и графинята ми бяха казали, че съм в опасност. Отвлекли ни с брат ми, за да ни защитят от свирепите ловци. Имението „Сновин“ обаче с порутените стени и западналите зали не приличаше на сигурно убежище. В потомствения замък на граф Прохазка нямаше никаква прислуга, нито въоръжена стража. Не вярвах да сме по-защитени отколкото във Виена. Явно ни бяха довели тук с друга цел.
	В ума ми закръжи предупреждението на хазяйката ми фрау Меснер; историята за изчезналата девойка и за загиналия млад мъж. Злополука. В провинциалното им имение. Гласът на Кете също отекна В главата ми: _Граф Прохазка принасял кози в жертва на тъмни сили. Извършвал окултни ритуали. Призовавал зли стихии._
	Най-силно обаче кънтяха думите на графинята, изречени в нощта на бала: _Музиката ти хвърля мост между световете._
	Погледнах към пръстена на Царя на гоблините — неопровержимо доказателство колко тънка е завесата между нас и Подземния свят. Граф Прохазка заяви, че мога да спася всички ни от края на света. Не разбирах как. Не и без да се върна. Без да се отрека от онова, заради което бях отпътувала. Музиката. Животът ми. Моето аз.
	После си представих очи в два цвята и устни, разнежени от любов. Спомних си Царя на гоблините, както го бях видяла през последната ни нощ като съпрузи — не прегърнати в брачното ложе, а обгърнати от музика. Свирехме соната в параклиса. Навярно завръщането не е отричане, а отдаване.
	В същия момент в ума ми се мярнаха синкавобели очи и мастиленочерна кожа, изопната върху кухи кости. Чух съскащ глас: „Онзи, когото обичаш, вече го няма.“
	Не след дълго осъзнах, че съм се озовала в непозната част на имението. Спомних си как, когато бях Царица на гоблините, проходите в Подземния свят се пренареждаха, за да угодят на всяка моя прищявка. Предишната нощ не бях обърнала особено внимание, но ми се струваше, че не съм минавала през толкова обширна галерия. По стените над мен висяха покрити с чаршафи портрети или други картини. Интересно. Протегнах се да погледна отдолу и в същия момент чух ахване и трясък.
	Подскочих и се обърнах рязко. Нина клечеше зад мен. Явно я бях стреснала, беше изпуснала поднос и сега събираше бързо изпотрошените глинени съдове. Наведох се да й помогна и се извиних многословно, задето съм я уплашила.
	Тя се опита да ме отпрати. Настоях, преструвайки се, че не разбирам езика й, макар изразителните й жестове да бяха повече от красноречиви. Икономката изглежда бе тръгнала да донесе закуска на мен и брат ми. Сега, след като провалих начинанието тя, ме поведе охотно към кухнята.
	Не точно към кухнята всъщност. Влязохме в малка светла стая с големи прозорци, където пред буйно разжарен огън седеше графът.
	— А, фройлайн! — възкликна той. — Добро утро. Заповядай да закусиш с мен.
	По всичко личеше, че е буден от часове. Тъмните му очи блестяха жизнерадостно, бузите му розовееха от здраве и веселие. Той се изправи и ми отстъпи стола си, после тръгна към един бюфет, останал досега извън полезрението ми. Дървеният плот бе отрупан със сладкиши, плодове, крехко месо и подбрани сирена. Графът посегна към висока сребърна гарафа.
	— Пиеш ли кафе? — попита.
	— Хм… да, благодаря — кимнах след известно колебание.
	Във Виена кафето бе популярна напитка, донесена в града от турците, но небцето ми така и не успя да свикне с горчивия му вкус.
	— Сметана? Захар?
	— И двете, моля.
	Графът ми поднесе напитката, после допълни своята чаша, без да добавя нищо за смекчаване на резливата горчивина. Отпи и млясна доволно. Обясних си по-ясно днешното му бодро настроение.
	— Надявам се ти и брат ти да сте се наспали добре — подхвана той. — Колкото до съпругата ми, тя не е от ранобудните, нито е любителка на закуската. Както изглежда, двамата с теб ще си правим компания.
	Между мен и графинята явно имаше поне едно общо нещо. Във Виена бях свикнала да ставам късно; без натиска на ежедневните задачи и шетня в странноприемницата не успявах да устоя на сладкия разкош да се излежавам дълго.
	Известно време помълчахме над чашите. Отпивах предпазливо от кафето, графът го гълташе жадно. И аз не бях любителка на закуската, но от любезност реших да похапна. Оставих чашата и отидох до бюфета да си сложа в чинията няколко сладкиша с ароматна глазура от маково семе. Намирахме се в едно от малкото спретнати помещения в имението — със солидни мебели, макар и овехтели, и с красив килим, макар и поизносен. Двете стъклени врати, обрамчили камината, водеха към тераса с изглед към гориста пустош. Над бюфета висеше платно в рамка или огледало, покрито с чаршаф, както в другите зали, откъдето бях минала.
	— Бихте ли ми обяснили каква картина криете там? — посочих забуления предмет.
	Графът се задави с кафето. Разкашля се.
	— Недей… — заекна с почервеняло лице, — недей да го докосваш.
	Друго лице от друго време се върна в мислите ми, шепнейки същите думи: „Не, недей да го докосваш.“ Спомних си огледалото в покоите ми под земята — моя вълшебен прозорец към Горния свят.
	След дълго кашляне графът си прочисти гърлото и продължи:
	— Това не е картина, скъпа, а огледало.
	Изненадах се.
	— Огледало ли?
	— Навярно ще ти прозвучи като глупаво суеверие — подхвана неловко той, — но по тези краища се смята за лош късмет огледалата в празни стаи да стоят открити, докато къщата спи.
	— Защо?
	Граф Прохазка се засмя нервно.
	— Бабини деветини… Ако не са покрити, душата можела да мине насън през тях и да попадне в света на сенките. — Стрелна с поглед огледалото, окачено над камината. — Не се знае къде ще се озове душата. Светът зад отражението може да е истински, или нереален. Казват, че феи и неспокойни духове на мъртъвци блуждаели по пътищата в селенията на сенките зад огледалата.
	Потреперих. Спомних си как наблюдавах брат ми и сестра ми през вълшебното огледало в покоите ми под земята. Внезапно разбрах отговора на моето „защо“. Човек никога не знае кой се взира в него от другата страна на огледалото.
	— Плашиш гостите ни? — Графинята докуцука в трапезарията, хванала Конрад под ръка. — Не вярвай на всичко, което ти казва. Ото обожава интересните истории.
	Графът се усмихна нежно на съпругата си.
	— Особено когато са с щастлив край.
	Графинята под бели очи.
	— Освен това е сантиментален глупчо — добави тя, но не успя да прикрие усмивката в гласа си. — Лично аз предпочитам старите предания. А ти, мадмоазел?
	Конрад й помогна да седне, а графът се изправи да й приготви кафе.
	— Бих предпочела да не се занимаваме с небивалици и да се насочим към действителността — отговорих с рязък тон. — Какво ни доведе тук? И защо?
	Графинята отпи глътка кафе и остави чашата с въздишка.
	— Надявах се първо да отпочинем.
	— И да те запознаем със „Сновин“ — допълни графът. — Ти си наша гостенка. Чувствай се като у дома. Разполагай се спокойно и удобно.
	Повдигнах вежди.
	— Докога се предвижда да остана?
	— Докато опасността отмине — отговори графинята. — За да те защитим, Елизабет, имаме нужда от помощта ти. По-ценна си за нас, отколкото предполагаш.
	— Ценна ли? — засмях се скептично. — Защо?
	— Заради това, което си — погледна ме сериозно графинята. — И заради това, което съм аз.
	— Което съм… — проточих. — Царица на гоблините?
	Графинята кимна.
	— Помежду ни има родство.
	— Нима? Коя си ти? — учудих се.
	Тя се обърна към графа. Той срещна погледа й за кратко, после пак се наведе над чинията.
	— Не те интересува, предполагам, знатното родословно дърво на Прохазка и Сновин. Ще уточня само, че моят съпруг е деветнайсетият граф в семейството.
	Скръстих безмълвно ръце. Графинята въздъхна отново.
	— Ние… _аз_ — продължи тя — съм потомка на древен и забележителен род, макар и не толкова аристократичен. Семейство Прохазка винаги са бдели над границите и праговете на света. Моите предшественици са пазителите на тайните му и на древните закони. Наш дълг е да поддържаме равновесието между Горния и Долния свят.
	— Как? — сключих вежди.
	— Обясних ти, че докоснатите от Горския цар имат способността да прекосяват границата между световете. — Тя разпери ръце. — Откриваме прозорци — опря плътно длани — и ги затваряме. Ти го умееш, Елизабет — кимна към мен. — Аз също.
	— Така ли? _Какво_ си ти? — примижах.
	Графинята и съпругът й се спогледаха отново. Този път той задържа погледа й с леко кимване. Тя се обърна към мен. Големите й очи блестяха в ослепително, невъзможно зелено.
	— Негова наследница — прошепна. — Потомка на първата му невяста. Храбра девойка, дала живота си за света, а после навлякла беда на същия този свят, за да върне Горския цар от смъртта.


	Глас от дълбините на света го призова по име и Йозеф се събуди. Слънцето нахлуваше през прозорците, чиито завеси беше забравил да дръпне през нощта. Отдавна се бе зазорило, но имаше време до пладне. За момент той си помисли, че е у дома, в странноприемницата, защото въздухът носеше резлив лъх на бор, пръст и сняг.
	Сетне си спомни.
	Тежестта на свадата с Лизл притисна неумолимо гръдта му и го събори в леглото — задушаващ натиск, който му пречеше да диша и да се изправи.
	По целия път от Виена Йозеф усещаше безпокойството на сестра си, непоносимата й несигурност какво ще им донесе бъдещето. Усещаше и се опитваше да изпита загриженост. Ала не можеше. Не чувстваше нищо. Знаеше, че е редно да се тревожи, дори да се страхува, защото графът и графинята им бяха разкрили ужасяваща и немислима тайна. И все пак усилието да преживее нещо по-силно от смътно притеснение го изтощаваше. Твърде дълго се бе опитвал.
	Йозеф се подвоуми дали да не остане в леглото цял ден. Нямаше къде да ходи, нито с кого да се види. Не беше нужно да се готви за прослушване. Никой, осъзна, не очакваше нищо от него. Зачака да го обземе радост, вълнение, облекчение. Напразно. Изпълваше го единствено глухото безразличие, обсебило го, откакто бе напуснал Бавария. Откакто се бе сбогувал с дома.
	Дългогодишният навик обаче да става рано и да свири бе пропит дълбоко в мускулите и костите му. Той отърси останките от съня, стана от леглото и откри чисти дрехи пред вратата. Още не се бе научил как да запълва часовете без музика и върховете на пръстите го сърбяха от непреодолим подтик да грабне цигулката. Облече се и взе инструмента.
	Лизл отдавна бе излязла. Икономката също беше потънала вдън земя. Нямаше жива душа из коридорите и залите на „Сновин“ и това го устройваше. Йозеф умееше да чува мислите си единствено в усамотение или в присъствието на по-голямата си сестра и Франсоа. Затова концертите пред публика го смущаваха до непоносимост.
	На всяка крачка му се изпречваха свидетелства за жалкото състояние на имението. Снопове светлина струяха през продънени тавани и изпотрошени прозорци; прашинки танцуваха сред лъчите като призрачни искри. Зимата все още държеше в плен планинския замък, но Йозеф нямаше нищо против. Студът го успокояваше. Вдъхваше му усещане за чистота въпреки пръстта, изсъхналите клони и съществата, разбягващи се пред стъпалата му. Напомняше му гората край странноприемницата — съвсем различно място от Виена с мръсните й, смрадливи и претъпкани къщи и улици. Тук можеше да свири. Да преоткрие връзката със себе си.
	Ала въпреки лекотата и чувството за познат покой не успяваше да открие кътче сред обърнатите наопаки стени, където да извади цигулката от калъфа. Търсеше усещането за святост, обземало го винаги в Дъбравата на гоблините. Търсеше убежище.
	— Помогни ми — прошепна той напосоки. — Помогни ми да намеря умиротворение.
	Звън отмери часа.
	Вдясно стоеше висок старинен часовник с изрисуван, позлатен циферблат, изобразяващ небесните светила. Стрелките не сочеха час въпреки звучния гонг и Йозеф бе готов да се закълне, че сферите, следващи небесния си път, преди миг са били неподвижни. Зад него се чу тихо прищракване; немощен стон на ръждив метал, остъргващ метал.
	Рицарски доспехи повдигаха ръка.
	В ума на Йозеф изплуваха истории за вълшебни ризници, изработени от гоблини; чудодейно снаряжение, пазещо притежателя си от стрели, рани и смърт. Легендите разказваха за воини със страховита мощ, сразили безчетни вражески орди с бойни умения, плод на свръхестествена намеса. Неистински сили, присъщи не на воина, а на Подземния свят.
	С притъпено смайване Йозеф проследи как доспехите вдигат ръка, свиват пръсти и посочват към коридор, сякаш в отговор на въпроса му.
	_Помогни ми. Помогни ми да намеря умиротворение._
	— Натам ли да вървя? — попита той, повтаряйки жеста на металната длан.
	Празният шлем без глава се вдигна нагоре, после се сведе надолу, нагоре-надолу с отривисто движение, гротескна пародия на кимване.
	— Благодаря — прошепна Йозеф. — Благодаря.
	Тръгна, накъдето му сочеше рицарят в броня. Прекоси дълъг тъмен коридор с висок таван. Стигна до открехната двукрила врата. През процепа струеше светлина, трептяща и менлива, сякаш в залата отвъд се движеха сенки. Йозеф се пресегна към масивната врата, хвана изящните чукала от ковано желязо и бутна.
	Пред него се ширна бална зала.
	Помещението пустееше, но в пределите на зрението му продължаваха да танцуват сенки. Големи изпочупени огледала опасваха овалните стени и отразяваха светлината и движението като призма. Прораснали корени надипляха напукания мраморен под; изсъхнал бръшлян и безлистни лозници пълзяха по камъка като пръсти, завземащи своето. Йозеф и пущинакът се отразяваха в безброй огледални повърхности — хиляди момчета сред гора.
	— Да — отрони той.
	Макар все още да не беше истинско убежище, мястото бе балсам за душата му — някога посветено на музика и танци, а сега погълнато полека от жива, заспала зеленина. Дванайсет огледала край него като дванайсетте елши в Дъбравата на гоблините; място хем познато, хем непознато. Като малък — преди маестро Антониус, преди Виена, преди тежкия товар на очакванията да го смаже — Йозеф бе свирил така.
	Той остави калъфа и го отвори. Опря цигулката на рамо. Нямаше ръкавици и пръстите му бяха студени, но отдавна бе усвоил изкуството да свири вцепенен. Затвори очи и си пое дълбоко дъх; ухание на пръст, прах и неизбродна гора изпълни дробовете му. Вдигна лъка и се усмихна. Засвири.
	И светът се промени.
	В живота му все пак се бе запазило нещо обично — това. Музиката. Единственото човешко творение, което предпочиташе пред природата. Птичите песни и хорът на щурците бяха оркестърът на детството му, ала музиката на сестра му си оставаше неговата звезда. Лизл — първата му солистка. Пееше му приспивни песни в мрака. Композираше мелодии, за да се упражнява на цигулката. Имаше чувството, че се е научил да говори благодарение на нотите и линиите по листа. Език без думи. Разбирателство без говор.
	Звукът на цигулката раздвижи сухите вейки и листа. Чувство за пробуждане обзе света, потънал в дълбок зимен син — поемане на дъх, преди очите да се отворят. Под музиканта и около него гората протегна длани, надигна глава, сякаш в отговор на призив. Счупените огледала отразяваха хиляди млади мъже сред хиляди дървета. Йозеф обаче не забеляза, че всички, освен един, изпълняват една и съща песен.
	От разсвирването и упражненията премина към „Ларго“ от „Зимата“ на Вивалди, любимата му композиция още от детските години. Ала докато лъкът пееше нотите, Йозеф се чувстваше отчужден. Отдалечен. Вече не помнеше защо е харесвал, дори обичал тази мелодия. Усещаше единствено, че сега не го вълнува. Замисли се как за баща му една чаша, после две, три, четири, пет или шест бяха недостатъчни — беше претръпнал, виното бе спряло да му въздейства.
	Споменът помрачи удоволствието от музиката и Йозеф изсвири фалшива нота. Отлепи лъка от цигулката и всички момчета в огледалата застинаха.
	Всички, освен едно.
	Цигулката, свалена от рамото му, не бе замлъкнала. Продължаваше да свири — не ехо, а отражение. Позната музика. Обичана. Затрогваща.
	_Горския цар._
	В сърцето на Йозеф разцъфтя чувство — болка, страх, вина, облекчение, вълнение, нежност. Музиката на сестра му винаги успяваше да го разтопи, да извади наяве онази част от него, която бе погребана у дома в Дъбравата на гоблините. Той се обърна. Потърси с поглед Лизл — да се извини, да протегне ръка за утеха и успокоение. Беше сам, заобиколен от стотици свои отражения. Взря се в изпочупените огледала, откъдето го гледаха стотици сини очи и стотици цигулки. С крайчеца на окото си обаче зърна как един от йозефовците помръдна.
	Завъртя се пак и пак, но както се получава с отраженията, перспективата се менеше и отскачаше с всяко движение на главата му. Само когато замираше и другите йозефовци спираха да се въртят, един от тях сякаш приближаваше до него. Опита да улови собствения си поглед, ала отражението продължи да се мержелее на предела на зрението му, току до границата на здравия му разсъдък.
	Минути. Часове. Едва когато _Горския цар_ свърши, Йозеф застана очи в очи с неуловимото отражение. По лицето на другия Йозеф грееше усмивка, липсваща върху неговото. Другият Йозеф държеше цигулката от обратната страна. Или от правилната. В този преобърнат наопаки свят лявото и дясното се объркваха.
	— Кой си ти? — попита Йозеф.
	Устните на отражението не се раздвижиха в съзвучие с неговите.
	_Аз съм ти_, отговориха те.
	— А кой съм аз? — прошепна Йозеф. Отражението се усмихна безмълвно.


>>	3
>>	Приказка за храбрата девойка. Реприз

	Храбрата девойка.
	Седях до потомка на храбрата девойка.
	Първата погубена и единствената, оцеляла в прегръдките на Царя на гоблините.
	Досега. До следващата — аз.
	— Ти… ти… — гласът им изчезна в небитието.
	— Аз, аз — повтори графинята, макар да не долових подигравка в тона й. — Да, Царице на гоблините — добави тихо. — Тръгнала си е от Подземния свят и е оживяла. Аз съм доказателството. От стотици години и поколения наред нейните дъщери, внучки и правнучки са пазителки на равновесието между световете, между Горната и Долната земя.
	Тътнежът и грохотът на биещото ми сърце изпълниха ушите ми и заглушиха всякакъв звук и смисъл. Гледах как устните на графинята се движат, но не чувах, не разбирах нито дума. Откровението бе твърде необятно — твърде значимо и същевременно немислимо. Светът се бе свил до едничка идея. Не бях сама.
	— Дете? Дете? — Обхватът и мащабът на ума ми се поразшири, колкото да възприема стола под мен, стаята, където се намирам, човека, с когото разговарям. — Добре ли си, скъпа? Изглеждаш пребледняла. Конрад, донеси на мадмоазел Фоглер нещо по-силно от кафе. Чашка шери може би?
	— Няма нужда — отказах с глас, който не звучеше като моя; идваше от място, далеч и надълбоко в мен и някак извън мен — тъй спокоен, сякаш принадлежи на друга Лизл, друга Елизабет. — Не искам да пия.
	Тя впери в лицето ми живите си, неземно зелени очи. Неразбория от полуоформени представи, думи и фрази се развихри в главата ми — съпруга? дете? дете на Горския цар? прекършени издънки на родословното дърво? Шумът се сля в мътна празнота. Примигнах и понеже явно не откликнах на невероятното й твърдение по очаквания начин, графинята изсумтя тихо.
	— Е? Не се надявах откровението ми да предизвика това — подсмихна се пресилено тя.
	— Как трябваше да го приема? — попитах отново с непознатия глас.
	Тя сви грациозно рамене.
	— С изненада? Стъписване? Благодарност? Гняв? Но не с безразличие, честно казано.
	Графът се прокашля.
	— Дойде й в повече, скъпа моя.
	Прав беше. Узнатото надхвърляше рамките на умствените ми способности. Нямаше как да го осмисля в цялост, налагаше се да го разбирам подробност по подробност и да си изяснявам избистрените идеи една по една.
	— Ти… дете ли си на Горския цар?
	Едва ли бе възможно. Още преди време гоблинско момиче ми беше казало, че ни един съюз между Царя на гоблините и простосмъртна не е дал плод. И все пак. Дланта ми докосна корема. Месечното ми кървене спазваше лунния си цикъл както обикновено. Усетих остро пробождане. Завист? Облекчение? Празнота? Радост?
	Графинята поклати глава.
	— Не, Елизабет. Не съм дете на Горския цар, освен в смисъла, че ние — ти, брат ти, съпругът ми, всички повярвали — сме негови чеда. Не — повтори тя с по-тих и мек глас. — Потомка съм на Царицата на гоблините и нейния възлюбен, някогашен Владетел на измамата и Цар на подземния свят. Дъщеря на простосмъртна и… простосмъртен.
	Погледна съпруга си и той сложи ръка върху рамото й.
	— Но щом и двамата са…
	Не знаех как да задавам въпроса и дори какво да попитам. Дали ми казва истината. Притежава ли наистина способности, обхващащи и двата свята — Горния и Долния. Дали…
	— Откъде имам дарба да отдръпвам и спускам завесата между световете ли? — подсказа ми графинята.
	Кимнах.
	— Знаеш ли легендата за Персефона? — попита тя.
	Примигнах.
	— Не. Не мисля — отговорих бавно, още по-объркана и на още по-несигурна почва от преди.
	— Била дъщеря на Деметра — намеси се графът; очите му — за разлика от очите на съпругата му — ме наблюдаваха с особено съчувствие, дори жалост. — Хадес я отвлякъл и я принудил да му стане съпруга.
	Потръпнах, но не изцяло от погнуса.
	— Да — кимна графинята. — Персефона изяла плода на Подземния свят и била обречена да прекарва половин година във владението на Хадес, а другата половина — на горния свят при майка си.
	Изпитах внезапна симпатия към Персефона. Симпатия и завист. Половин година при семейството си, другата половина — при възлюбения. Ах, какво не бих дала да можеше…
	— Малцина знаят обаче — графът прекъсна мислите ми, — че Персефона се върнала променена от Подземния свят. Различна. Тъмна кралица на тъмни селения. Древните гърци не дръзвали дори да изрекат името й, за да не привлекат вниманието й. Наричали я Коре, девойка.
	Остър мраз прониза вцепенението ми и по гръбнака ми пролазиха тръпки. Спомних си думите на Тисл: „Изгубили сме името й.“ Храбрата девойка. Безименна, изчезнала.
	— Персефона се върнала променена — потвърди тихо графинята. — Същата участ сполетяла първата Царица на гоблините. Върнала се от смъртта към живота, ала била различна. Усещала процепите в света, проломите, междинните пространства. Умеела да ги създава и да ги затваря. Била и от Подземния свят, и от Горния. Предала дарбата на децата си. И на мен.
	Сърцето ми прескочи един удар. Спомних си последния път, когато бях видяла Царя на гоблините. Дланите ни минаха една през друга както пръсти през дим, все едно ме парва пламък на свещ — неосезаем, ала причиняващ болка. Как копнеех да притежавам подобна способност! Да прекосявам по своя воля границата между световете, да докосвам, да прегръщам своя Цар от плът, а не в спомени.
	— Както виждаш обаче — продължи графинята, — аз съм последна от кръвната й линия. Последната от нас с такава дарба.
	Гласът й потрепери леко и изтъня. Не бих забелязала промяната, ако в очите й не бяха заблестели сълзи. Не знаех дали скърби за дете, което не може да има, или за дете, което е имала и изгубила. Дланта на съпруга й обви по-крепко рамото й. Двамата застинаха напрегнати в тихата си тъга. По лицето му обаче се четеше тревога, сякаш не би желал да води подобен разговор.
	— Както и да е… — подхвана тя с пресипнал глас. — Всъщност, изглежда не съм последната.
	Взря се в мен, търсейки отговор на незададен въпрос. Дълго време не събрах сили да продумам.
	— Мен — прошепнах най-сетне. — Имате предвид… мен.
	Крайчетата на плътните й червени устни се повдигнаха леко.
	— Да. Теб, Царице на гоблините.
	Помежду ни се разстла мълчание. Не знаех какво да кажа. Не знаех какво да мисля и дори какво да чувствам. Бях напуснала Подземния свят, решена да живея, вместо да умра, да взема мечтаното от света, вместо да се примиря със съдбата си. Бях си обещала да изживявам всеки ден като Елизабет, цялостно и пълноценно.
	Но коя е тази цялостна Елизабет? Коя е жената, получила всяка възможност, и пропуснала да я улови? Коя е сестрата, използвала болката на брат си като оправдание да бяга от своите проблеми? Коя е композиторката, сядала пред пианото нощ подир нощ, неспособна да пише музика? Щях ли да открия отговора тук, сред плесенясалите отломки на имението „Сновин“? Като продължител на таен род особени жени?
	— Затова ли ме доведохте? — попитах. — За да стана… ваша наследница ли?
	Нелепа идея. И все пак…
	Графинята се усмихна, но в очите й прозираше печал.
	— Имаш това право. Когато моята… моята Аделаида умря, мислех, че е дошъл краят на света. — Тя се засмя, но в смеха нямаше и помен от веселие, само безкрайна тъга. — Майчината скръб наистина е усещане за свършек на всичко, на целия свят. Не оставя ли наследник обаче, равновесието между световете ще се наруши.
	Аделаида. Дъщеря й. Внезапно се запитах чии дрехи нося. Сутринта ги бях облякла, без да се замисля, благодарна да смъкна мръсната, лекьосана от пътуването рокля, стояла на гърба ми близо цяла седмица. Сега полите и шалът сякаш ме издраскаха с нокти, усетих ги прилепнали, неудобни, все едно съм навлякла чужда кожа. Носех одежди от наследството на друго момиче; върху раменете ми тежеше товарът на очакванията и мечтите на майка й. Изправих се, неспособна да търпя нито секунда повече присъствието на двуличните си, вероломни домакини.
	— Трябва да вървя — отсякох.
	— Скъпа моя, знам колко трудно е да проумееш… — подхвана графинята, но я прекъснах.
	— Твърдите, че съм ви гостенка — натъртих. — Щом е така, отказвам да съм тук, в тази стая, в тази къща. Имам нужда от… от чист въздух. — Думите ми, изпреварили напиращия крясък, се препъваха върху устните. — Ако… не сте излъгали и всъщност не съм гостенка, а затворничка, моля да ме извините. Излизам… Отивам навън…
	Ръцете ми трепереха. Защо не ми се подчиняваха? Защо продължаваха да треперят?
	— Разбира се, фройлайн — кимна графът, преди съпругата му да успее да се намеси. — Къщата и имението ни са на твое разположение. Разхождай се на воля.
	— Но, Ото — възрази графинята. — Ловците, нечестивата орда? Доведохме я тук, за да е в безопасност.
	— Ако в „Сновин“ не е в безопасност, значи никъде не е на сигурно място — отбеляза кратко графът. — Ето — обърна се към мен. Бръкна в джоба на елека си, извади масивен часовник, откопча го от ланеца и го сложи в дланта ми. — Вземи!
	— Давате ми часовник? — изумих се.
	Не излезех ли на мига, гневът ми щеше да изригне през очниците сред напор от накипяла кръв. Свирепите ловци не можеха да ме уплашат.
	— Компас. — Графът вдигна капака и ми показа красив компас със златна стрелка, въртяща се бавно в кръг. — И доста тежичко парче желязо всъщност. Дребна защита срещу нечестивата орда, но ще знаеш обратния път. Изгубиш ли се в „Сновин“, компасът винаги ще те доведе тук. — Той посочи земята под краката си. — В тази стая. Построена е над голям къс магнетит и стрелката винаги сочи насам. Към дома.
	_Дом._ За добро или зло, засега домът ми бе тук. А навярно и завинаги, ако граф и графиня Прохазка получеха своето. Не исках да мисля за това. Не можех. Стъпка по стъпка, казах си. Стига стъпките да ме отдалечават от графинята, от историята й, от надеждите й.
	— Благодаря — прошепнах на графа. — Ще го пазя.
	Той кимна.
	— Приятна разходка, фройлайн.
	Побягнах.
	Блъснах стъклените врати и изскочих на верандата. Слънцето бе разтопило снега от предишната нощ, но лек бял прашец от слана обсипваше върховете на сухите плевели и треви. Не знаех накъде да тръгна. Ако бях в странноприемницата, веднага щях да се втурна към Дъбравата на гоблините. Тук обаче, в непознатата къща върху непозната земя сред непозната страна, се чувствах изгубена. Не само в едно отношение.
	Лете градините сигурно бяха добре поддържани, но сега ме заобикаляше плетеница от избуяли храсти, пълзящи растения и ранни цветя, дръзнали да надигнат главица в студа — попарени, изтлели, мъртви. Борове, строени в бойни редици, опасваха далечния край на имението. Издигаха се еднакви на ръст, прави и високи. Зад обръча от солидни дървета се нижеха заоблени планински възвишения. Вляво стъклени покриви на парник отразяваха немощното сутрешно слънце. Вдясно се стелеше ален килим. Присвих очи. Приличаше на поляна, осеяна с диви цветя. С… макове? Очите сигурно ме лъжеха. Толкова високо в мразовитата планина и толкова рано не биха разцъфнали макове — цветя на ранното лято.
	Но всъщност маковете в късната зима бяха сред най-възможните неща, които бях открила днес.
	Лек ветрец жужеше из имението, носейки със себе си неспокоен шепот. Държах с две ръце компаса на графа; дребен, но изненадващо тежък предмет, сякаш е стаил повече сили, отколкото издава размерът му. Стрелката се въртеше безцелно като часовник, сочещ произволно четвъртините на часовете. Когато се отдалечих от имението и тръгнах из пустошта, стрелката се усмири и се насочи право назад към магнитния камък в имението. На мястото, където върху обикновен компас е обозначен Северът, имаше ювелирно изрисуван мак. Върху срещуположната страна, бележеща Юга, различих изящна миниатюра на русалката от герба на семейство Прохазка. Приказното създание, потопило опашка в синьо-зелени води, ми напомни нимфите от подземното езеро. Право пред мен между боровете се виеше пътека и изчезваше към върха на хълма.
	Приех я като знак. Напътствие. Посока. Тръгнах по нея.
	Просеката се отдалечи от опитомената земя край имението. Постепенно стана по-стръмна, по-тясна и коварна. Завиваше остро отново и отново, прорязвайки лицето на ската. Запъхтях се и плувнах в пот, но изкачването и физическото натоварване успокоиха въртопите и бурите, разбунили духа ми след откровенията на графинята за нейното минало и моето бъдеще. Стъпвах сигурно, очите ми виждаха по-ясно.
	На върха на хълма имаше езеро.
	Появи се съвсем изненадващо и неочаквано — блеснала синьо-зелена шир, разстлана пред краката ми. Горската пътека свършваше до ръба на скала, надвесена над водата. Все едно се бях препънала в тайна. Езерото бе напълно скрито от погледа както от имението „Сновин“, така и от шосето през долината, по което бяхме минали преди ден. Открояваше се изневиделица като вълшебен камък, искрящ аквамарин на фона на кафявата зимна гора и сивото небе.
	Повърхността му бе съвършено гладко огледало, отразяващо пръстена от дървета край него и небосклона на друг, сякаш по-жив свят. Прозирна мъгла се рееше мечтателно над него и стопляше въздуха, далеч по-студен на няколко стъпки по-надолу по пътеката. Вгледах се в бледата пелена, раздипляна от кроткия ветрец, и с почуда разбрах, че не е мъгла, а пара. Усетих топлия й, влажен полъх върху лицето си.
	Лизл.
	Сепнах се. Вятърът прошепна името ми, сякаш довя нечий зоб от неизмерима далечина. Капчиците над езерото се завъртаха в танц и се разделяха, без да раздвижват спокойната чиста повърхност на водата. Пристъпих по-близо до ръба на отвесната скала и се взрях в езерната глъб.
	Лизл, прошепна отново вятърът. Вятърът.
	Вдигнах глава и огледах отсрещния бряг на езерото. Търсех силует, фигура. Връхлетяха ме историите за свирепите ловци, за докоснатите от елфи и за поразените от елфи. Щяха ли да ме отнесат? Да ме убият? Полудявах ли? Или просто нервите ми бяха изопнати? В лабиринта край Виенския дом на граф Прохазка бях видяла Тисл и Царя на гоблините. Така си мислех поне. На това загадъчно усамотено място обаче не съзрях никого, дори видение, нарисувано от въображението ми. Бях сама. Само аз и отражението ми в неочакваното райско кътче.
	Лизл.
	Погледнах надолу. От дълбоките, стъклено прозрачни дълбини ме гледаха сини очи, обрамчени от златна коса и ябълковорозови бузи. Познато лице.
	Не моето.
	Взирах се в лицето на Кете.
	Стъписана се отдръпнах назад. Кете изчезна. Надникнах отново над ръба на скалата и я видях пак.
	— Кете? — отроних и в същия момент устните й промълвиха „Лизл?“. — Кете!
	Свлякох се на колене и пропълзях към водата. Пресегнах се към сестра си, към видението пред мен. Магия ли беше? Или лудост? Всъщност нямаше значение. В очите на Кете съзирах отразени мъката, терзанието и тревогата ми за семейството, изненадата и смайването от вълшебството сред ежедневието.
	_Франсоа!_, видях я да подвиква на тъмнокожото момче зад нея. _Франсоа! Къпинов храст! Елате бързо!_
	Не различавах къде е. Заобикаляха я единствено синьо-зелените води на езерото. Дали е във Виена, в пансиона на фрау Меснер? Прислужниците на граф Прохазка ли се грижат за нея? Или се е върнала в Бавария, в странноприемницата при мама и Констанце? Прииска ми се да се гмурна във водата, да стигна до дъното, до нея.
	— Фройлайн?
	Обърнах се рязко. Нина стоеше зад мен и ме наблюдаваше с уплашено изражение. Дланите й, протегнати напред, бяха готови да ме хванат, да ме спрат. Мигом осъзнах какво си е помислила икономката при вида ми — отчаяна млада жена, кацнала на ръба на стръмен скат над езерото.
	— О, не, всичко е наред. — Изправих се и изтупах пръстта, полепнала по полите ми. С трескави жестове Нина ме подканваше да се отдръпна назад. — Добре съм — успокоих я, макар да знаех, че не може да ме разбере.
	Явно бях изгубила усет за времето. Слънцето висеше изненадващо ниско над хоризонта. Нина пак размаха ръце. Пантомимата й показваше вечеря и навярно нещо, свързано с графа и графинята. За да не я притеснявам повече, кимнах и тръгнах след нея към имението. Хвърлих обаче последен дълъг поглед към приказното езеро и огледалния свят зад мен.
	Огледала.
	Каквото и да мислех за графинята и невероятното й потекло, едно бе сигурно. Имението „Сновин“ бе пропито с вълшебство. Както Дъбравата на гоблините, то бе едно от последните места, където Горната и Долната земя се срещат; праг между зримото и незримото селение. Спомних си думите на графа — че покритите огледала в замъка затварят Забулените в сенки пътища между световете. Езерото също бе огледало и прозорец към друга реалност. Навярно щях да отворя свой прозорец с изглед към друг свят.
	Междувременно реших да помоля домакините си за мастило и хартия и да напиша писмо до сестра ми.


	Майсторът колар казваше, че в гората се скитал призрачен вълк.
	Съселяните му не вярваха. От години мъжът твърдеше, че му се привиждат невъобразими създания — мечки, ходещи на два крака, човековълци и гоблини, похитители на девойки. Ярки и живи в ума му, виденията не оставяха диря в света, където живееше.
	_Безобиден е_, подхвърляха си местните, когато минаваха пред занаятчийницата му. _Невинен особняк._
	Майсторът колар бе овдовял съвсем млад — по-скоро юноша, недорасъл мъж. Съпругата му бе сред злочестите жертви на отминалата свирепа зима, донесла сняг, вълчи глутници, страх и скърби. Красива жена с бузи, пламтящи от младост и жизненост, докато омайният й огнен дух не я опожари отвътре. Треска — скоротечна и свирепа — погълна първо дробовете й, сетне всичко останало, отнасяйки и нероденото дете в утробата й.
	Тя бе от щастливците, сломени от болест, а не от вълците, погубили мнозина други.
	Скръбта погреба селото по-надълбоко от снежните преспи и се задържа дълго след като пролетната топлина наводни улиците с потоп от чувства. Вълците се оттеглиха ведно с леда, но зверското им клеймо остана. Съпруга, син, дъщеря, дядо, внуче — отсъствието им зееше като липсващ зъб в непокътната и благодатна семейна редица. Някои тешаха болката с обичайни мехлеми — пиене, уличници, Бог. Лудостта на майстора колар обаче бе по-странна.
	Започна със сенки, петна в ъглите.
	Жените цъкаха с език при вида на това, което вземаха за купчини пепел покрай стените.
	Не придиряйте. Изгубил е съпругата си, казваха мъжете им. Трябва сила, отвръщаха жените. Животът продължава.
	Майсторът колар не обръщаше внимание на шушукането им, на думите. Денем поправяше колелата на каруците им, нощем създаваше свят от дървени фигурки и играчки. Дялкаше и режеше, заглаждаше и си подсвиркваше. Бавно и полека от парчетата дърво изникна приказна горска страна с гоблини, мечки и вълци.
	Децата я забелязаха първи. Докато родителите им се пазаряха с майстора колар, те изравяха гоблините, мечките и вълците от талаша и си играеха с тях върху мръсния под, застлан с дървесни стърготини. Майките и бащите им виждаха само купчини по ъглите, където се валяха пръст, сухи листа и паяжина от коренаци на мъртви дървета. В разхвърлените отломки от въображението на майстора децата виждаха царство на желанията, а майсторът — с лице, озарено все още от спомена за детството — сядаше при тях и се включваше в играта.
	Хората се радваха и момчешката му непринуденост ги затрогваше. Добър баща, говореха, от него ще излезе добър баща. Колкото по-дълго обаче се зарейваше в селенията на небивалото, толкова по-чудато и отблъскващо ставаше поведението му. Дървените фигурки — изящни отначало — заприличаха на гротески, плод на осакатен, не на зажаднял за деца ум.
	Лудостта се разрасна и сенките й изпълзяха от ъглите. Вече не можеше да се влезе в занаятчийницата — пръст покриваше всеки сантиметър от пода, сухи клони и трънаци се прокрадваха през прозорците и вратите. Майсторът колар продължаваше да дяла, да добавя към сбирката от фигури истории, подхождащи на неземната им форма. Полумъже-полумечки, вълци с човешки очи, гоблини, враснали се в елши.
	Не след дълго дори децата го отритнаха. Харесваха приказките му и най-вече играчките му, но край него се чувстваха объркани. Той си играеше с тях, ала не бе един от тях. Бе твърде стар въпреки изражението в очите му — изгубен поглед на изоставено момче. Очи на сираче. Децата спряха да идват в занаятчийницата му; една по една фигурките му потънаха в пазвите на лекьосани ризки и в джобовете на панталонки. Майсторът колар отново остана сам.
	И когато заразказва за призрачно момче в горите, никой не се изненада. Майсторът живееше в самота; с бърз замах свирепата зима бе покосила съпругата му, неродената му рожба и родителите му. _Говори лудостта_, шушукаха хората и повдигаха вежди при вида на сухата пръст, сипеща се през прозорците и праговете на дома му. _Приказки на объркан ум._
	Призрачното дете било възхитително, така твърдеше майсторът колар. Красиво момченце, ловко като вълк и с очи в два различни цвята. Трябва да го намерим, трябва да го спасим, настояваше той. Пламенните му молби трогнаха мъжете. Те претършуваха гората от край до край. Не откриха и помен от човешко дете в пустошта — ни люспица кожа, ни косъм.
	Няколко седмици обикаляха напразно гората и вдигнаха ръце.
	_Време е майсторът да намери приют. Да го предадем на Бога за утеха и изцеление._
	Църквата му подготви одър и добрите селяни тръгнаха към занаятчийницата, където никой не бе стъпвал от дни. Не само пръст и мръсотия закриваха прозорците и вратите; бръшлян, корени и сухи розови храсти пълзяха по стените като паяжина от издути вени.
	Никой не бе чул тропота на призрачни копита, разнасял се дни наред.
	Селяните извикаха името на майстора колар. Отговор не дойде. Чукаха, тропаха, крещяха. Нищо. Само глуха, злокобна тишина.
	Най-сетне успяха да разбият вратата. Влязоха не в човешки дом, а в гробница. Занаятчийницата бе засипана от пръст, сухи листа и клони. Поразителни алени макове грееха като капки кръв сред разрухата и разложението. Най-чудната гледка обаче, заобиколена от изпочупени фигурки на мечки, изправени на два крака, и на вълци с човешки лица, бе момченцето с белоснежна коса и очи в два различни цвята.
	Момче-вълк.
	Детето се бореше, дращеше и се мяташе като същински див звяр, но селяните го хванаха и го занесоха в църквата, където бяха подготвили одър за майстора колар. Ала от майстора нямаше и следа. Ни люспица кожа, ни косъм, само една гротескна фигура — тънък като вейка младеж с лика на коларя и с хищническа гоблинска усмивка.


>>	4
>>	Старият манастир

	Разкажи ми за брат си — подкани ме графинята.
	Слънцето, топло за края на зимата, ни бе извело навън. От четири дни брат ми не споделяше трапеза с нас. На закуска, обяд, чай, вечеря — Йозеф липсваше показно на всяко събиране на чудатото ни домакинство. Само трохите върху подноса пред вратата му ме успокояваха, че слага залък в уста.
	— За Йозеф ли? — Въпросът й първо ме изненада, после се упрекнах за егоистичното незачитане. Все пак той бе другият гост — затворник — на семейство Прохазка.
	Графинята кимна; мажеше кифличка с тънък слой масло. — Не го виждам, откакто пристигнахме, макар да го чувам да свири. Изключителен музикант. Притежава забележителна дарба.
	Трепнах. Пътищата ни не бяха се пресичали след свадата през първата нощ в имението „Сновин“. Рядко мярках Йозеф отдалеч, потънал в незнайни сънища наяве. Музиката му бе по-осезаемо присъствие от него самия. До слуха ми често долиташе звънкият сладостен глас на цигулката му, отекващ сред изоставените зали и коридори на замъка.
	— Да — съгласих се с равен тон. — Наистина е талантлив.
	Графинята ме погледна изкосо.
	— Как е той? Знам, че това — с широк жест посочи „Сновин“, имението, Подземния свят — ви дотежа.
	В такива случаи намразвах зелените й очи — ту пронизващи, ту съчувствени. Все още не й се доверявах, макар понякога да ми се искаше. Зажадняла за приятел, довереник, събеседник, бях почти готова да загърбя съмненията и да я приема в живота си. Бях безкрайно далеч и откъсната от всичко и всички, които обичах — мама и Констанце, Кете и Франсоа, и Йозеф, особено Йозеф. Неволно се изкушавах да потърся от нея душевна подкрепа, както тя се подпираше на бастуна си.
	— Не… Не знам — признах. — С Йозеф се скарахме.
	Веднага съжалих за откровението, ала изпитах и облекчение.
	— Защото си била Царица на гоблините ли? — попита тихо графинята.
	Погледнах я изненадана.
	— Как…?
	Тя се засмя.
	— О, дете! Дарбата ни се зловиди на мнозина. Завиждат ни, защото сме досегнати от Подземния свят. Обожавам Ото, но не мога да се заблуждавам, че се ожени за мен единствено от любов.
	Побутнах храната пред мен. Ревността на Йозеф тлееше като гнойна рана помежду ни, ала не бе единствената болка, разяждаща ни бавно и сигурно. Вълшебствата на Подземния свят се полагаха на брат ми по право, каквото малцина притежаваха. Макар да не знаеше, той бе изтъкан от неземно вълшебство. Не исках и да узнава. Страхувах се какво ще му причини това знание. На него и на мен.
	— Как… как се справяш? — прошепнах.
	Графинята застина.
	— С кое?
	— Със самотата. — Не дръзнах да я погледна.
	Отговори ми след дълго мълчание. Усещах очите й, остри и изпитателни, върху лицето ми. Не знаех дали да отблъсна, или да приема с открито сърце съчувствието й.
	— Имаш орис — рече най-сетне тя. — Не бих те излъгала, че пътят е лек. Не познавам друг като теб — тръгнал си от Подземния свят и останал жив. Дори аз, последната потомка на първата Царица на гоблините, не знам какво е да преживееш това.
	Буцата в гърлото не ми позволи да преглътна. Бях сама. Винаги щях да бъда сама.
	— Но ако брат ти те обича, ще разбере — продължи тихо графинята. — И двамата сте докоснати посвоему от Подземния свят.
	Вцепених се. Изтръпнах от страх. Не бях споделяла с никого тайната за истинската природа на Йозеф, подхвърленото дете. Не бях я разкрила дори пред оногова, заслужаващ пръв да я чуе.
	— Какво имаш предвид?
	Тя наклони глава и се усмихна загадъчно.
	— Той има необикновена музикална дарба. Казват, че изкуството и геният са плод на Подземния свят. Ние сме сродени с Горския цар все пак.
	Раменете ми се отпуснаха.
	— Да — прехапах устни. — Но дали е достатъчно?
	— За теб или за него? — пронизаха ме очите й.
	— И за двамата. Завистта е отрова.
	Знаех го от личен опит. Завиждах на брат ми, откакто се бе появил на белия свят.
	— Всичко е във вашите ръце — увери ме графинята с кротък глас. — Понякога любовта надмогва завистта. Друг път завистта надделява. От вас зависи да изясните чувствата си.
	Втренчих се в недоядения къшей хляб в дланта ми.
	— Хайде! Да вървим! — Графинята изтупа трохите от полата си.
	— Къде да вървим? — учудих се.
	Тя вече прибираше съдовете и останките от храна в кошницата.
	— Където ходя винаги когато ме обземе самосъжаление. — Усмихна ми се нежно; лицето й излъчваше и съчувствие, и разбиране. — Помогни ми да стана, дете. Ще заръчам на Конрад да доведе конете.
	Не умеех да яздя, но според графинята нямало по-добър начин да се стигне до манастира.
	— Манастирът ли? — изненадах се; спомних си как брат ми бе посочил опожарената сграда по пътя през долината. — Нали казахте, че е разрушен?
	— Така е — кимна тя. — Руините обаче устояват на времето, а и оттам се разкрива най-красивата гледка към долината.
	— Безопасно ли е? — Нямах предвид руините.
	Графинята долови подтекста.
	— Щом си с мен, свирепите ловци не те застрашават.
	— Защо?
	— В кръвта ми е заложена древна закрила. — Блесналите очи на графинята се плъзнаха към Конрад, който приближаваше с конете. — Заради стореното от прабаба ми, след като напуснала Подземния свят.
	Намръщих се.
	— Свирепите ловци ме преследват неумолимо. Чудно как е успяла избегне отмъщението.
	Въпросът прогаряше гърдите ми като нажежен кехлибар още откакто разбрах за храбрата девойка. Откакто видях галерията в подземната шивачница, където роклите, надянати върху манекени, бяха единственото свидетелство за съществуването на предишните невести на Царя на гоблините. Научих историята и името на всяка: Магдалена, Мария Емануел, Бетина, Франциска, Лике, Хилдгард, Валбурга.
	Жени, предали се на смъртта по всевъзможни причини: отчаяние, наслада, приключение, измама. Името на първата Царица на гоблините обаче — храбрата девойка — бе изтрито от паметта на подземните обитатели; старите закони бяха обрекли на забвение и заличили със строга възбрана нейното наследство. Как бе успяла да избяга… завинаги?
	— Всичко с времето си, скъпа — отговори графинята. — Конете ни чакат. Конрад ще ти помогне да се качиш на седлото.
	Изгледах зверовете със страх и подозрение. В странноприемницата имахме конюшня, но никога не бях яздила. Графинята ме успокои, че и тя не е добра ездачка — не бивало да се безпокоя, щели сме да напредваме бавно по склоновете към манастира.
	След четвърт час вече се клатушках нестабилно върху гърба на бяла кобила, наречена Весна.
	— Носи името на богинята на пролетта — яхнала сиво-кафявия си жребец, графинята потупа Весна по врата.
	Въпреки твърдението, че е неопитна ездачка, спътницата ми яздеше с аристократична лекота. Свикнала с благородническия живот, в който конете са удоволствие, не прехрана, тя се носеше напред с плавна бързина, оставяйки мен и Весна да я следваме, както можем. Искаше ми се поне да не съм върху дамско седло и краката ми да не се люлеят над единия хълбок на кобилата. Уви. Държах се за юздите като удавник за сламка и се подрусвах и подскачах по планинските пътеки.
	— Красиво е, нали? — възкликна графинята, щом се добрахме до върха.
	Бузите й бяха порозовели от студа и движението, очите й блестяха ярко. По стръмнината я бяха носили четири здрави крака. Разбирах защо свободата я окрилява. Аз, от друга страна, не си усещах ръцете, вледенени от отчаяната мъртвешка хватка — изпитание, продължило цял час и половина.
	— О, да — съгласих се с гласец, изтънял от напрежение.
	Държах се на молитва и мускули, ала лека-полека костите ми спряха да се тресат и най-сетне съумях да се насладя на гледката пред мен.
	Графинята имаше право — картината бе прелестна. Отблизо забелязах, че манастирът е построен от камък със златисти жилки, блещукащи и досега въпреки опустошението на времето, а от мястото, където се намирахме, се откриваше необятен обзор. За пръв път видях „Нов Сновин“ — червените тухлени сгради сияеха ярко под лъчите на следобедното слънце като макове сред поле. Графинята ми обясни, че преди дълги години чума и глад принудили хората да се преместят тук. По пътя към манастира бях забелязала останките от старото селище — порутени къщи и хижи. Сега разбрах защо имението „Сновин“ е толкова усамотено — градът около него бе изоставен отдавна.
	През ръждясала желязна порта влязохме в обширен каменен двор, напомнящ селски площад.
	— Сградата е била замък, преди да стане манастир — осведоми ме графинята. — Всъщност древната крепост е изобразена върху герба на съпруга ми. Войните обаче свършили, мирното време донесло благоденствие и родът Прохазка построил имението „Сновин“. — Наближихме обгорели останки от конюшня и тя добави: — Ще оставим конете тук.
	— Безопасно ли е? — посочих прогнилите греди.
	— Издържали са триста години, ще им се доверим за още три часа. Хайде, скъпа, помогни ми да сляза!
	Аз самата не знаех как да се приземя, но криво-ляво се смъкнах от коня, без да се строполя и да си счупя главата. Протегнах ръка на графинята, която се оказа далеч по-ловка въпреки сакатото стъпало.
	— Ото се сърди, когато идвам тук сама — призна тя. — Бои се за крака ми. — Усмихна се сухо. — Това място обаче ми харесва. Някаква тъмна, недостойна част от мен се вдъхновява от красотата на разрухата и разложението.
	Вървейки под ръка с графинята, разбрах какво има предвид. Представата за обаянието на смъртта и упадъка навярно звучи нелепо и зловещо, ала почувствах как ме привлича. Спомних си Дъбравата на гоблините — разложените листа, превръщащи се в богата плодородна пръст, готова да създаде живот при първия пролетен досег на дъжда и слънцето. В ума ми изплува и друга картина — имението Сновин, чието някогашно великолепие бавно рухваше и се връщаше в лоното на природата. Разликата между светлата тъга и скръбта — ръбът на бръснача, прорязващ граница между естетическото удоволствие и пагубното чувство.
	Отново усетих как зелените очи се впиват в лицето ми.
	— Ти си една от нас, разбрах го от самото начало — усмихна се графинята. — Ние, сродените с Горския цар, знаем, че накрая винаги се връщаме в обятията на Подземния свят.
	_Накрая всички се връщаме._ Потреперих при мисълта за Йозеф.
	— Но нали ти… тя… първата Царица на гоблините е избягала. Свободна завинаги.
	Прекосихме един праг и тръгнахме през колонада, обрамчваща някогашна градина или морава. Сега я бяха превзели бурени и диви цветя, учудващо зелени под лекия снежен прашец. Запитах се къде ме води графинята.
	— Гледката е най-красива от югоизточната кула — обясни тя, сякаш прочела мислите ми. — Никой не е свободен завинаги-продължи тихо, подбирайки път през изронените отломки. — Не и под властта на стария закон.
	Намръщих се.
	— Как е успяла тогава? Как си е тръгнала?
	Прекосихме колонадата и минахме през една врата в подножието на кулата. Заизкачвахме се по тясно, вито стълбище.
	Лицето й помрачня.
	— Когато прабаба ми напуснала Подземния свят, свирепите ловци я преследвали неотстъпно през гори и долини. Все пак имало начин да остане незабелязана, ако искала просто да си отиде. Знаеш, живот за живот. Горския цар щял да си избере нова съпруга.
	Нова съпруга. Ревност, тъга и надежда заиграха на гоненица в кръвта ми.
	— Защо не го е направил?
	Графинята се усмихна.
	— Обичал я. Не пожелал друга. И старите закони го наказали.
	Сърцето ми се сгърчи. Спомних си видението, предизвикано от опиума, когато се събудих с пръстена на Царя в дланта ми. Тъмнината, плъзнала по кожата му, белезникавите очи, рогата, прораснали над меката му коса, изтерзаните костеливи пръсти с нечовешки стави.
	Обетът е нарушен. Това ни погубва. Погубва него.
	— Какво се е случило после?
	— Тя се върнала в Подземния свят.
	— Какво? — Не очаквах подобен обрат на историята. — Защо?
	— В името е стаена сила — рече графинята. — Тя научила неговото. Истинското име, от което се бил отказал, за да стане Горски цар. Запазил го в сърцето й, та частица от него да живее, докато кръвта пулсира във вените й. Името му отключило оковите й и двамата се върнали заедно на белия свят.
	Дишах на пресекулки; сърцето ми пърхаше и подскачаше от вълнение, страх, радост — и от умора, разбира се.
	— Как? Как е открила името му? — прошепнах.
	— Изтръгнала сърцето си и го положила голо пред себе си.
	Не бях сигурна дали графинята използва поетичен образ, или думите й са жестока истина. Изражението й не издаваше нищо; устоях на изкушението да докосна пръстена на Царя на гоблините.
	_Ще бродя по света и ще свиря, докато някой ме призове по име и ме върне у дома._
	Гърлото ми се сви; сълзите, мержелеещи се току под повърхността, застрашително напряха да се излеят. Моят съзерцателен млад мъж, впримчен под земята и подложен на бавно унищожение — бавно мъчение — за греха, че ме обича повече от старите закони. Успеех ли да открия името му, щях да го освободя… Изглеждаше твърде хубаво, за да е истина. Живот за живот. Но кой става Горски цар след избавлението на предишния? И как?
	— Стигнахме най-сетне — обяви графинята.
	Пред последното стъпало пространството около нас се разширяваше в дълъг коридор с висок таван. Огънят сякаш бе пощадил тази част на манастира. Подът бе настлан с мрамор, стените — облицовани с жълт копринен брокат. Вратите към монашеските килии бяха изработени от изящно тъмно дърво; между тях стояха порцеланови статуи на Иисус — непокътнати, подобно на няколкото картини по стените.
	— От тази килия се открива най-красивата гледка. — Графинята отвори врата в дъното на коридора. — Завиждам на братята, живели тук.
	Влязохме в тясно и тъмно помещение. На няколко стъпки над главите ни имаше прозорче, издълбано в дебелата външна стена на кулата. Вятърът свистеше през натрошеното цветно стъкло — писклив, режещ звук. Две тесни легла стояха край стената на по-малко от крачка едно от друго. По всичко личеше обаче, че килията е имала самотен обитател. Леглото срещу прозореца бе покрито с опоскана покривка — птици и гризачи я бяха разнищили, за да вият гнезда от конците. Две-три прашни и плесенясали роби бяха натрупани върху скрин до леглото. До Библията, върху ниска масичка, стоеше изгоряла до половина свещ сред вкочанена локва восък.
	Съседното легло бе съвсем голо. Без покривка, без възглавница. Нямаше и сламеник. Графинята посочи празната рамка.
	— Погледни оттам! Стара съм за подобна акробатика, дори да не бях куца… Хайде, облегни се на мен, дете.
	Колебливо се опрях на рамото й и се надигнах на пръсти, за да надникна през прозореца. Забелязах нещо, издълбано в хоросана до рамката на прозореца. Думи, изписани с изненадващо четлив почерк: _Wolfgangus fuit hic._ Латински. Прокарах пръст по буквите и в миг усетих близост с брата, оставил късче от себе си в света.
	После погледнах към долината.
	— О — пророних.
	— Великолепно, нали? — Долових гордост в гласа на графинята.
	— Да — съгласих се. От високата кула виждах далечните планини и искрящата сребърна панделка, проточена през долината. — Как се казва реката?
	— Река Сновин — отговори графинята. — Семейство Про-хазка не са били особено находчиви, опасявам се.
	Проточих врат да огледам надлъж и шир. Сред върхарите край имението „Сновин“ зърнах синьо-зелено око — вълшебното огледално езеро, край чийто бряг се бях усамотила, когато графинята ми разкри потеклото си.
	— А онова езеро? — попитах.
	— Нима го виждаш оттук? — учуди се тя.
	Кимнах.
	— Езерото Сновин… Както споменах, предците на Ото не са се отличавали с находчивост. — Засмя се, забелязала изражението ми. — Но ние го наричахме Лорелай. Аз и Аделаида — уточни тихо; дъщеря й.
	— Лорелай*?
	[* Лорелай — нещастно влюбена девойка, хвърлила се във водите на Рейн. Превърнала се в речна нимфа, тя примамвала с шепот моряците и корабите им се разбивали в скалата, на която живеела. Героиня от балада на Клеменс Брентано, превърната в митологичен образ. — Б.р.]
	Спомних си приказната атмосфера, обгръщаща водата, прозорец към друг свят, чието отражение бях зърнала.
	— Да. Според семейните предания родът Прохазка води началото си от езерна нимфа — обясни графинята. — Затова на герба върху щита им има жена с рибя опашка.
	— Водата винаги ли е оцветена така? — попитах.
	— О, да. И е винаги топла. Вулканична дейност, осведомиха ме, но ние предпочитахме да го приписваме на магия. Аделаида и аз… Тя вярваше, че езерото е врата към Подземния свят. — Нещо у нея сякаш внезапно се захлопна като капан върху врата на мишка. — Хайде, дете — подкани ме. — Натежа ми да те подпирам!
	Скочих от наблюдателницата си и подадох ръка на графинята, за да се спуснем по стълбището.
	— Надявам се днес брат ти да вечеря с нас — сподели тя със съвсем различен тон, докато минавахме през сводест вход към широко помещение, напомнящо пещера. — Навярно ще ни позволи да го опознаем, щом свикне с новата обстановка.
	Рязката смяна на темата ме стресна. Почудих се какво да отговоря.
	— Къде се намираме? — попитах, сочейки каменните стени край нас.
	— В криптата — обясни графинята. — Мнозина монаси са положени в гробището в подножието на планината, но имената им са издълбани тук, за да ги помнят дълго след като изтлеят.
	Прокарах показалец по буквите, врязани в скалата. Спомних си деня, когато погребахме татко. Надгробната му плоча от варовик се издигаше до ниските дървени кръстове на братята и сестрите му — лелите и чичовците ми, повечето умрели, преди да поемат първия си дъх. С течение на времето кръстовете щяха да прогният и да се превърнат в пръст, а имената на покойниците да се запазят само в писмените хроники на селото.
	Но и мастилото избледнява, а хартията се разпада на прах. Човекът оставя трайно наследство единствено ако са го обичали или мразили. Безсмъртието е спомен.
	Евцен, Филип, Андрей, Виктор, Йоханес, Ханс, Махьо.
	Поспрях на последното име. Почудих се с какво ли проговаря у мен. Четях имена на монаси, мъртви и изстинали, с лица, анонимни както на всеки странник в долината наоколо. И все пак името Махьо звънтеше в ума ми, сякаш съм чувала някой да ми го шепне насън.
	_Казваше се брат Махьо_.
	Замръзнах. Гласът на Царя на гоблините се върна при мен; спомних си откровенията ни през последната нощ в параклиса. Бях го попитала кой го е научил да свири на цигулка.
	Брат Махьо.
	В същия момент проумях всичко. Разбрах защо чувствам, че съм виждала това място преди. Защото наистина бях виждала манастира. В огледало. Под земята.
	Над леглото на Царя на гоблините.


	Селяните нарекли момчето _Влчек_ — Вълчето. Имало източено хищническо лице и грива от бяла коса; зъбело се и ръмжало гърлено като хванато в капан животно. Трудно било да определят възрастта му; детето било дребничко, на ръст колкото Каролина — тригодишната най-малка дъщеря на пекаря. Според свещеника момчето било по-голямо — ловко като котка и още по-коварно.
	Минало много време, докато успеят да приближат до детето, та да го изкъпят и да превържат раните му. Дълъг прорез зеел върху гръдта над сърцето му, възпален и сълзящ. Свещеникът се страхувал да не гнояса, но никой не можел да докосне момчето, без да рискува да остане без пръсти. Самият свещеник имал за спомен бинт над лакътя, където Вълчето било отхапало буца месо от ръката му.
	Единствен Махьо, друг сирак от Свирепата зима преди няколко сезона и питомец на Църквата, успял да опитоми дивото момче.
	Праведният Махьо, така го наричали селяните. Младежът имал нежно и добро сърце, обичал всичко живо в полята и горите. „Докоснат от Бог — казвал свещеникът. — Може да приласкае дори цветята да цъфнат посред зима.“ Малко по малко — като пастир, прикоткващ немирно стадо — Махьо придумал човешкото дете да изпълзи от вълчата кожа. Поставил основите — чистота, осанка, обноски, облекло. Обучението било дълго и бавно. Вълчето постепенно свикнало да използва пръсти вместо лапи; да носи памук вместо кожа; да яде печено месо вместо сурово. Когато дошло време да го кръстят, не се боричкало, нито се противило да потопят главата му в купела. Свещеникът му дал името Кашпар и го записал в книжата с бележка: „Даден ни от Господа и доведен от пустошта и горите.“ Опитомяването приключило с едно дребно изключение. Вълчето не говорело, нито откликвало на името си.
	Не му липсвал ум; всъщност способностите му далеч надхвърляли вълчата хитрост. Бързо и с лекота решавал главоблъсканиците и задачите, поставени му от свещеника; изпълнявал разпореждания, послушно чистел тясната килия, отредена му от Църквата. Станал на възраст да постъпи в местното училище, за да изучи алхимията на писмената реч. Пишел и запаметявал буквите заедно с другите деца от селото.
	Да, момчето не било несхватливо. Когато му разрешавали да поскита из селото и близката гора, местните го чували да шепне на дърветата и зверовете. Говорел на език, останал в смътните спомени на бебетата и невръстните дечица — странно ромолене и брътвеж, понятни само на невинните, безумните и Махьо. „Какво ли шушне“, чудели се хората. Редял сякаш вещерско заклинание.
	„Отче, има му нещо на това дете“, жалвали се на свещеника.
	Добрият отец се стараел да успокоява паството си, но страхът, както не след дълго разбрал, е по-силен от вярата.
	Мълчанието на момчето спряло да е белег на свенлива природа, започнали да го тълкуват като упорито животинско лукавство. Местните все повече се убеждавали, че Вълчето може да говори, но не иска; доказвали го очите му в два цвята, следящи зорко всичко и всекиго наоколо. „Вълчето размишлява — шушукали си на пазара. — Крои пъклен план. Шпионира.“
	Какви тайни пазят безгласните? Само своите. Селяните обаче се страхували от знанието на момчето. Месарят и любовницата му, две години по-млада от дъщеря му. Съпругата на ковача с припасите й от сладкиши за чревоугодничество през Големите пости, докато другите гладуват. Козарят и пекарят със сърца и устни, стоплени от сладостното дихание на другия.
	В деня, когато старата година угаснала, открили любовницата на месаря мъртва в леглото й.
	Нямало никакъв белег по нея — ни драскотина, ни рана, ни синина. Лъщяла като белезникаво стъкло, сякаш зимата я била вледенила отвътре.
	„Поразена от елфите — викнали селяните. — Гоблините са издебнали Людмила в съня й!“
	Студът стегнал хватката си и с него дошла нова смърт, нови предателства. Козарят Яков изгубил стадото си; щипците на ковача се разпаднали като сухи листа. Селяните разбрали, че равновесието на белия свят е дълбоко накърнено.
	Виновно било чудовището, доведено сред тях. Откъде дошло Вълчето? Що за същество било то? От къща на къща се понесли слухове и мълви, истории за пакостлив дух с очи в два цвята, който крадял дрънкулки и амулети, за да ядосва собствениците им.
	„Възможно ли е, възможно ли е“, шушукали хората.
	Вълчето обаче изглеждало невинно, все тъй затворено в себе си и отчуждено. Мълком и със сигурна крачка момчето минавало през дните — призрак сред живите.
	После демон обладал Каролина, най-малката дъщеря на пекаря.
	Започнало с болка, сякаш зъби дъвчели дланите и стъпалата й. Клетото дете пищяло, че вълк изгризва ръцете и краката му. Събуждало се с червени влажни подутини и дълбоки разжарени рани. „Хапят я гоблини“, казали селяните, и повикали свещеника да прогони злите сили.
	Той дошъл с тамян, със светена вода и с двамина помощници — Вълчето и Махьо. Когато момчето-вълк приближило до постелята й обаче, Каролина се разкрещяла, все едно я горят на клада.
	Било знак.
	„Той е, той е! — викнали селяните. — Той е виновен!“
	Заобиколили момчето, а то заръмжало и запълзяло на четири крака, защото още не се било научило да понася допир на човешки ръце. Заприиждали с тигани, с черпаци. Мъжете отвън тръгнали да търсят вили и лопати, а обкръженото Вълче се мятало и ритало ужасено.
	Махьо ги предал.
	„Бягай, Кашпар!“, изкрещял той и се изпречил като щит между селяните и тракащите бели зъби под диво въртящите се очи. Момчето понечило да се нахвърли върху младежа, едничкия му приятел, после побягнало. Разкъсало обръча от разярени мъже и изчезнало в мрака.
	Лумнали факли, надигнали се призивни гласове. Треската на лова се разпространила из селото по-бързо от чума, от горски пожар. Докато малката Каролина виела от болка и страх, майка й и баща й, свещеникът и кметът, месарят и ковачът събрали оръдията на труда си като снаряжение и хукнали да дирят Вълчето.
	„Убийте го, убийте го — напявала хайката. — Демон! Демон!“
	Махьо знаел къде ще отиде момчето и не последвал другите в нощта. Втурнал се към църквата, към гробището, към криптата, където обърканото дете се криело в тъмното при мъртвите — единствени те от човешкия род не го карали да говори.
	Вътре Махьо сварил детето вълк, свито сред купчина дрипи и сбирщина от дреболии и тайни, откраднати от селяните. Синя стъкленица, парчета от потрошена сабя, звънче, доскоро подрънквало на врата на най-личния козел от стадото на Яков.
	— О, Кашпар — промълвил Махьо.
	Вълчето го погледнало инатливо. Знаело, че Махьо го вика по име, но отказвало да се отзове.
	— Кашпар, моля те, трябва да бягаме — повторил Махьо, борейки се с обземащата го паника.
	Вълчето изръмжало.
	Праведният Махьо, благословен от Бога да разговаря с птици и зверове, не намирал думи да докосне това момче, ни диво, ни опитомено.
	— Знам, че не се казваш така — прошепнал той. — Но докато не науча истинското ти име, не мога да те призова другояче.
	Дали кротостта, или молбата трогнали детето, Махьо не разбрал. Вълчето обаче пуснало съкровищата си и заплакало. Било изтърпяло много, откакто напуснало леговището си, ритайки и съскайки. Научило се да яде, да се облича и да ходи на два крака. Ала досега не било отронвало сълза. Очите му заблестели от сълзите и дъхът на Махьо секнал от сияйната им красота.
	— Хайде — прошепнал той. — Да бягаме!
	Протегнал ръка към Вълчето. То се взряло в разперената длан без подозрение и без страх. Задържало погледа на Махьо и за миг помежду им се ширнала вечност и няма почуда.
	— Да — рекло Вълчето. — Да.
	Гласът му бил груб и дрезгав, езикът — неповратлив. Но важни били думите, истински думи, каквито никой не бил чувал от него. Вълчето стиснало ръката на брат Махьо и двамата побягнали към гората и неизвестното отвъд нея.


>>	5
>>	Чудовището, което нося в сърцето си

	Брат ми не вечеря с нас.
	Не очаквах лицето му да ни озари, но жилото на разочарованието и този път бе остро както първия. Макар разговорът да протичаше любезно, личеше, че домакините ни трудно сдържат любопитството си за Йозеф.
	Зададоха няколко въпроса за уменията му с цигулката, за таланта и необикновения му музикален усет. Разбирах колко възхитителни са младите виртуози и все пак интересът им към способностите на Йозеф вместо към моите разжарваше рани, които смятах за отдавна зараснали.
	_Неповторимата Лизл. Избраницата. Сбъдна се отдавнашната ти мечта да бъдеш изключителна._
	Студена, лепкава вина промаза вътрешностите ми с раздразнение и разкаяние. Апетитът ми си отиде безвъзвратно. Вечерята продължи сковано и неловко. Не хапнах нито залък повече от храната, приготвена от Нина. Ястията бяха скромни и питателни — наденици и яхния, кнедли и сметанов сос, задушено зеле и вкусен хляб. Познати лакомства. Успокояващи. Само дето се превръщаха в олово в стомаха ми.
	След вечерята се оттеглих в спалнята. Вратата към стаята на Йозеф стоеше затворена. Не знаех дали си е легнал, или още не се е върнал от целодневните си скиталчества. Съблякох се и се отпуснах в постелята, макар да бе рано. Бях изморена от следобедния излет до манастира; имах нужда от отмора.
	Колкото и да се мъчех обаче, не успявах да заспя. Тишината — пълно отсъствие на звук — отекваше болезнено в ушите ми. У дома горския хор ме приспиваше със симфоничната си какофония. Във Виена постоянното жужене и бумтене на човешки живот пронизваше като басова линия стакатото на дните ми. Тук, в „Сновин“, цареше безмълвие. Празнота. Някога щях да усетя със сигурност, дълбоко до мозъка на костите, дали Йозеф спи от другата страна на вратата, прозореца, стената. Свързващата ни стяга, изплетена от любовта ни към музиката и вълшебството, се бе прокъсала; държеше ни само отънялата нишка на кръвта.
	А не бяхме обвързани дори с това.
	Обърнах се към стената и затворих очи, сякаш да препреча пътя на чувството за вина.
	Случеше ли се навремето подобна предателска мисъл за Йозеф да ми мине през ум, тялото ми се разкъсваше от себеомраза и отвращение. Сега обаче си позволих да я обмисля. Да си обясня значението на усещането, че Йозеф не ми е брат, а подхвърлено дете.
	Подменено дете. Преди да вляза в Подземния свят, щях да изпитвам възторг. Или гордост. Дори завист поради същите причини, предизвикващи завистта на Йозеф към мен. По-добре от всекиго разбирах болката да оставаш незабележим. Нима не бях се бунтувала вътрешно, задето талантът на брат ми го отличава от нас, другите? Понеже споделяхме езика на музиката, ми се зловидеше не само че Йозеф е по-талантлив, но и избраникът на татко. Разкритието, че брат ми има връзка и действително произхожда от света на легендите и вълшебствата, където двамата често намирахме убежище, би ме съсипало.
	Неповторима. Избраница. Изключителна. Йозеф бе подбрал думите умело; обвиненията наистина отвориха дълбока рана. Свих се на топка в леглото и се завих презглава, за да отблъсна чезнещата светлина на залязващото слънце.
	Подземният свят обаче бе променил чувствата ми към подхвърлените деца. Спомних си изящните лица и непроницаемите очи на красивите младежи, с които двете с Кете танцувахме на бала на гоблините. Спомних си как създанието край езерото ме подмами да прекося границата между световете. Хитро, нечовешко същество, възползвало се лукаво от скръбта ми по родния дом и простичките радости на обикновения живот.
	„Йозеф не е човек, не е смъртен — казах си. — Той е създание, дух, нещо.“ Цялото ми същество потръпна при мисълта, че брат ми е нещо. Макар и нечовек, той беше личност. Смееше се, плачеше, мръщеше се, гневеше се. Разсъждаваше и чувстваше както всяко момче — младеж. Нямаше значение, че костите и кръвта му са от друг род, не от моя.
	И все пак имаше значение. Замислих се за непорасналия ми брат, за детето на простосмъртните ми родители. Йозеф бе откраднал мястото и името на онова ведро, лъчезарно момченце с розови бузки и искрящи очички. Моят Йозеф бе плачлив и раздразнителен, трудно и вечно недоволно бебе. Ала въпреки всичко го обикнах. Навярно повече от момченцето, в чиито жили течеше моята кръв.
	Би трябвало да се отвратя от себе си. Обичах узурпатор, крадец, чудовище. Въртях трескаво пръстена на Царя на гоблините и усещах как среброто се плъзга гладко по кожата ми.
	_Ти си чудовището, което нося в сърцето си, любими._
	Навярно обичах чудовищните създания, защото имах чудовищна природа. Йозеф, Царя на гобилните и аз. Гротески в Горния свят, твърде различни, странни, прекадено талантливи, премного от всичко. Извънмерни.
	Образи пробягаха по вътрешността на клепките ми. Сенки на облаци, шарещи по окъпани от слънцето керемидени покриви. Манастир, наблюдаващ отвисоко долината в нозете му. Имена на монаси, издълбани в планинския скат. Ехо от спомени, кънтящи като камбана в ума ми. Алени макове, поникнали сред бял сняг, шепнат и въздишат. Все по-бързо и по-бързо — дълга спирала по стръмния лабиринт на подсъзнанието ми. Ала не успявах да заспя, да намеря покой. Мятах се и се въртях в леглото, неспособна да възпра необузданата въртележка на мислите, разлитащи се от центъра — че трябва да кажа истината на Йозеф.
	Изритах завивките, усукани около краката ми, и стиснах юмруци и зъби, за да удържа порива да изкрещя. Ноти, музикални фрази и мелодии се блъскаха в главата ми. Запуших уши с длани, за да заглуша шума. Гняв и отчаяние се трупаха в крайниците ми; нервният изблик се надигаше в тялото ми, готов да избухне в писък и ридание. Истината, че брат ми е подхвърлено дете, бе капан, заплашващ да се захлопне всеки момент. Предпочитах да го задействам сама, вместо да го оставя да щракне върху вратовете ни и да прекърши връзката ни.
	Щях да му го кажа.
	На него и на Кете.
	Отворих рязко очи. Изпълзях изпод завивките и скочих на крака, неспособна да остана легнала въпреки умората. Засновах пред прозореца. За пръв път от дълго време изпитах желание да свиря. Прииска ми се да седна до пианото и да излея чувствата си през пръстите, с помощта на черно-белите клавиши, на минорите и мажорите.
	_Музиката ти хвърля мост между световете._
	Спомних си вечерта, когато изпълнихме Горския цар пред графа и графинята. Спомних си как мирис на лед, бор и непристъпна гора насищаха въздуха в тясната, душна зала, как някой шепнеше името ми от другата страна на завесата, как пръстенът на Царя тежеше в дланта ми, щом се събудих от дълбокия сън. Непреодолимият подтик да свиря не си отиваше въпреки свирепите ловци, въпреки границата между световете, въпреки цялата вироглава глупост да се върна към изкуството си в най-опасния момент.
	Не биваше.
	И все пак.
	Защо не?
	Изопнатите нерви подхранваха безумната ми раздразнителност. Гневът растеше и обхващаше Йозеф, сестра ми, графинята, света. Вече не бях Царица на гоблините, господарка на селения, преобразяващи се, огъващи се според волята ми. Не можех да разкъсам завесата на парчета. Да натроша скрина до мен. Да изтръгна вратите на долапа за бельо от пантите им. С голи ръце да разпердушиня на трески рамките на прозорците. Живеех на Горната земя и не можех, не можех, не можех.
	Отвън здрачът се сгъсти и обагри небето в индиговосиньо, а сенките — в мораво. Застанах до прозореца и погледнах към хълмовете зад имението. Към езерото Лорелай. Видях графинята да върви към поляната с макове; дори в мрака различавах клатушкащата се походка. Една по една звездите се появяваха на небето — светли карфици, посребряващи света. В такива нощи с брат ми си представяхме как феи и гоблини всяват хаос и пакостят на заспалия свят. Силуети се раздвижиха сред гората край имението. Въображението ми се развихряше.
	Между дърветата внезапно се открои фигура, понесла цигулка.
	Йозеф.
	Застана с лице към къщата. Не различавах нито лицето, нито чертите му, но си представих как поглежда към втория етаж и вижда бялата ми нощна риза да изпъква на фона на мътночерния прозорец. Взирахме се един в друг — или не — няколко дълги секунди. Първият ни момент заедно, откакто се бяхме скарали. После брат ми се обърна гърбом и тръгна обратно към поляната с маковете и гората.
	Сякаш ме зашлевиха.
	„Добре — рекох си. — Вече не си първият в сърцето ми.“
	Зачаках чувството на вина да разкъса плътта и да ме остави с оголели кости. Нищо. Усещах единствено подръпващите пръсти на умората и раздразнението.
	Бях изморена от очакване, от копнения и надежда брат ми да се обърне към мен и да ме оцени. Не се съмнявах, че ме обича, ала и той както мнозина други ме смяташе за неотменно присъствие. Подразбираше се, че ще дотичам във Виена, за да го спася. Ще го върна вкъщи. Ще се отзовавам на всеки негов повик. Аз и Франсоа се опитвахме, опитвахме се с все сили да го съберем след пропадането. Колкото повече се стараехме, толкова по-малко съвпадаха частите.
	Замислих се за Кете. Сестра ми ме бе сравнила веднъж с обезумял пумпал, готов да се катурне при най-лекия допир. Дотогава не бях съзнавала колко егоистично съм трупала емоционален товар върху гърба й. Искаше ми се и Йозеф да го проумее.
	_Изморих се да пазя сърцето ти._
	— Връщам ти го — прошепнах на брат ми, изгубен сред сенките отвън. — Вземи си сърцето, връщам ти го.
	Заля ме тъга. Вместо угризения на съвестта, отчаяние или гняв след бурята от неуправляеми чувства изпитвах единствено униние. Бяс и униние — моите демони близнаци. С тъгата дойде изтощението, дълбоко и всеобхватно безсилие. Легнах и се завих.
	— Връщам ти сърцето — повторих в мрака. — Искам да ми върнеш моето.


	Призраци витаеха из имението „Сновин“.
	Не обикновени призраци — не намерили покой мъртъвци или немирни духове.
	Йозеф знаеше как се гонят призраци с камбанки и светена вода. Знаеше как да укротява пакостливи феи с дарове — хляб и мляко. Знаеше как да пази дома си от незрими сили със сол и молитви. Не знаеше обаче как да прогони демоните от собствената си глава.
	Шепотът го зовеше от всеки ъгъл на имението; нахлуваше нощем в ушите му и му пречеше да заспи. Ден след ден той обикаляше из залите в замъка или свиреше в гората, където никой не можеше да го чуе. Музиката не успяваше да заглуши немия ропот в ума му, но еднообразният, неизменен низ от ноти го разтушваше поне за известно време. Изсвирваше всяка научена и позабравена мелодия — веднъж, два, три пъти. Първия път заради чувството — лъкът докосваше струните плавно и нежно или рязко и пламенно. Втория — за точност: прецизност на пръстите, стриктно темпо. Третия — заради отчаянието: последното убежище на един разюздан ум. После, след като изсвиреше целия репертоар от край до край, подхващаше упражненията. Нотни стълбици. Ритъм и темпо. Нищо не помагаше.
	Затвореше ли очи, виждаше лицето на сестра си, когато я нарече Царица на гоблините. Тонът му не беше мил, а обвинителен. Още виждаше стрелата, забила се в гръдта й, и изражението на изумление и болка от предателството. Чувствата й го бяха разтърсили и същевременно го бяха успокоили. Напускането на дома бе променило и двама им: сестра му беше станала жена, той се бе превърнал в трепереща развалина. Лизл бе имала Горския цар, той — маестро Антониус, а трябваше да бъде точно обратното. Сестра му бе създадена за слава, признание и почитатели; той — за Дъбравата на гоблините.
	По мръкнало Йозеф тръгна към имението. Чувстваше се изтощен; умората дълбаеше синьо-черни бразди под очите и скулите му. Искаше да заспи, да оброни глава, да забрави кафявите очи на Лизл, вперени в него с непоносим упрек. Първият му спомен бяха очите на сестра му, надничащи над ръба на люлката му — големи, грейнали и обичливи. От ранното си детство помнеше малко и Лизл винаги бе там — Лизл, която му вдъхваше усещане за сигурност и безопасност. Не можеше да й прости обаче, задето я нямаше, когато му бе най-нужна, задето го отпрати, макар всяка фибра от съществото му да умоляваше да остане.
	Йозеф навлезе в градините на имението „Сновин“ и погледна към прозореца на втория етаж, където спеше сестра му. С изненада я видя да стои там — бялата й нощна риза се открояваше призрачно в тъмната стая. Изпита болка до мозъка на костите — кълбо от вина, негодувание, омраза и обич, оплетено във вените му. След миг безграничната нестихваща болка погълна всички други чувства. Прииска му се да източи до капка живеца си, за да облекчи агонията, да прочисти лошата кръв, лошите мисли.
	Извърна се.
	В далечината зърна ясно различимата куцукаща фигура на графинята. Вече цареше пълен мрак и само звездите осветяваха пътя й, но тя крачеше целеустремена и изпълнена с решимост. Вървеше с мисъл за посока и място. В гръдта на Йозеф запърха леко любопитство — тъй недоловимо, че би го пренебрегнал във всеки друг случай.
	Ала тя следваше шепота.
	Безгласното шушнене се носеше най-силно откъм поляната с макове и Йозеф се запита дали графинята чува въздишките, пулсиращи като ветрец из буйна трева. Безименен, узурпатор, повтаряше полъхът.
	Той си правеше оглушки, както често отбягваше чувствата си. Както бе загърбил Франсоа. Преди да заспи, виждаше ту укоризнените очи на Лизл, ту устните на своя любим. Франсоа отдавна бе усъвършенствал маската на ненарушимо спокойствие — негов щит в света, враждебен към побратимите му със същия цвят на кожата. Йозеф обаче знаеше къде са пукнатините: в крайчетата на устните, изопнати от гняв, извити от печал. Чувствата на любимия и на сестрата бяха непосилен товар. Йозеф вече се бе изморил да носи тежестта. Шепнещите гласове бяха просто още едно пренебрегнато бреме.
	Все пак тази нощ той реши да ги последва. Да тръгне след графинята. Краката му стъпваха меко по суха трева и прекършени стъбла, защото той не виждаше как кървавочервените макове клюмват и умират по пътя й. Шепотът стихваше край нея.
	Странникът идва, цветята си отиват.
	Едва когато графинята се обърна към него, Йозеф разбра, че е усетила присъствието му от самото начало.
	— Здравей, Йозеф — прошепна тя.
	Думите й се изгубиха сред шушнещия вятър. Маковете мълвяха: „Бягай, бягай, бягай.“ Йозеф не побягна.
	— Здравейте, почитаема — кимна той; макар одрезгавял от неизползване, неговият глас се чу ясно сред жуженето.
	Зелените очи на графинята просияха в мрака. В здрачната светлина на звездите Йозеф видя как устните й оформят думи, но те потънаха в какофонията от неми призиви: „Пази се! Пази се! Пази се!“.
	— Съжалявам, не ви чух — рече той.
	Графинята се усмихна кротко. Наведе се, откъсна цвете и Йозеф потръпна от беззвучния му болезнен писък.
	— Знаеш ли защо макът е символ на рода Прохазка? — попита тя.
	Той не отговори.
	— Казват, че Ярослав Прохазка изградил дома си край бойно поле, където били погубени стотици воини и кръвта им обагрила земята в червено. — Графинята помириса цветето. Йозеф знаеше, че макът не ухае, но незнайно защо долови лъх на калай във въздуха. — Построил имението в чест на саможертвата им, а поляната засял с макове в памет на погубените.
	Йозеф погледна надолу към изтлелите цветя — черни и безжизнени в краката на графинята.
	— Въпреки усилията ми, така и не открих свидетелства тук да се е водило сражение — продължи тя. — Това не значи, разбира се, че не се е проливала кръв.
	„Внимавай, безименни, внимавай.“
	— Какво имате предвид? — Йозеф не разбра дали задава въпрос на графинята, или на маковете.
	— Предците ми са били касапи — отговори тя. — Макар родът ми да е обвеян с легенди, в жилите ми не тече синя кръв. Баща ми беше касапин, майка ми — френска блудница. Какво падение е застигнало семейството на първата Царица на гоблините! Калайджии, шивачи, месари и пекари — те са наследили невястата на Горския цар. „Сновин“ обаче — вдъхна дълбоко от чашката на цветето без мирис — винаги ни е привличал.
	— Защо? — попита Йозеф.
	— Знаеш ли, че потомците на първата Царица на гоблините винаги са странници? — Тя се засмя. — Чужденци, невзрачни хора със скромно потекло. И все пак се връщаме при тази земя, напоена с невинна кръв. Е, в крайна сметка самата Царица на гоблините се оказала чисто и просто касапка.
	„Бягай, безименни, бягай надалеч.“
	— Невъзможни макове — въздъхна графинята. — Разцъфнали през зимата. Чудодейна поляна, ако изобщо съществуват вълшебства. Казват, че от душата на откраднатите остава само крехко цвете.
	— Откраднати от кого? — Ведно със студа, през вцепенението на Йозеф започна да се прокрадва страх.
	— От свирепите ловци. — Дори в мрака зелените очи на графинята блестяха като наточено острие. — Поразените от елфи умират, докоснатите от елфите са в капан.
	Йозеф сведе глава. Маковете, клюмнали над краката му, приличаха на едри капки кръв.
	— Закрилят ли ни? От свирепите ловци, имам предвид.
	— Единствено жертвоприношение може да усмири нечестивата орда — прошепна графинята. — Такава е прастарата сделка. Живот за живот. Нашият живот.
	Йозеф сключи вежди.
	— Какво жертвоприношение?
	Графинята не отговори веднага. Наведе се и откъсна ново цвете от поляната. Макът тутакси помръкна между пръстите й — обагри се първо в тъмно лилаво и сетне в мъртвешка чернота. Графинята пристъпи напред и окичи ухо с повехналото цвете.
	— Даровете на Горския цар не бива да се приемат нехайно. Накрая обаче урожаят, както всяка награда, трябва да се ожъне.
	Отговори й единствено вятърът, стенещ сред дърветата.
	— Прибирай се, Йозеф — прошепна графинята. — Заспивай. Малко остана до пролетта.
	Той се обърна като омагьосан и послушно тръгна към имението „Сновин“. Тъмнината се сгъсти, после изсветля. Небето отвъд планината побледня и тъмно моравото було на нощта се оцвети в лавандулов оттенък. Сенките се оттеглиха. Йозеф се просна в леглото и видя как една по една звездите примигват и угасват, чезнейки в мрака като летни светулки. Неясните очертания придобиха форма и плът, подробностите изпъкнаха по-ясно. Мирният свят започна да се разбужда и да се надига, за да приветства деня. Едва когато първият лъч на изгрялото слънце докосна леглото му, Йозеф си спомни, че урожаят се събира наесен, а напролет е сеитбата. Всичко бе преобърнато наопаки на това странно и неочаквано място. Докато потъваше в сън, той се почуди кога ли шепотът най-сетне е замрял.


	Хората говореха, че в горите бродят призрачни вълци.
	Мълвата се разпространяваше от град на град — истории за среща тук, сблъсък там: прясно изпечени пайове, задигнати от первазите, където са ги сложили да изстиват: жито, изчезнало от хамбара, агнета, блеещи от ужас по мръкнало.
	Описанията на призрачните грабители не съвпадаха. Според някои приемаш образ на момчета; други настояваха, че са Вълчета, ходещи на два крака. Трети — старците, преживели много зими — шепнеха за зли духове, измамни, пакостливи крадци.
	Гоблини.
	Въпреки разногласията историите съдържаха обща подробност — появят ли се някъде призрачните вълци, след тях никнат макове.
	_Невъзможно_, възразяваха философите. _Противоречи на природния ред._
	Бе невъзможно обаче да се отрекат свидетелствата. Всичко започна в плевните и конюшните на фермерите край града. Отворени врати, дири в калта и пръстта, уплашено блеене и мучене, отпечатъци от тела в сеното. Първият стопанин, зърнал призраците, се събудил преди зазоряване и тръгнал да издои кравата. Пред очите му две сенки се измъкнали от обора. Помислил ги за крадци и хукнал след тях.
	Странниците обаче изчезнали с последните искрици звездна светлина, без да оставят следа, освен шепа червени макове, поникнали сред храстите.
	По села и градове разцъфвали макове, и то все на чудати места — в копа сено, между каменните плочи в дворовете, сред керемидите по стрехите. Всяко цвете се появявало, придружено от странна история за безплътни силуети и неразбории в мрака. Сушено месо за половин сезон, изчезнало от заключен долап. Мебели, преподредени съвсем безшумно в непрогледна тъмнина. Натраплив шушнещ звук, сякаш сухи клонки се трият една о друга, разлюлени от зимния вятър.
	Маковете никнели все по на юг и на запад и описанията на призраците си заприличвали все повече.
	_Момчета_, шушукали единодушно хората. _Две призрачни момчета._
	Винаги били две. Във всяка история. Единият по-висок, другият по-дребен; единият черен като нощ, другият — бял като сняг. Някои ги мислели за духове на деца, чиито родители са ги убили в обред за по-изобилен урожай; немалко били на мнение, че двамината са подхвърлени деца, бездомни бегълци от селенията на феите.
	Дните започнали да стават по-дълги, нощите — по-топли. Маковете разцъфвали все по-рядко. Историите — спътници на цветята — се променяли и преобразявали в съзвучие с пейзажа, ту селски, ту градски.
	_Не са мъртви момчета, живи са_, решили хората.
	Две деца, едното по-голямо от другото. Сираци. Единият с коса, черна като въглен, другият — с поглед, светъл като вода. Имали изпити лица и потънали в орбитите, трескави очи на преследвани животни. Никой не знаел откъде идват, защото говорели на непонятен език.
	_Да ги заведем в абатството. Монасите ще узнаят._
	Речено-сторено.
	Братята в манастира били учени, философи, музиканти и художници от близо и далеч. И наистина — хормайсторът заговорил на езика им и разбрал, че момчетата са изминали дълъг път в търсене на спасение. Не разбрал обаче, че с тях го свързва не човешката реч, а езикът на музиката.
	_Добре дошли, деца_, рекъл им той. _Отморете се тук, защото сте под Божието крило. Ръката на Провидението ви е довела до нашия праг._
	Вълчето било вървяло по горските пътеки към манастира, ала всъщност следвало ехото на песните по време на неделното богослужение. То не знаело думите „мелодия“, „хармония“, „контрапункт“, но ги искало. В кратките моменти на отдих посред бягството, в бавното поемане на дъх, преди да заспят, Махьо чувал как Вълчето си тананика приспивно в пустошта. Само тогава то използвало гласа си и праведният Махьо мигом решил, че ще се научи да свири, за да разговаря с приятеля си.
	Хормайсторът попитал момчетата как се казват. Отговори само едното, по-голямото.
	— Аз съм Махьо.
	Монахът погледнал към по-малкото. _А другарят ти?_
	Вълчето не продумало. Взирало се в хормайстора с проницателни, смущаващи очи в два цвята.
	— Още не ми е казал името си — отвърнал колебливо Махьо.
	Очите на Вълчето се стоплили и едва доловима, мимолетна усмивка смекчила лицето му.
	_Говори ли детето?_
	Момчетата се спогледали.
	— Да — кимнал Махьо. — Езика на дърветата и птиците, на хищническите зъби и козината.
	_Говори ли езика на хората?_
	Махьо не отговорил.
	_Тогава ще го наречем Себастиан_, решил хормайсторът. _По името на покровителя ни, светеца, изцелил Зоя Римска от немота. Навярно същото чудо ще споходи детето._
	Вълчето оголило зъби.
	По-късно през нощта монахът Въвел момчетата в новото им убежище. В тъмнината Махьо се обърнал и прошепнал на момчето-вълк:
	— Говори, приятелю. Разбираш думите ми и съм те чувал да използваш гласа си. Защо не отговаряш, както се полага?
	Вълчето мълчало дълго. После разкривило устни и заизвивало език, все едно безшумно търкаляло из устата си звуци, срички, ноти и имена.
	— Не се казвам Себастиан — проговорило най-сетне. — Не ще се отзова, докато не изрекат името ми и не ме призоват в моя дом.
	Махьо се замислил.
	— А как ти е името?
	Последвала тишина, натежала от болка.
	— Нямам име.
	— Как тогава ще те призоват у дома?
	Момчето пак замълчало. Мълчало дълго.
	— Никой не ми е дал дом.
	— Вълчите пътеки те доведоха тук — отвърнал Махьо. — Ако манастирът не е твой дом, кой ще те заведе вкъщи?
	— Вълчите пътеки — промърморил другарят му. — Домът и името ме чакат там, където свършват вълчите пътеки. Но това не е краят.
	Махьо се разтревожил.
	— Къде е краят?
	Мълчанието се проточило тъй дълго, сякаш другото момче било потънало в сън. Сетне се чул тих шепот, все едно Вълчето изобщо не е проговаряло:
	— Не знам. Не знам.


>>	6
>>	Подхвърленото дете

	— Има ли вест от сестра ми? — попитах графа на другата сутрин.
	Той се задави с кафето. Лицето му поморавя от неудържимата кашлица. Кашля, кашля и най-сетне успя да изграчи:
	— Горещо! Изгори ми езика.
	Изчаках пристъпа да отмине.
	— Изпратих писмо на Кете още щом пристигнахме. Питах се дали ми е отговорила.
	Графът разбърка кафето с лъжичка, макар да го пиеше черно, без захар и сметана.
	— Не знам, скъпа моя, не знам.
	Не срещна погледа ми. За разлика от графинята той изписваше всяка мимика, всяка мисъл, всяко чувство върху лицето си. Имаше открито изражение и въпреки шарещите му очи бях по-склонна да се доверя на него, отколкото на съпругата му.
	Особено след като веднъж бе откраднала писмата ми.
	— Колко често получавате поща? — поинтересувах се. — Има ли начин да отида до „Нов Сновин“ и да проверя дали е пристигнало писмо за мен от Виена?
	Графът продължи да си разбърква кафето.
	— Ще попитам графинята.
	Погледнах го втренчено.
	— Вие сте господарят на имението, Ваша Светлост — напомних му. — Едва ли е нужно да искате разрешение от нея.
	Той се засмя, но смехът не изразяваше радост, звучеше по-скоро като напрегнато тремоло.
	— Когато се омъжите, фройлайн, ще разберете, че съпругът има далеч по-скромна власт, отколкото му се иска да вярвате.
	— Нередно ли е да пиша на сестра ми? — попитах.
	— Не, не, разбира се — отговори бързо той и отпи от кафето. — Я да добавя малко сметана…
	Стана и тръгна към бюфета.
	Присвих очи.
	— Има ли причина да не искате да й пиша? — настоях.
	Каната със сметана се изплъзна с тропот от ръцете на графа. Бели капки се разхвърчаха навсякъде.
	— Да му се не види!
	Изправих се.
	— Добре ли сте, Ваша Светлост?
	Стъписването му бе подозрително. Тръгнах по следата като хрътка, надушила прясна диря. Въпреки изтощението бях спала кратко и неспокойно. Мислите ми бушуваха като мляко, от което с биене вадят масло. Откакто бях дошла в „Сновин“, смайващите открития и сърдечните неволи се редяха безспир. Най-сетне си бях събрала ума обаче и бях започнала да си задавам въпроси.
	Щом съм мост между световете… какво е Йозеф тогава?
	— Да, да, добре съм — махна с ръка той. — Ще извикам Нина да разчисти оплесканото.
	Спомних си огледалния свят, който бях видяла във водите на езерото Лорелай. По време на главоломното ни бягство от Виена графът и графинята ни бяха уверили, че приятелите и прислужниците им ще се погрижат за Кете и Франсоа. Тогава не настоях за подробности. Всъщност откакто бях пристигнала в „Сновин“, задавах изумително малко въпроси и получавах поразително малко отговори. Ясно бе защо се интересуват от мен — бях Царица на гоблините — но тревогата им за брат ми и безразличието им към Кете и Франсоа изискваха обяснение.
	Защо Йозеф, а не сестра ми и приятелят ни? Просто по злощастно стечение на обстоятелствата ли се случи Йозеф да е с мен през нощта, когато графът и графинята ни упоиха и отвлякоха? Добронамереността им не изглеждаше неискрена, ала състраданието им към нас за сметка на сигурността на Кете и Франсоа ми се струваше съмнително. Къде бяха те? Защо усещах, че графът и графинята с все сили ми пречат да се свържа с тях?
	— Няма нужда от Нина. — Приближих до графа и избърсах сметаната с платнена салфетка. — Или от Кете, предполагам.
	Той се намръщи.
	— Моля?
	Оставих салфетката и застанах лице в лице с графа. Откакто бях дошла в „Сновин“, за пръв път се взирахме неприкрито един в друг и в дълбините на лъскавите му очи съзрях страх и смущение. Приличаше на вцепенен, паникьосан заек секунди преди ястребът да го сграбчи. Но кой бе ястребът? Аз или съпругата му?
	— Ваша Светлост — подхванах тихо, — искам да знам какво става с мен. Кажете ми всичко — за свирепите ловци, за брат ми и сестра ми.
	Той преглътна. Заешките очи зашариха наляво-надясно, търсейки път за бягство. Спомних си непознатия, когото бях срещнала в лабиринта във виенския му дом — розовобуз веселяк, надянал маска на смъртта. Дори тогава не се уплаших от него; изтъкан от ведрост, добросърдечие и лекомислие, графът не представляваше особена заплаха. Той бе лятна буря, разфучал се вятър; съпругата му обаче бе мълнията в небето — красива, ала гибелна.
	— Не… не мога — заекна граф Прохазка.
	— Не можете? Или не искате?
	Той поклати глава.
	— И двете.
	— Защо?
	Очите му се стрелнаха към коридора и помещенията на горния етаж. Явно все пак графинята бе ястребът.
	— Защото не бива да се намесвам — прошепна той.
	Горчиво раздразнение се надигна в гърлото ми.
	— „Сновин“ е ваш. Езерото Лорелай е ваше. Наследените чудеса са колкото на съпругата ви, толкова и ваши. Проявете смелост и си вземете своето.
	Той пак поклати глава.
	— Не разбираш — отрони със задавен глас. — Не смея да й противореча.
	Спомних си милите жестове на съпрузите Прохазка; любвеобилните шеги и спокойната лекота в отношенията им. Гордостта, с която графът наблюдаваше съпругата си; момичешкият свян, изписан по поруменялото й лице в отговор на очарователните му забележки. Страхът му изглеждаше необясним и безпочвен.
	После си спомних неохотата му да говори за сенчестите пътеки отвъд огледалата. Как ми подари компаса против волята на графинята. Внезапно осъзнах, че ми е дал не само единствения си талисман срещу свирепите ловци, но и късче независимост от нея. С компаса не бе необходимо да се боя от нечестивата орда, ако графинята не ме закриля от нападенията им.
	_В кръвта ми е заложена древна защита заради стореното от прабаба ми, след като напуснала Подземния свят._
	— Ваша Светлост — подхванах бавно, — как първата Царица на гоблините е успяла да избяга от старите закони?
	_Никой не се освобождава завинаги. Не и от стария закон._
	— Историята не е моя. Нямам право да я разказвам — прошепна графът.
	— Но защо съпругата ви също не иска да ми я разкаже?
	Отговори ми след дълго мълчание.
	— Не си ли чувала? — засмя се горчиво. — Семейство Прохазка имат дял в най-огнеопасните истории.
	Графът отказа да ми каже повече.
	Нежеланието му да дава обяснения ме ядоса, но неизмеримо по-силно се разгневих на себе си. Чувствах се лековерна играчка в коварните ръце на този малодушен мъж и на лъжливата му съпруга. Изхвърлих останките от закуската ми, без да се замисля дали проявявам обидно прахосничество, и избягах от трапезарията.
	За момент се подвоумих. Хрумна ми да се върна на брега на езерото Лорелай, да се потопя в синьо-зелените води и да отплувам към сестра ми в другия край на огледалния свят. Щом писмата не стигат до нея, тогава ще я намеря телом. Ще мина по сенчестите пътеки и ще избягам от затвора на добрите намерения и непоносимите очаквания. Какво като съм последната Царица на гоблините? Явно решението ми да напусна Подземния свят е било безсмислено. Бях там, където се намирах, преди да стана невяста на Горския цар — задушена и притисната в капан.
	Краката ме носеха напосоки и преди да се усетя, се изгубих в търбуха на имението „Сновин“. Реших да се върна в стаята си, да изчакам Йозеф и двамата да измислим как да се измъкнем от проклетата долина. Някъде обаче свърнах в грешна посока и се озовах в помещение, където не бях стъпвала досега. В ъгъла стоеше грамаден старинен часовник, а срещу него — рицарски доспехи.
	Часовникът започна да бие.
	Дзън-дзън-дзън-дзън. Отброих ударите — един, два, три, четири. Не отговаряха на циферблата. Всъщност вместо цифри, по ръба на часовника бяха изрисувани символи: сабя, щит, замък, речна нимфа, делфин, вълк и така нататък — чудноват зодиак със странни знаци. Имаше нещо нередно в подредбата на фигурите. Преброих ги и с изненада осъзнах, че не са дванайсет, а тринайсет.
	Всички косъмчета по тила ми настръхнаха.
	Ехото на часовниковата камбана отшумя. Отнякъде се разнесе особено стържене и прищракване. Нямаше стрелка, отмерваща секундите, а и шумът идваше от друга част на помещението.
	Обърнах се.
	Рицарските доспехи бяха вдигнали ръка.
	С разтуптяно сърце проследих как неодушевената броня се движи сама, оживяла по силата на механичния си ум. Гоблиново творение, разбрах тутакси, пропито с магията на Подземния свят. Пръстите се свиха — всички, освен един, който остана насочен право към коридора.
	Последвах упътването и стигнах до двойни врати — високи от пода до тавана и украсени с гротескни фигури: похотливо ухилени сатири, пищящи нимфи, озъбени зверове. Някогашната позлата се бе излющила и под нея прозираше ръждиво желязо. Погледнах през рамо към рицарските доспехи. Ръката си стоеше протегната напред. С пронизително скрибуцане главата от древен метал кимна веднъж, два пъти.
	Бутнах рязко вратите.
	Ослепителна бяла светлина изгори очите ми. Заслоних ги с длани. Когато булото на временната слепота се вдигна, забелязах, че се намирам в бална зала.
	Заобиколена от огледала.
	Те улавяха сутрешното слънце, отразяваха и пречупваха лъчите с почти нетърпима яркост. Нямаше никакви сенки в тази зала-призма, защото дори напуканият мраморен под бе излъскан до блясък. Гората отдавна беше започнала да пропълзява вътре и сега пространството бе колкото част от имението, толкова и част от дивия свят наоколо. Корени се надигаха между плочите под краката ми, катереха се по порутените стени и по дървените рамки на вратите от двете страни. Едната — вход към мрака, другата към светлината.
	Вратата към мрака се затвори с хлопот.
	Подскочих, но през счупените стъкла на прозорците повя ветрец и подухна ласкаво косата ми като фея, изпратена да успокои изопнатите ми нерви. Тук, в чудатата и някак неземна бална зала, нямаше зла магия. Хиляди мои двойници ме гледаха откъм пропуканите повърхности на огледалата. Очите ни бяха разширени от смайване, лицата — побледнели от умора.
	Огледала. Всяка друга отразяваща повърхност в имението бе покрита, дори предметите от полиран камък, месинг и мед. Странно как графът и графинята бяха пропуснали тази зала. Навярно бяха решили, че не си заслужава да хвърлят толкова усилия. Помещението не бе много по-голямо от музикалната зала във виенския им дом, но огледалата и високият таван създаваха впечатление за простор.
	Огледах стените, докосвайки внимателно напуканото посребрено стъкло, и открих две врати, плъзгащи се настрани като параван. За моя изненада се озовах в музикална галерия с всякакви стари, прашасали инструменти, столове и нотни пултове. Находчиво хрумване, защото музикантите оставаха скрити от погледа, докато свирят за гостите, а цялата бална зала се освобождаваше за танци. Прокарах ръка по едно виолончело и по старинна виола с отдавна изгнили струни и дланите ми оставиха ивици в праха, плътен и бял като сняг. В ъгъла, със затворен капак и пейка до него, стоеше древен клавесин с обратни клавиши. Вероятно и той бе прогнил и прояден отвътре, ала не се стърпях и натиснах няколко клавиша.
	Жегна ме остра болка при мисълта как пианото във Виена ме очаква напразно.
	Нотите прозвучаха вярно.
	Отдръпнах рязко ръка и стотиците ми отражения повториха жеста. До предела на полезрението ми нещо помръдна, закъсняло с половин дихание. Озърнах се, търсейки с поглед плъх или друг уплашен гризач. В мен се взираха две сини очи.
	„Лизл?“
	— Кете? — отроних; не смеех да вдишам.
	Отраженията ни се втурнаха напред с протегнати ръце, сякаш да се прегърнем през стъклото. Зад мен стотици мои образи се спуснаха към сестра ми, застанала на пътя на сенките.
	„Лизл! — чух безгласния й вик. — Къде си, Лизл?“
	— Тук съм, тук — възкликнах, давейки се със соления вкус на сълзите ми, стичащи се по бузите.
	„Къде тук?“ — Кете присви очи, все едно се опитваше да надникне в моя свят зад огледалото.
	— В „Сновин“, имението „Сновин“.
	„Имението на граф Прохазка ли?“
	— Да, тук съм, в безопасност. Добре съм. Къде си ти?
	„Бягай оттам! — очите на Кете се разшириха от ужас. — Тръгвай веднага!“
	— Как? — попитах. — Получи ли писмото ми? Има ли начин да ми помогнеш?
	„О, Лизл. От седмици се опитваме да изпратим вест. През нощта на черно-белия бал в градината намериха двама убити. Мъж и жена със сребърен прорез на врата и устни, посинели от мраз.“
	— Поразени от елфи — прошепнах.
	„Да — кимна Кете. — Къпинак ни спаси. Отведе мен и Франсоа при повярвалите.“
	— Повярвалите ли? Кой е Къпинак?
	„Повярвалите са докоснатите от Подземния свят. Като мен и теб. Виждащите и избягалите от ноктите на стария закон. Те са пазители на знанието, семейство, обвързано с вяра, не с кръв. О, Лизл, бягай! Грози те опасност.“
	Гърлото ми се сви.
	— Повярвалите? Сродените с Горския цар?
	Отражението на сестра ми поклати глава.
	„Граф и графиня Прохазка се наричат сродени с Горския цар, но не са от повярвалите. Повярвалите са пазители, Прохазка сеят гибел.“
	— Гибел ли? Каква гибел?
	„Помниш ли историята за момичето, което взели под крилото си? Тя изчезнала, а в градините на имението намерили погубен млад мъж.“
	Безнадеждност вледени костите ми; вцепених се от страх.
	— Да, слухове…
	„Не са слухове! — извика Кете, но от устните й не излезе нито звук. — Никой не знае какво правят там, сред далечните планини в Бохемия. Не бива да им се доверяваш. Девойката и младият мъж не са единствени. Казвала се Аделаида, била от повярвалите.“
	Аделаида. Така наречената дъщеря на графа и графинята. Пръстите ми се вкочаниха.
	„Къпинак ми показа пътищата на сенките — продължи Кете. Но те знаят, Лизл. Покриват огледалата, за да крият лицата си от незримия свят. Принесли са ужасна жертва на старите закони, за да избягат от свирепите ловци.“
	— Каква жертва? — извиках.
	„Кръв на Повярвал, дадена мимо волята му, за да запечатат бариерата между световете.“
	— Как разбра? — Ръцете ми се свиха безпомощно в юмрук. — Кой ти каза?
	„Къпинак — отговори Кете. — Подхвърлено дете.“
	Вече не усещах сърцето ми да бие в гърдите.
	— Подхвърлено дете? Сигурна ли си?
	Сестра ми си заскуба косата. „Няма значение дали съм сигурна! Важното е ти и Йозеф да избягате оттам!“
	— Как? Къде да отидем? Как ще ме намериш?
	„Трябва…“ Тя замълча рязко.
	— Кете?
	„О, не. — Лицето й побледня от страх. — Той идва.“
	— Кой?
	„Не мога да остана… Горския цар ще ме открие… Бягай! Отиди в най-близкия град. Следвай маковете.“
	— Символът на граф Прохазка?
	„Не! Душите на откраднатите от свирепите ловци. Душите на Повярвалите. Те ни защитават, Лизл… — Очите й се разшириха от ужас. — Трябва да вървя.“
	— Кете… — Сестра ми обаче бе изчезнала; собственото ми лице ме наблюдаваше втрещено. — Кете!
	— Лизл?
	Извърнах се рязко. Пред мен стоеше Йозеф и ме гледаше с недоумение.
	— Зеперл!
	— С кого говореше, Лизл?
	Носеше калъфа с цигулката, сякаш е музикант, дошъл да свири в галерията на балната зала.
	— Не… не видя ли…
	Изречението остана недовършено. Не бе видял, разбира се. Дори аз, заобиколена от трептящите ни отражения — лицето на Йозеф, издаващо подозрение и загриженост, и моето, изопнато от страх и умопомрачителна безпомощност — вече се съмнявах дали наистина съм разговаряла с Кете. Осъзнах колко налудничаво изглеждам — с чорлава коса, с диви, несъразмерно големи очи. Засмях се и дори смехът прозвуча безумно.
	— Защо не седнеш? — предложи предпазливо Йозеф.
	Остави калъфа с цигулката и издърпа един стол от галерията на оркестъра. Поведе ме внимателно към него и ми помогна да седна — докосваше ме леко и колебливо, сякаш съм нервно жребче, което всеки момент ще се развилнее.
	— Зеперл. Полудявам ли? — попитах с треперлив глас.
	Той наклони глава и мазолестите му пръсти отметнаха косата от лицето ми.
	— Има ли значение?
	Пак избухнах в смях, но звукът наподобяваше хлипане.
	— Не знам. Няма да ми повярваш, ако ти разкажа.
	Йозеф застина.
	— Опитай — прошепна и придърпа още един стол.
	Така и направих. Разказах му за езерото Лорелай, за пътищата на сенките, за покритите огледала. За годината в Подземния свят, където бях невяста на Царя на гоблините; за бавната смърт и агонията да се влюбиш, знаейки, че чувствата ти са обречени. За помръкналите ми сетива, за угасването на всичко добро и красиво на света. Разказах му за _Сватбената соната_ и защо не успях да я довърша; за себичното ми решение да си тръгна, осъдило на гибел моя съзерцателен любим, а Горната земя — на набезите на свирепите ловци. Разказвах ли, разказвах, докато устните ми се напукаха, гърлото ми пресъхна и думите ми най-сетне се изчерпиха.
	Брат ми не отговори веднага. Стана и закрачи из балната зала, притихнала след края на историята ми. Изражението му бе спокойно, но стъпките му отекваха смутно и гневно.
	— Зеп…
	— Защо не ми каза по-рано? — сряза ме той.
	— Не знаех как… — подхванах.
	Прекъсна ме с яростен глас:
	— Конски фъшкии!
	Потръпнах. Никога не го бях чувала да изрича ругатня и в устата му думите прозвучаха още по-грозно.
	— Разказала си на Кете.
	Не всичко, прииска ми се да уточня. Далеч не всичко. И все пак й бях разкрила достатъчно, много повече, отколкото на Йозеф.
	— Защо? — попита брат ми. — Защо точно на нея?
	— Защото беше там — отсякох, жегната от остротата му срещу Кете. — И видя с очите си онзи свят.
	— Не говоря за Долната земя, а за _него_.
	Него. Царя на гоблините. Разгорещеният му тон ме сепна, изненада. Царят на гоблините бе началото и краят на времето ми в Подземния свят; най-вълшебната и същевременно най-нечудатата част от селението си. В сравнение със сияйното езеро, песните на нимфите, усукването на часовете и пространството, приказните светлини, бляскавите пещери и зали любовта ни изглеждаше почти обикновена. Нямаше грандиозни романтични жестове, пламенни уверения във вечна обич, борба да останем заедно въпреки всички пречки. Ние просто се унищожихме — невинаги в тишина — и пак се създадохме. Не мислех, че историята ни ще заинтригува брат ми.
	— Какво имаш предвид, Зеп?
	— Него — повтори той, подчертавайки думата с изразителен замах с лъка. — И теб. — Насочи лъка към мен и върхът му се спря пред гръдта ми като наточено острие. — Казваше, че съм градинарят на твоето сърце — прошепна. — Но тайно и сама се погрижи за цветните лехи.
	Едва тогава разбрах какво го е обидило — премълчаното не за Подземния свят, а за чувствата ми като _Царица на гоблините._ Двамата винаги бяхме разголвали душите си един пред друг, бяхме споделяли най-дълбоките си мисли и най-тъмните бесове, често безмълвно. На Кете се доверявах с думи и действия, Йозеф бе пазителят на тайните ми.
	— О… — Не знаех какво друго да кажа. — Съжалявам, Зеперл.
	Той поклати глава.
	— Защо не ми се довери? — В гласа му чух малкото момче, което смятах за изгубено.
	_Връщам ти сърцето._ Парещи сълзи напряха зад клепките ми.
	— Не знам.
	Всъщност знаех. Той вече не бе пръв в сърцето ми. Йозеф и Царят на гоблините си деляха пространството, където душата ми се таеше в гръдта, заедно с Кете, Франсоа, Констанце и мама. Способността ми да обичам не намаляваше, по-скоро растеше с всеки допуснат в сърцето ми човек, но с възрастта и времето безликата, сляпа детска привързаност добиваше по-ясни очертания. Част от себе си исках да споделя със сестра си, друга — с брат си, трета се полагаше единствено на съзерцателния ми любим.
	Йозеф ме измерваше с тежък поглед. Обвинителен.
	— Мисля, че знаеш.
	Той наистина ме познаваше от дън-душа.
	— Какво искаш да чуеш от мен, Зеперл? — попитах с внезапно раздразнение. — Извинение? Вече ти се извиних.
	— Да, но за какво? — изстреля в отговор той. Свали ръка и лъкът провисна безжизнено до бедрото му. — Мълчала си с причина. Затова се чувстваш виновна. Криеш нещо от мен, Лизл. Никак не ми е приятно! Двамата винаги сме били искрени един към друг.
	— Нима? — Очите ми се впиха в китките му. Йозеф трепна, сякаш устояваше на подтика да ги прикрие. — Наистина ли си бил винаги откровен с мен, Зеп?
	— Не искам да говоря за това — отсече той.
	Изправих се.
	— Тогава и ти нямаш право да си пъхаш носа в тайните ми!
	— Добре! — изригна Йозеф. — Добре! Какво искаш да узнаеш? Как ме биеше маестро Антониус ли? Подлагаше ме на всяко унижение под слънцето, та и повече. Вземаше на подбив копнежа ми по дома и Дъбравата на гоблините, сякаш са срамен детински каприз. Нямаше с кого да поговоря, Лизл.
	Франсоа ме защитаваше, но не разбираше. Не можеше да разбере. Колкото по-далеч от къщи отивах, толкова по-половинчат се чувствах. _По-нереален._ Маска на момче, черупка на мъж, същество, присвоило си облик на човек. Само когато свирех, усещах някаква връзка с… живота.
	_Откъснат ли ни от Подземния свят, повяхваме и избледняваме._
	Кръвта се оттече от лицето ми. Йозеф забеляза.
	— Какво? Какво има, Лизл? — попита.
	Щеше ли да се успокои, ако разбере истината за себе си? Или просто ще се отчуждим още повече? Ще ме намрази ли, задето не съм му казала по-рано? Щом му се зловиди, че съм пазила в тайна чувствата си към Царя на гоблините, колко ли по-силно ще ме презре за премълчаната част от собствената му история?
	— Какво знаеш? — настоя той.
	— Ти си… — прошепнах с глас, неуспяващ да се откопчи от чувствата ми. — Ти си подхвърлено дете.
	Устните му побеляха. Зачаках го да продума, да направи нещо — каквото и да било, само да не стои вцепенен пред мен. Йозеф обаче не помръдваше, неподвижен и ням като статуя, все едно пак са го заменили с друго същество. Намразих се за тази мисъл.
	— Зеп? — отроних. — Недей да мълчиш…
	— Как смееш!
	Тонът му бе неузнаваем. За пръв път в живота си почувствах, че не познавам брат си.
	— Зеп, аз…
	— Недей. — Той разпери ръце, вкопчил пръсти в цигулката и лъка. — Недей!
	— Съжалявам.
	Копнеех думите да не са толкова недостатъчни.
	— Не искам да те слушам.
	— Зеп…
	— Спри да ме наричаш така!
	Захвърли цигулката. Черешовото дърво изтрополи по напукания мраморен под; грифът се откъсна от тялото. Извиках, но лъкът последва инструмента.
	— Йозеф, моля те…
	— Не съм ти Йозеф! — изкрещя той. — Не съм истински! Никога не съм бил!
	Погледна ме с диво изражение; разширените му зеници бяха удавили лъчистото синьо в бездънна чернота. Очи на гоблин.
	— Кой съм аз? — свиреп крясък се изтръгна от гърлото му.
	— Йозеф…
	Преди да успея да го утеша, да го успокоя, брат ми се обърна и изчезна в пущинака.


	Подхвърленото дете няма име. Няма кой да го повика у дома.
	Той избяга от балната зала. Впусна се сред пустошта, обърнал гръб на сестра си, на миналото и на името си. Йозеф. Името принадлежеше на друго момче, друг син, друг човек. Не можеше да изтърпи да го носи дори миг повече. Раните по китките му се разжариха; прииска му се да забие пръсти в белезите и да смъкне кожата си; да издере лицето, да изскубе косата, да изтръгне очите на несъществуващото момче.
	Той не съществуваше.
	Подхвърленото дете се озова сред туфа макове; яркочервените цветове се гушеха в краката му, както котка се увърта около стопанина си. Ела с нас, безименни, нашепваха, ела при нас…
	Той вдигна глава и видя алени, пурпурни и ръждивочервени петна да се появяват като капки боя сред сивото, кафявото и зеленото на късната зима — кървава река през гората и нагоре по хълма.
	Ела, ела, призоваваше го шепотът.
	Той не попита къде и защо. Графинята му бе казала, че тези невъзможни цветя са душите на откраднатите, последните зрими останки от пленниците на свирепите ловци. Те го водеха у дома, в Подземния свят.
	Подхвърленото дете тръгна по пътеката от макове.
	Зад него сестра му го викаше — не, викаше името на брат си. Той не отговори. Йозеф го нямаше вече; никога не беше го имало. Сега имаше обяснение за празнотата в сърцевината на духа му. От години подозираше, че нещо у него е прекършено; отдаваше неспособността да таи дълбоки чувства на порок, недостатък на природата му. Проявяваше загриженост към семейството, хората, които смяташе за кръвни сродници. Бе привързан към баба си и с удоволствие слушаше приказките й; уважаваше майка си и трудолюбието й; страхуваше се от баща си и настроенията му; изпитваше нежност към сестрите си, навярно дори обич към Лизл — поне както той разбираше обичта.
	Обич. Замисли се за Франсоа и зачака сърцето му да натежи от вина. Представи си лицето на своя другар — тъмни очи, дълги извити мигли, топла кожа, пълни устни. Лице, досягащо дълбока струна у подхвърленото дете. Искаше му се да го съзерцава, да не откъсва поглед от него. Франсоа бе красив, да, ала не красивите черти го теглеха към любимия; привличаше го сигурното им убежище. Винаги бе предпочитал сенките пред светлината и любовта на Франсоа бе нощта, даваща му укритие.
	Откакто бе дошъл в „Сновин“ обаче, все по-рядко си спомняше лицето на любимия. Дори сега точният оттенък на кожата му, мирисът на одеколона му, тембърът на гласа му бледнееше, сякаш Франсоа чезнеше сред гъста мъгла. Любимият. Само тази дума изплуваше в съзнанието му при мисълта за Франсоа, защото нямаше друга за нежността в сърцето му, желанието да закриля, да прегръща, целува. Подхвърленото дете обаче знаеше, че любовта му е по-различна от любовта на Франсоа, защото поривът да докосва се губеше, а пламъкът на страстта гаснеше.
	Обичам те, казваше на тъмнокожото момче.
	Беше истина — поне както подхвърленото дете разбираше истината.
	Запъхтя се, докато се изкачваше по все по-тясната и стръмна пътека към върха на хълма зад имението „Сновин“. Маковете не спираха да шепнат, да го приласкават, да умоляват, да го подканват: „Бързай, бързай, бързай.“ Не знаеше защо са тъй настойчиви, ала гласовете му вдъхваха чувство на свобода, даваха му причина да бяга. Нямаше значение накъде, важно бе самото бягство.
	Изненада се, когато пътеката свърши и пред него се разкри обширен изглед. Маковете го бяха довели до висока скала, надвиснала над сияйно езеро. Подхвърленото дете погледна надолу към лазурните води. Зави му се свят, сякаш се взираше в небето, не в непрогледни дълбини. Видя отражението си върху повърхността — бледо лице с остри черти, втренчено в него с усмивка, разкриваща остри като бръснач зъби.
	Докосна лицето си, питайки се дали истината за същността му е преподредила чертите му. Цял живот — животът на Йозеф — бе мислил, че има златиста коса и сини очи. Младежът, взрян в него от езерото, имаше коса с цвят на пухкав памук и очи, черни като обсидиан. И все пак лицето несъмнено бе неговото — носът, ушите, скулите и брадичката бяха същите.
	— Кой си ти? — прошепна подхвърленото дете.
	Отражението се усмихна. _Това си ти_.
	— Какво съм аз? — попита подхвърленото дете.
	_Изгубен_, отвърна отражението.
	Изгубен. Думата отекна в празнотата, зейнала в сърцето на подхвърленото дете.
	— Как да се намеря?
	Вместо отговор момчето в езерото се протегна към повърхността. Подхвърленото дете неволно простря ръце към огледалния свят.
	_Ела при мен_, рече отражението. _Ела при нас._
	И Йозеф падна. Полетя надолу и все по-надолу към Подземния свят.


>	Четвърта част

>>	1
>>	В Преобърнатия свят

	Закъснях с едно дихание да се втурна след брат ми. Най-сетне излязох тичешком от балната зала и се спуснах да го догоня.
	— Йозеф! — изкрещях. — Зеп!
	Виковете ми огласиха цялата околност на имението. Отговори ми единствено ехо от подплашени птичи гласове. Йозеф бе изчезнал, потънал вдън земя. Не разбирах как е успял да се отдалечи толкова бързо. Из преплетените пълзящи растения и избуялите храсти не съзрях никакви дири, нямаше и следа от беглец. Нищо — само смачкани макове, разпръснати под краката ми като капки кръв.
	— Зеп! Зеп! — извиках отново.
	— Фройлайн? — Извърнах се рязко. Нина стоеше зад мен с угрижено лице. — Добре ли?
	Нямах ни капка сила да изтърпя присъствието на друг човек, да си сложа маска на вежливост и да си придам спокойно изражение. Не бях нито вежлива, нито спокойна. Кипнах от гняв, задето се чувствам длъжна да запазя хладнокръвие пред нея. Кой би забелязал? Интересува ли се някой? В най-лошия случай Нина ще се оплаче на графа и графинята от грубостта ми, необщителността и менливите ми настроения.
	И все пак не исках да я стъписвам с чудовищните си изблици, с въртопа, заплашващ да погълне не само мен, но и целия свят.
	— Да — кимнах с гротескна усмивка; усетих как треперещите краища на устните ми се извиват и разтягат в подобие на хищническа паст. — Всичко е наред, благодаря, Нина.
	Явно не успях да я убедя. Всъщност тя ме изгледа още по-тревожно.
	— Добре ли? — повтори и добави непонятен потоп на бохемски, придружен от неразгадаеми жестове.
	— Да! — изграчих. — Добре. Добре съм.
	Усещах как зад очите ми напират ярост, отчаяние и всепоглъщащо главоболие. Бях изтощена да дърпат юздите на звяра у мен. Изкушавах се да го пусна на свобода, да насъскам срещу икономката вълците и хрътките на лудостта и безразсъдството. Не знаех какво съзира Нина в изражението ми, но по лицето й се изписа странна жал. Съжалението бе последното чувство, което очаквах от нея. Стомахът ми се преобърна.
	— Ела — махна тя. — Покажа ти.
	— Не ме е грижа… Освен ако ще ми покажеш Йозеф — просъсках.
	Дори да не разбереше думите, поне тона ми щеше да схване.
	— Ела — повтори икономката с твърд, майчински глас.
	Тръгнах безропотно след нея. Заведе ме в балната зала и внимателно събра останките от цигулката на Йозеф, разхвърлени по пода. На част от мен — непотопената в дълбините на себичните си чувства на безнадеждност и самоомраза — й дожаля от загубата на ценния инструмент. Дълги години красивата „Дел Джезу“ бе понасяла суровите удари на времето и нехайството и бе оцелявала, откопчвайки се дори от лапите на лихваря хер Каел — татковия постоянен източник на пари за пиене. Икономката протегна ръце към мен, за да ми подаде тялото и грифа на цигулката. Поклатих глава. Едва ли някой можеше да я спаси.
	Нина ме изгледа строго, сякаш се държа глупаво. Стана ми неприятно, че тази непозната жена, на която не дължа нищо, се отнася към мен като към раздразнително дете. Поклатих отново глава. Тя изсумтя и внимателно свали орнамента от грифа — резбована фигура на жена, необичайна украса за цигулка. Сложи я в дланта ми и пръстите ми машинално я обвиха. Разтворила уста, жената пееше безспир. Под различен ъгъл обаче изглеждаше, сякаш крещи от радост… или от ужас. Ден след ден разбирах все по-ясно, че линията, разделяща тези чувства, е по-тънка от ръба на най-острия бръснач.
	— Благодаря — прошепнах.
	Казах го с намерение по-скоро да отпратя Нина, отколкото от искрена признателност.
	— Добре ли? — попита за сетен път икономката.
	Не, не е добре. Не знаех дали някога пак ще е добре.
	Тя ме наблюдаваше внимателно, все едно съм чуплива порцеланова пастирка, кацнала току до ръба на полица. Изобразих още една усмивка, ала без да си правя труда да преглътна ръмженето, напряло в гърлото ми. Нина схвана намека и излезе.
	Погледнах навън през счупените стъкла на прозорците. Трябваше да тръгна след Йозеф. Да го търся, докато очите ми се замъглят и гърлото ми прегракне, защото се страхувах. За него и _от_ него. Какво ли щеше да ни причини — на мен и най-вече на себе си? Трябваше, трябваше, трябваше.
	Не хукнах след него.
	Останах в капана на подвижните пясъци в ума ми, съживявайки всяка дребна грешка, която бях допуснала с Йозеф. След всяко препъване виждах друго — дълга върволица чак до детските ни дни. Трябваше да го защитя от татко. Да разбера как го сломяват очакванията ни. Да го върна вкъщи, в Дъбравата на гоблините, в мига, щом осъзнах колко страда.
	Трябваше да му кажа, че е подхвърлено дете.
	По-скоро. С по-щадящи думи. Истината за природата му не ми принадлежеше, нямах право да я крия. И все пак я бях крила, не исках да му я кажа, защото… защото дълбоко в сърцето си знаех, че ще го изгубя. Мълчанието ми щеше да го наскърби, разбира се, и колкото по-дълго стаявах истината, толкова по-силно щеше да ме намрази заради егоизма ми. Държейки го в неведение, не мислех за доброто на Йозеф, а за собственото си спокойствие.
	Боях ли се, че ще избяга в Подземния свят? Знаеше ли как да го стори? Знаех ли аз? Внезапно ме обзе жесток гняв без посока. Към Подземния свят. Царя на гоблините. Необяснимото, чудатото, необичайното, преследвало ме с ожесточение цял живот. Ако бях нормална, _обикновена_, нищо подобно нямаше да ме сполети. Нямаше да съм затворничка в имението на безумци и мечтатели, нито плячка на свирепите ловци, защото просто нямаше да съм Лизл. Нямаше да съм същото момиче.
	Прииска ми се да ритам и да крещя. Детски нервен изблик се надигна в гърлото ми, желание да чупя и да блъскам, и да викам изпружи пръстите ми с насъбрано омерзение. В такива моменти се втурвах към пианото и изливах чувствата си с удари по клавишите, опиянена от какофонията на неблагозвучието. Вдигах врява с устрем и цел — варварското ми необуздано аз да отшуми в празнотата. Сега копнеех за това повече от всичко.
	_Музиката ти хвърля мост между световете._
	Не бях опитвала, откакто бях дошла в „Сновин“. Да свиря. Да композирам. Известно време си обяснявах безмълвието със страх от последствията, от пораженията, които силата ми ще нанесе върху тъканта на света. Причината навярно бе по-проста — отблъсквах музиката от желание да оставя в миналото част от себе си. Онази Лизл, която бе отишла в Подземния свят, беше се омъжила — и обикнала — Царя на гоблините. Съсредоточена върху усилието да бъда единствено Елизабет, не бях се замисляла какво значи да съм Елизабет изцяло.
	А всъщност това значеше да приема миналото, както и несигурното бъдеще. Решена да не потъвам в скръб, се бях обрекла на самота; разкъсвах спомени, чувства и нишки, свързващи ме не само с Царя на гоблините, но и с моята съкровена същност. Бях в траур, но не си позволявах да тъгувам. Не си позволявах да _чувствам_.
	Не мисли. Чувствай.
	Решимостта и поривът ненадейно се върнаха, а с тях — желанието. За самоизразяване, удовлетворение, себеразрушение. Седнах на пейката пред клавесина в музикалната галерия. Макар покрит с дългогодишен — десетилетен — прахоляк, инструментът звучеше вярно. Зарових пръсти в нотите, изтръгвайки акорди и фрази от клавишите и струните. _Сватбената соната_ бе останала недовършена, защото не знаех как свършва историята. Осъзнах обаче, че не знам финала, защото не съм разплела докрай чувствата си — към музиката, към Царя на гоблините и най-вече към себе си.
	_Сватбената соната_ разказваше за мен. За моите чувства. Ярост, гняв, отчаяние, страх извезваха първата част. Втората бе изтъкана от мечтание, нежност, любов и надежда.
	Омразата съставляваше третата.
	Ненавист и самоомраза.
	Знаех пътя. Трябваше да свиря. Да композирам. Да разтворя вени и да оставя музиката да се излива върху клавишите.
	Да дръпна завесата между световете.
	Редно бе да се страхувам, да не поемам риск. Бях обаче кутия на Пандора, пълна с отчаяние и безразсъдство; веднъж отворена, нямаше как да се затвори. Мислех за всичко и нищо, и най-дълбокото ми желание бе да забравя. Исках забрава. Пиенето беше татковият порок, Царят на гоблините и Подземният свят бяха моят недъг.
	Зачаках да чуя призрачното стенание на цигулката му.
	Не чаках дълго.
	През огледалото, през стъклото, през булото между световете се понесе звънкият, тънък глас на пеещи струни. Извиках го и той отговори. Ридание се надигна в гърлото ми — от облекчение и от страх. Копнеех да го чуя, да го видя, да го докосна, да го прегърна завинаги и представата, че мечтата ми е изпълнима, отново ме порази. Усетих тежестта на глътката свобода дори с върховете на пръстите си, устремени към клавишите на клавесина.
	Ала с надеждата дойде несигурността. Несигурност и навярно разкаяние, защото омайно ухание на бор, лед и планинска пръст съпровождаше появата на Царя. Напрежението в балната зала олекна.
	Бариерата изтъняваше, чезнеше.
	Вдигнах глава и видях удесеторена Лизл, седнала пред десетки инструменти, да се взира в мен от счупените огледалата в галерията за музиканти.
	От всички, освен от едно.
	— Ела при мен — промълвих.
	Горския цар се усмихна.
	Сериозният млад мъж стои пред мен с цигулка в ръка. Скъпите му, познати, обични очи в два цвята ме гледат кротко. Залива ме непосилен копнеж. С разтреперани пръсти натискам клавишите. Не знам какви ноти свиря, нито какви мелодии изпълнява Царят на гоблините.
	— Ела при мен — изричам пак.
	Той сваля цигулката и лъка. Музиката продължава настойчиво да повтаря в такт: „Да, моля те, да, моля те, да.“
	— Ела при мен… — изправям се и се отдалечавам от клавесина.
	Царят на гоблините вдига длан и я притиска върху натрошеното стъкло. Отивам до отражението и опирам ръка в неговата. Парчета сребро се забиват в кожата ми. Приветствам болката, изтръпнала от острото жило на съжаленията и желанието. Да, това е забрава. Това е рай и ад.
	Пресягаме се през булото и празнотата. Пръстите ни се преплитат. Докосването му е студено, сухо, ала ме разтърсва до мозъка на костите. Придърпвам го към мен и той не се съпротивлява — преминава от отражение в реалност. Прегръща ме и ме обвива с лъх на заспала зеленина, пръст, корени, скали и бледо, невъзможно ухание на праскови. Потапям се в аромата на Подземния свят и в трескав сън. Балната зала трепти и мъждука — свят, наблюдаван през вода и пламък. Изгубвам се.
	— Вземи ме — прошепвам. — Върни ме при теб.
	Очите на Царя избледняват; зеленото и синьото просветват в бяло и сивкаво, свитите зеници са черни зрънца. Крайчевата на устните му се повдигат — близо, съвсем близо до моите.
	„Както пожелаеш, скъпа моя.“
	„Както пожелаеш.“
	Дихание, въздишка, целувка. Сливаме се.
	Пронизва ме студ, ледено острие прорязва тялото ми от горе до долу. Пръстите му оставят дълбоко следи от мраз по кожата ми; вече не знам дали умирам от студ, или от огън. Ленти от мастиленочерна тъмнина обвиват ръцете и краката ми; усещам сладникаво горчив вкус на опиум — или кръв — върху езика си. Не бива да го искам. Не бива да жадувам за това.
	Но го искам.
	Моята Царица…
	Поглъщам думите, оставям ги да се пропият в мен. Пръстите на Царя намират шевовете на роклята ми, панделките на корсета ми се развързват една по една и замръзнали падат по пода с тих звън на счупено стъкло.
	— Любими — отронвам.
	Изпитвам вълнение и страх, сълзи се стичат по лицето ми. Хлипам и треперя, но Царя на гоблините ме притиска по-крепко, сякаш само той може да ме удържи цяла.
	— Не — шепна, — остави ме да стана на парчета.
	Искам да ме погубиш. Нека изстрадам всяка своя низост, всяка подлост. В допира на Царя няма нежност. Цялата и непокътната Елизабет рухва. Ала самоомразата ми нашепва, че заслужавам да ме изтрият без спомен от лицето на земята. Не заслужавам да ме обичат.
	Длани обвиват гърлото ми, клетка от кости като нашийник. Той изисква своето. Устните му се разтягат в хищническа усмивка, върховете на зъбите му блестят — вълча паст, зейнала под светлината на слънцето. Не биваше да бягам от Подземния свят. Не биваше да наранявам Йозеф. Не биваше да обричам на нещастия света. Да, моля те, да… Грешник съм, злодей, нищожество. Най-недостойната. Най-презряната жена.
	„Елизабет.“
	Гласът на Царя се променя; отчаяната настойчивост в тона му раздвижва кръвта ми. Усещам как сърцето ми тупти навсякъде — в ушите, гърлото, китките, гръдта, бедрата — постоянен ритъм, отекващ из цялото ми тяло. Задава темпо на срещата ни, но Царят се отдръпва, стаява дъх, съпротивлява се.
	„Елизабет, умолявам те.“
	Чувам остър звук от трошене, пречупване на клонки или кости. Пръстите му се разкривяват, покриват ги възлести грапавини, фалангите са повече, очите му бледнеят. Взирам се в тях — синкаво и бяло, сетне сиво и зелено. Черти ма мъж изплуват от лика на чудовището в обятията ми.
	„Елизабет.“
	Уязвимостта в гласа му ме възпира, не черната опасност с очи на лед и смърт. Прегръщам и двамата — строгия си любим и Владетеля на измамата. Те са едно, ала и не са.
	Горския цар се усмихва.
	Царят на гоблините надава вик.
	С писък го отблъсквам, но съм оплетена в ръцете му — разкъсаните ми поли се усукват около глезените, корсетът се свлича. Горския цар се залива в смях — беззвучен, оглушителен кикот.
	„Моя си, Царице на гоблините. Вече си моя.“
	„Елизабет!“
	С огромно усилие моят съзерцателен любим се овладява и ме освобождава от хватката на чудовищните лапи.
	„Бягай! Бягай!“
	Оттегля се през прозореца между световете, връща се в отразения свят, в Долната земя.
	— Любими! — изкрещявам.
	Налагам счупеното огледало с юмруци. Ръцете ми оставят кървави ивици по стъклото, но въпреки горещите молби и сърцераздирателните ми ридания Царят на гоблините не се връща. Писъците ми са насечени както огледалата в балната зала, раздробени и умножени в развалините на ума ми.
	„Бягай.“
	И не остава нищо, освен шепнещо ехо.


>>	2
>>	Сега той принадлежи на Горския цар

	_Фройлайн? Фройлайн!_
	Две длани стиснаха раменете ми.
	Просъсках и отскочих наежена като подплашена котка. Ударих нещо меко. Последва приглушен стон и ръце се сключиха около китките ми.
	— _Фройлайн?_ — повтори гласът. — Всичко е наред, скъпа. Успокой се. В безопасност си.
	Думите се повтаряха с шушнене и утешителният настойчив звук ми помогна да събера в едно раздробените части на съществото ми.
	През мъглата от страх и лудост изплува лице. Кръгли розови бузи, очи като лъскави черни копчета, щръкнали оловносиви бакенбарди, обрамчили угрижено извити устни.
	Граф Прохазка.
	— Нина! Донеси на младата дама нещо за пиене. Чай ли, или нещо по-силно.
	Едва сега забелязах икономката. Стоеше зад господаря си с тревожно изопнато, широко лице. Тъмните й очи се ококориха при вида на кръвта, стичаща се по изпочупените огледала, дланите й се вдигнаха и закриха устата й с престилката.
	— Нина! — Графът повтори разпореждането на бохемски. Прислужницата се съживи. Поклони се рязко и се втурна нанякъде с цялата пъргавина, на която бе способно тялото й.
	— Добре ли си? — Графът се втренчи в мен. Очите му обходиха почервенелите ми, мокри от сълзите бузи, подутите клепачи, разрошената коса. После се спуснаха към свлечения корсет, разкъсаните поли и гневните алени ивици по целите ми ръце. — Какво е станало?
	Не ми бяха останали никакви защитни сили, нито капка достойнство да ме подпре. Все някак обаче щях да си задържа езика зад зъбите и да смълча безумието, ако домакинът ми не ме наблюдаваше с такова нежно съчувствие и разбиране. Нищо не раздробява по-бързо бронята ми от състраданието и добродушието и не след дълго всяка подробност от дните ми се изля в словесен порой. Процепите в щита ми зинаха широко. Бях открита и беззащитна, ала ми беше все едно. Графът слушаше безмълвно несвързания разказ за разрива ми с Йозеф; за презряното ми, безразсъдно пренебрежение към всичко, освен себичното ми, недостойно Аз; за мрачния ми копнеж по Царя на гоблините; за страховете ми, че се превръщам в бреме, защото кой би носил тежестта на противната ми душа, изтъкана от лудост и разюздани чувства. Разказах му всичко и нищо, неспособна да обуздая мислите си в някакво подобие на порядък.
	Нина се върна с поднос. Върху него имаше чай, сладкиши и малка гарафа с тъмнокафява течност. Графът ме поведе към пейката пред клавесина и освободи икономката. Собственоръчно напълни чашата ми с чай.
	— Какво е това? — Спрях го, преди да отлее в нея от стъкленицата със загадъчното питие.
	— Макова настойка — отговори графът. Забеляза ужасеното ми изражение, остави шишето и ми подаде чашата с чист чай. — Не искам да ви навредя, фройлайн, кълна се в живота на брат ми Лудвиг.
	Чашата застина пред устните ми.
	— Брат ви?
	Той кимна.
	— Да. Имах близнак. Роден съм пръв, седем минути преди него.
	Оставих чашата. Имаше тъга в очите на графа и униние в тона му, макар раменете му да бяха изопнати от сдържано напрежение. Той бе по-големият брат. Усетих споделеното ни чувство за отговорност и негодувание от ролята, полагаща се на първородните.
	После се намръщих.
	— Имахте?
	Едва след момент графът разбра въпроса.
	— О… — Посегна да си сипе чай, но Нина бе донесла само една чаша. Завъртя шишето с опиума. — Да. Умря на двайсет години.
	— Съжалявам — прошепнах.
	Графът кимна тъжно.
	— Разбирате, фройлайн. Как изпълняваме и същевременно се задушаваме от вмененото ни задължение. Стремим се да опазим живота и сърцата на по-малките си братя и сестри, колкото и да са неблагодарни. Имах брат близнак, но съм роден пръв. От мен се очакваше след смъртта на баща ни да стана следващият граф Прохазка и Сновин. И да закрилям брат си, разбира се.
	Пак взех чашата с чай и предпазливо отпих глътчица. Беше лайка, само лайка. Отпих по-смело.
	— Провалих се. — Графът погледна изпитателно към гарафата с макова настойка. — Не успях да изпълня дълга си и Лудвиг плати цената.
	Като Йозеф. Докоснах ръкава на графа. Той не забеляза жеста.
	— Брат ми беше… особен — продължи бавно. — Докоснат от елфите, както биха казали навремето. Ту е при теб и те наблюдава с проницателни очи, ту се зарейва в сънища наяве. Виждаше гоблини, феи и елфи. Завиждах му за този дар. Макар семейството ми да е охранявало границата между тукашния и подземния свят, малцина от рода Прохазка — ако изобщо е имало такива — са били част от вълшебството.
	— Какво имате предвид?
	Графът отвори гарафата с опиум. Въпреки подозрителни ми поглед надигна шишето и отпи жадно. Стъписах се. Да го спра ли, ако има опасност да се убие? Не бях лекар, но мислех, че толкова много опиум няма как да не отрови кръвта му. Той избърса устни, прибра празната стъкленица в джоба си и се обърна към мен. Тъмните му очи изглеждаха още почерни и лъскави, сякаш овлажнели от беладона.
	— Ние сме обикновени простосмъртни — подхвана той. — По природа или по съдба. Навярно се изисква по-особена умствена нагласа, та човек да изтърпи влудяващите чудеса на Сновин. Потомците на рода ни обаче винаги са били сенешали и стражи на наследниците на първата Царица на гоблините.
	— Храбрата девойка.
	Устните му се разтегнаха в усмивка, изразяваща горчива самоирония.
	— Така ли я наричаш? Странна представа имаш за смелостта, фройлайн. Ако под храброст разбираш касапница, бих се съгласил с теб.
	Струваше ми се невъзможно да говори за сияйното потекло на съпругата си.
	— Знаеш ли какво се изисква, за да избягаш завинаги от старите закони? — Думите на графа излизаха пресекливо през вдървените му устни, все едно се бореше с желанието на собственото си тяло да го накара да млъкне.
	— Графинята спомена, че в кръвта й е заложена древна защита — отговорих бавно. Ледени капки се стичаха по гръбнака ми; погледнах към вратите на балната зала, питайки се дали не е време да извикам Нина. — Заради стореното от първата Царица на гоблините, след като напуснала Подземния свят — сбърчих чело. — Така и не ми обясни какво е направила всъщност.
	Графът се засмя, но смехът прозвуча сурово, язвително.
	— О, дете. — В гласа му имаше искрено съчувствие, — нищо не е безплатно. Живот за живот. Смърт за пролет. Знаеш.
	Знаех. Нервната пот се превърна във вада от страх. Спомних си разговора с графинята по пътя към стария манастир — как старите закони наказали Царя на гоблините, задето я пуснал да си отиде. Как храбрата девойка открила името му и се върнала в Подземния свят, за да го спаси, да го освободи. Помислих си за моя любим цигулар, за скъпите ми познати очи, погубени от студа, нощта и леда. Дори да успеех да открия името му и отключа душата му, обичах мъжа и желаех чудовището. Как да освободя единия, без да изгубя другия?
	— Лудвиг бе по-добрият близнак. — Графът прекъсна мислите ми с изненадваща смяна на темата. — Добрият, чистият брат. Някои го наричаха докоснат от елфите, подлеците го нарочиха за глупак. Несхватлив. Луд.
	Не ми се понрави накъде поема историята, но домакинът ми продължи упорито, без да поглежда към мен, с очи, насочени право напред, втренчени не в нещо видимо, а навътре.
	— Някога бяхме повече. Сродените с Горския цар, имам предвид. Науката и разумът обаче обезкръвиха редиците ни. Сега сме само лудите, боязливите и повярвалите. Дори семейството ми, обречено да пази границата между световете, остави „Сновин“ да рухне. Нямаше кой друг, разбираш ли? Нямаше кой друг да плати цената.
	— Каква цена?
	Той ме погледна остро въпреки опиума, кръстосващ из ведите му. Маковите видения не замъгляваха ума на графа. Мислите му течаха гладки и бистри, съсредоточени в настоящето. Твърде ясни. Започвах да разбирам защо е посегнал към стъкленицата. Тежестта на вярата бе твърде голяма, та човек да я понася със собствени сили.
	— Невинна кръв.
	— Какво? — сепнах се.
	Бавна, сладникава усмивка се разля по лицето на графа като кръв във вода.
	— Елена ти е казала за древната защита. Кръвта е част от нея, да. Ала не нейната. Свирепите ловци и старите закони все още я смятат за отклонение, нарушителка на древния ред. Първата Царица на гоблините им е отнела не само жертвата, но и самия Горски цар. За наказание ще преследват нея и потомците й до края на света, ако не плати с кръв.
	Прозрението се надигаше у мен — неизбежно, неумолимо прозрение, срещу което не исках да застана очи в очи. Не още. Не сега.
	— Чия кръв? — прошепнах.
	Графът извади празната стъкленица от джоба си. Втренчи си мечтателно в нея, търсейки незастигналата го забрава.
	— Тогава бе по-лесно — промърмори. — Когато имаше кой да поднася хляб и мляко в дар на гоблините и вълшебните същества. Когато властваха суеверията, а не науката. Повярвалите бяха лесна плячка.
	С нарастващ ужас си спомних предупреждението на Кете: „Кръв на повярвал, дадена мимо волята му, запечатва границата между световете.“
	Представих си поляната с макове край имението „Сновин“. Душите на откраднатите от свирепите ловци — така бе казала сестра ми. Душите на повярвалите.
	На пожертваните.
	— Постепенно обаче повярвалите вникнаха в делата ни — продължи графът. — И се скриха под земята — изкиска се. — В селенията на Горския цар, но тук, на белия свят. По пътищата на сенките потънаха в мрака. И ние се обърнахме към своите.
	Кръвта ми се смръзна в жилите.
	— Лудвиг?
	Очите му с разширени зеници се впиха в моите.
	— Той все пак бе сроден с Горския цар.
	Ахнах. Дланите ми литнаха нагоре и закриха устата. _Помниш ли историята за девойката, която взели под крилото си?_
	— Ами… Аделаида? — преглътнах тежко. — Загиналото момиче… наистина ли ви бе дъщеря?
	Графът завъртя празната стъкленица. Не отговори и това бе от ясен по-ясен отговор.
	— Как умря тя? — попитах.
	— Удави се — прошепна графът. — В езерото Лорелай. Те винаги се връщат, знаеш. Подхвърлените деца.
	Бях поразена.
	— Подхвърлените деца ли?
	Той кимна.
	— Беше красива — Въздъхна. — Прелестно бебе. Дойде и си отиде. Еднодневка. Бдяхме над нея. Елена и аз. Пазехме я. Но накрая тя поиска да се върне у дома.
	Йозеф.
	— Тръгвам! — скочих на крака. — Трябва да намеря брат ми. Трябва да го спася.
	— Не можеш да направиш нищо — подхвърли тъжно графът към гърба ми. — Сега той принадлежи на Горския цар.


>>	3
>>	Краят на храбрата девойка

	Знаех къде е отишъл Йозеф. И той като мен усещаше тягата на странното, чудатото, дивото. Езерото Лорелай бе праг, порта, древно място, където Подземният и Горният свят се срещат. Там бих отишла. Там _отидох_, когато графинята ми разкри стъписващата истина за потеклото си.
	Изтичах в спалнята да взема компаса на графа. Беше ми го дал, за да ме пази от свирепите ловци, но сега разбирах, че най-голямата опасност не идва от нечестивата орда, а от така наречените ми домакини. Моите благодетели и похитители. Ловците открай време бяха най-дребната ми тревога — симптом, не заболяване. Аз бях болестта. Бях нарушила равновесието. Бях осакатила Царя на гоблините и бях предала брат си. Бях допуснала старите закони да се развилнеят на белия свят. И сега трябваше да поправя злото.
	Компаса го нямаше. Бях сигурна, че съм го оставила върху тоалетната масичка. Не го намерих там. Отворих всички чекмеджета, претършувах кутийките за бижута и долапа. Дребната вещ бе потънала вдън земя.
	— Това ли търсиш?
	Извърнах се рязко. Графинята стоеше зад мен и в дланта й лежеше компасът. Замръзнах. Зелените й котешки очи се подсмихваха, остри и проницателни. Бе успяла да се промъкне зад мен въпреки обезобразеното стъпало или — помислих си, обляна в студена пот — ме бе чакала, скрита в засада.
	— Реших да се разходя из градината. — Намразих гласа си, задето трепери издайнически и истинските ми чувства винаги лъсват наяве. — Не искам да се изгубя.
	— Не познаваш ли вече околностите? — осведоми се графинята.
	Усмивката ми не стигна до очите.
	— Не знам дали някога ще опозная „Сновин“ докрай.
	Тя сбърчи вежди.
	— Защото не можеш, или защото не искаш?
	Не продумах. Графинята въздъхна и поклати глава с деликатна разнеженост.
	— Ото явно пак те е наплашил.
	— Как е възможно да омаловажавате това? — настоях. — Загинали са невинни хора! И за какво? За да не ви сполети съдбата на предшественицата ви? Защо сте толкова себична?
	— Как смееш? — Тя изкуцука до мен с пламнали очи. — Мисли, Елизабет! Самото ни съществуване е чудовищно нарушение на старите закони. Докато ходим по белия свят, свирепите ловци ще гонят по петите не само нас, но и всеки, когото обичаме. И няма да спрат дотук. Ще преследват озарените от доброта и талант, защото изкуството, геният и страстта са плодове на Подземния свят. Би ли лишила света от тези дарове, Елизабет? Един живот струва ли повече от стотици?
	— Да! Ако е твоят живот — отвърнах. — И моят.
	— Какво си намислила, мадмоазел? — попита графинята. — Какво ще правиш, когато отидеш до езерото Лорелай. Ще се хвърлиш в лазурните дълбини ли?
	Всъщност не бях планирала толкова надалеч. Единствената ми цел бе да настигна брат ми, преди да го сполети нещо ужасно, преди да го изгубя завинаги. Да ми го отнемат — Подземният свят или смъртта.
	Графинята съзря колебанието, изписано по лицето ми, и се приведе към мен. Понечих да отклоня поглед, да прикрия изражението си, ала в никакъв случай не исках да показвам и капчица страх. Граф и графиня Прохазка не заслужаваха моя страх. Към малодушни нищожества като тях можех да изпитвам само презрение.
	— Безсмислено е — рече тихо тя. — Да жертваш живота си. И моя. Ние сме заклеймени, знаеш. Саможертвата ни е безпредметна, защото не ни е останало нищо за даване. Нищо, жадувано от Подземния свят. Вече не…
	Не възнамерявах да я слушам. Каквото и да кажеше, не би ме разубедила да тръгна след Йозеф. Дори да нямам сили да го спася, по-добре да опитам и да не успея, отколкото изобщо да не опитвам. Понечих да я заобиколя, но графинята застана твърдо пред мен. Стисна таблата на леглото вместо бастун и не помръдна повече.
	— Как мислиш? Защо вече не можеш да композираш?
	Застинах.
	— Защо светът ти изглежда хем недостатъчен, хем прекалено необятен? Понеже си и двете, и нито едното, Елизабет. Умът и тялото ти са тук, душата — другаде. Познавам чувството, дете. _Чух го._ Музиката ти е мост между Горната и Долната земя, защото си я принесла в жертва. Жертвала си гения, таланта и съзидателността си пред олтара на старите закони, когато за пръв път си прекосила прага. Засвириш ли, се пресягаш през завесата. Усещаш и цялост, и празнота.
	Думите й докоснаха разбуненото ми сърце, стигнаха до бездната, завихрена в центъра на бурята.
	— Откъде… знаеш? — отроних.
	Графинята се засмя — ведър, весел ромон, най-грозният звук, който бях чувала.
	— Знам, защото лицето ти е прозирно стъкло. Защото чувствата се изписват върху лицето ти, но и те заличават. — Очите й притъмняха, зеленият цвят стана крещящо остър. — Знам, защото моята безразсъдна и вятърничава прабаба е изтъргувала свободата на децата си, за да запази себе си. Обречени сме, Елизабет. Наказанието за егоизма и алчността ни е да обикаляме в кръг.
	Закрих уста с длани, за да заглуша хлипането. _Неповторимата Лизл. Избраницата. Сбъдна се мечтата ти да бъдеш изключителна._
	— Не — процедих през стиснати зъби. — Не мога, не искам да повярвам, че това е участта ми. Отказвам да наранявам другите с безумни деяния. Готова съм да се предам в ръцете на стария закон.
	Графинята повдигна вежди.
	— Дори да си толкова жертвоготовна, Елизабет, нима се заблуждаваш, че връщането ти в Подземния свят ще отмени всички вреди, които си нанесла? О, дете. Способни сме единствено да продължаваме напред, не да променяме миналото.
	Помислих за Йозеф. За Царя на гоблините.
	— Длъжна съм да опитам — прошепнах.
	— И как възнамеряваш да постъпиш, скъпа? — Графинята вдигна компаса на съпруга си и дрънкулката просия в лъчите на залязващото слънце. — Ще отидеш до езерото и… какво? Ще се хвърлиш в него? А после?
	Да, после какво?
	— Ще спася Йозеф — отговорих.
	В същия момент в ума ми изплуваха очите — сиво-синьо и зелено — погълнати от безцветна белота.
	Графинята се засмя.
	— После ще спасиш своя Цар на гоблините?
	По-силно от подигравателния й тон ме жегнаха думите, изричащи надеждата, която не дръзвах дори да обмисля.
	— Длъжна съм да опитам — повторих.
	— О, дете — подсмихна се графинята. — Ако си въобразяваш, не си способна да спреш кръговрата от жертви и предателства, арогантността ти не знае граници.
	В гърлото ми се надигна жлъч, пареща и горчива.
	— Нима първата Царица на гоблините не си е тръгнала? — попитах. — Нима не се е върнала, за да изтръгне своя цар от лапите на стария закон?
	— А знаеш ли каква цена е платила? — отвърна графинята. Замълчах.
	— Живот за живот, Елизабет. Смърт за урожай. Подмамила друг младеж да остане в Долната земя, да заеме мястото на Царя. Сетне той тръгнал из белия свят да търси невяста, която да му припомни отнетия му човешки живот. После на свой ред предал трона на другиго. И така до безкрай, мадмоазел. Няма свършек. Не и за нас. За сродените с Горския цар.
	Бурята наближаваше. Талазите на лудостта заплашваха да ме завлекат в дълбините. Нямаше да им се дам. Не исках да се удавя в отчаяние. Черпех сила единствено от вярата си в любовта — любовта на Царя към мен и моята — към брат ми. Към сестра ми. Към белия свят. Откажех ли да опитам, щях да предам себе си.
	— Горкичката — прошепна графинята, разчела изражението ми. — Бедната глупачка.
	Изтръгнах компаса от пръстите й.
	— Щом не искате да ми помогнете, поне се махнете от пътя ми!
	Тя се взря безмълвно в мен. Живите й зелени очи обаче съдържаха всички думи на света. После ми кимна и отстъпи настрани.
	— На добър час, Елизабет! Попътен вятър!
	Изтичах навън и бързо се отдалечих от мястото, накъдето сочеше стрелката на компаса. Заизкачвах се по затулената пътека по хълма към загадъчното огледално езеро, отразяващо друго небе. Пътека, осеяна с невъзможни макове, поклащащи се с шепот в недоловим вятър.
	Душите на пожертваните. Всички косъмчета по тила и ръцете ми настръхнаха, сякаш поздравяваха невидимия полъх. Шушненето се разтвори в думи.
	_Бързай, бързай_, зовяха маковете. _Не е късно._
	Не беше късно. Събрах смелост и се втурнах в бяг.
	Над мен надвисваха тежки сиви облаци, вещаещи пролетен сняг. Влажни бели парцали се сипнаха от небето — ни вода, нито лед. Зад мен глухо кънтяха копита. Или пък чувах тревожния туптеж на сърцето си, отмерващо буен ритъм от страх и вълнение. Тичах нагоре, без да обръщам внимание къде стъпват и как се редуват краката ми.
	Склонът бързо стана опасен. Снежният прашец превърна пръстта в хлъзгава кал. Тясната пътека едва побираше човек, дори дребен като мен. Едно препъване и щях да намеря смъртта си в пропастта. Мисълта се вклини в ума ми и не устоях на изкушението да погледна надолу. Скалата се спускаше отвесно чак до дъното на долината на стотици стъпки под мен. И все пак нещо ме подтикваше да приближа до ръба, да се надвеся над него. Винаги бях усещала влечение към опасността, порив да се взирам в очите й и да я предизвиквам на двубой. Исках острието на тленността да опре в гърлото ми, да почувствам как кръвта ми пулсира и стене под ножа. Чувствах се най-жива на косъм от смъртта.
	Ненадейно камъкът под краката ми се свлече.
	В миг на пронизваща яснота си помислих, че това е най-правдивият символ на съдбата ми. Колкото и усилия да полагам да сторя добро на свидните ми хора и на света, накрая арогантността, безразсъдството и лудостта ме препъват. Сразяват ме, унищожават всичко, което докосвам, макар и с най-чисти намерения.
	Пълзящи растения се убиха около ръцете и краката ми, мъртви храсти и трънаци ме удържаха да не падна. Компасът на графа продължи да се търкаля надолу и хълмовете подхванаха ехото на глухия звънтеж на строшено стъкло и метал. С едно отривисто „хрус“ нещо се прекърши в китката ми. Звукът отекна в ушите ми, макар острата болка да бе някак далечна и недействителна. Дори писъците ми не намериха излаз, защото внезапната тяга, предотвратила рухването ми в пропастта, изцеди последната капка дъх от тялото ми. Сред плетеница от корени и бръшлян висях цяла вечност над бездната между живот и сигурна смърт.
	Сетне от процепите в скалата ми намигнаха лъскави черни очи. Бръмбарови очи, тънки и дълги пръсти, коса от вейки и паяжини.
	Тисл.
	Трънаците ме обхванаха по-крепко и бавно, но сигурно ме повдигнаха към пътеката. Изпод калта и камъните се протегнаха ръце както при бягството ми от Подземния свят, ала сега ми помагаха, не ме дърпаха назад.
	Върнаха ме на сигурно място, върху земя, по-стабилна от изронилата се под краката ми, и изчезнаха. Полежах в продължение на няколко дихания, за да се върна в лоното на тялото си, в настоящето и към болката в китката. Усетих калта, пропиваща се в дрехите върху гърба ми, камъчетата, впити в меката ми плът. Умът ми се намираше и в миналото, и в бъдещето; припомняше ми всички грешки и разкаяния, и всички решения — ужасни и добри — от които бях на косъм да се лиша завинаги.
	Най-сетне се върнах при себе си. Бях сама.
	Видение ли бяха Тисл и гоблиновите ръце? Нетърпимата болка в китката пропъди всякакви ненужни мисли. Прислоних лявата си ръка в сгъвката на десния лакът. Беше изкривена под странен, неестествен ъгъл и при вида й ми призля още повече. Стенейки и хлипайки, опитах да раздвижа лявата си длан с дясната, да върна костите на мястото им. Стържене, прищракване, нечовешки звук от дълбините на тялото ми отекна в черепа и зъбите ми. После — внезапно облекчение. Блаженството ме заля с топлина. Принудих се да легна отново, докато замайването отмине.
	Изтощена, навярно щях да потъна в привидния покой след водовъртежа на страха, но шепотът ме призова.
	_Бързай, господарке, бързай. Не е късно._
	Колкото и да не исках, трябваше. Изправих се и този път закрачих по-далеч от пропастта. Компаса го нямаше. Все едно. Маковете, никнещи от процепите в скалата, ми показваха посоката по новата пътека.
	Водеха ме към езерото.
	Стигнах до бряг вместо до скалния ръб над водата. Блещукащи вълни миеха пръстен от черен пясък. Светли ивици пара се издигаха от лазурните дълбини. Отблизо долових лек лъх на сяра да се носи откъм езерото. Потреперих. Навярно грешах и това не бе порта към Долната земя, а пъклено гърло.
	После до слуха ми долетя звънък, сладостен напев на нимфи.
	Бях забравила колко причудлива, тайнствена и изкусителна е музиката им. Обгърна ме беззвучна, ефирна, трепетна и хипнотична симфония; всяка нота избухваше в различен цвят в главата ми. Хармонии и дисонанси заплитаха картини, платна от завладяващи осезания. Свлякох се на колене.
	Ала отказах да се предам.
	Изправих се, свалих обувките, чорапите, корсета, полите. Събрах кураж да вляза във водата. Знаех, че езерото е топло, и все пак се стъписах от кадифеногладката, успокоителна горещина върху кожата ми. Можех да остана завинаги в тази разкошна топлина. Отдалечих се от брега и зачаках.
	Чаках.
	Чаках.
	При последната ми среща с тях, езерните нимфи не се посвениха да ме завлекат към дълбините, явно с намерение да ме удавят. Дали защото вече не бях Царица на гоблините, или не можех да предложа нищо на Подземния свят — така и не разбрах, но тъмните изящни силуети, плъзгащи се под водната повърхност, не се вдигнаха към мен.
	Най-сетне се изморих да чакам и заплувах към брега с енергични махове, които сякаш не ме придвижваха наникъде. Краката и ръцете ми натежаха като олово; счупената ми китка се поду болезнено. Имах чувството, че никога няма да стигна до сушата. Не на шега се уплаших да не се удавя. Ала всеки ден водех тази битка — плувах срещу течението на неизбежното, срещу неумолимата тяга на разрушителните ми пориви. Макар и с изтощено тяло, все още разчитах на волята си.
	Пръстите ми най-после остъргаха ситните камъчета в сенките. Изпълзях от езерото, омазана с тиня и сломена не само от тежестта на водата. Въздухът смрази кожата ми. Не се ли стоплех веднага, щях да умра от студ. Трябваше да остана жива, да измисля как да се върна под земята. Длъжна бях да спася Йозеф, а стигнат ли ми силите — и целия свят. Бремето на чутовната задача ме затисна; прииска ми се да легна върху черния пясък и да се заровя в забрава.
	Не знаех какво да правя.
	Пръстенът с вълча глава просия върху дясната ми ръка. Съвсем го бях забравила, докато пропадах в бездната, а и преди малко — при гмурването в езерото Лорелай. Зарадвах се обаче, че не съм го изгубила. Халката бе прекалено широка и неведнъж се бе изхлузвала от пръста ми. Е, сега изглежда се бе вкопчила в мен, както аз в спомена за младия мъж, от когото бях получила пръстена.
	_Дори Горския цар да не те закриля по пътищата на Подземния свят, аз винаги бдя над теб._
	Той бе винаги с мен. Закриляше ме и тук, в чуждата страна, далеч от Дъбравата на гоблините. Обземеше ли ме безумна саморазрушителност, повеждаше битка, съпротивляваше се и удържаше напора на мрака, разлагащ го отвътре.
	Единствено заради мен.
	Разбрах какво трябва да направя.
	С треперещи длани изнизах пръстена. Разноцветните скъпоценни камъни просияха в гаснещата слънчева светлина, по-ярки и по-красиви от бистрата синьо-зелена вода пред мен. Притиснах го за миг до сърцето си.
	— Сбогом, мой безсмъртен любим — прошепнах му.
	Сетне с вик и все сила го хвърлих в езерото.
	Среброто докосна повърхността и я надипли. Блесналите концентрични кръгове озариха целия огледален свят, отразен в нея. Горе стана долу, вътре — вън. Зашеметих се при вида на селението под — или над? — мен. Аз ли се взирах надолу към Подземния свят, или той ме наблюдаваше отвисоко?
	Тъмна сянка на момиче срещна погледа ми. Имаше моето лице и моите черти, но очите й бяха бездънно черни — гоблински очи. Тъмната й коса — свободна, не сплетена и усукана на венец, както носех моята — се стелеше във водата. Блещукащи люспи покриваха голото й тяло. Едва когато различих ципите между пръстите й, разбрах каква е.
	Езерна нимфа.
	_Храбра девойко_, рече тя. _Защо ме повика?_
	— Искам да се върна — помолих с пресеклив глас момичето от огледалния свят.
	Нимфата наклони глава. _Защо?_
	За да спася Йозеф. Да освободя Царя на гоблините. Да успокоя демоните в главата ми.
	— За да си поправя грешките — отговорих.
	Смехът й разкри редици зъби, остри като бръснач. _Няма поправяне. Има само равносметка._
	— Тогава искам да си уредя сметките с онези, към които съм в дълг.
	Тя повдигна вежди. _Кои са те?_
	— Брат ми — признах задавено. — Царя на гоблините. Старите закони. Светът.
	_Подземният свят не е място за прошка_, поклати глава нимфата.
	Нямаше да я намеря и в Горния.
	— Моля те — протегнах празните си ръце към нея. — Умолявам те.
	Нимфата ме измери с изпитателен поглед. Ако е възможно в тези безизразни, непроницаеми очи да има жалост, мисля, че съзрях искрица милосърдие.
	_Не може да прекосиш прага по своя воля, девойко… Вземат те или те призовават, както повикаха подхвърленото дете при нас._
	Йозеф.
	— Тогава ме вземи! — извиках.
	Тя поклати глава.
	_Твърдиш, че ти е брат, ала ние го имаме за свой сродник. Един от нас е. Принадлежи ни. Върна се у дома._
	У дома. Сълзи рукнаха от очите ми и се стекоха в лазурните води под мен.
	_Обичаш го_, изненада се нимфата. _Вкусвам тъгата и нежността ти._ Облиза устни. _Не съм опитвала подобни неща от векове._
	— Тогава ги вземи! — Впих пръсти в бузите си в опит да загреба сълзите. — Вземи ги!
	Тя се усмихна отново. Ако поискам, иде се откажеш ли от обичта към брат си?
	Вцепених се. Бях готова на всичко, ала ми изглеждаше немислимо да пожелае обичта ми към Йозеф. Възможно ли бе да спра да обичам Зеперл, градинаря на моето сърце?
	— Ще поискаш ли?
	Нимфата сви рамене. _Имаме право да вземем каквото би преотстъпила. Младостта, страстта, таланта си. Вече ни даде нещо, което е част от теб както очите, косата, кожата. Нима любовта не е също част от теб?_
	Йозеф изплува пред очите ми. Не си го спомних обаче, какъвто бе при последната ни среща — висок, строен, с източени ръце и крака, златна коса и небесносини очи. Спомних си болнаво бебе в люлката — грозновато разплакано същество, което въпреки това бях приела в сърцето си.
	— Не. Няма да спра да обичам Зеп.
	Нимфата пак сви рамене. _Какво си готова да жертваш, девойко, за да се върнеш в селенията ни?_
	Какво ми бе останало? Бях дала музиката — най-безценното ми богатство. Бях предала дори тялото си на старите закони — диханието, туптящото си сърце и осезанията си. Какво е човекът без ум, тяло и душа?
	Ум.
	Здравият ми разсъдък.
	Настроенията ми ме наобиколиха като копия, надушили кръв; завихриха се като въртоп около непрогледна бездна. Стиснах глава с длани, вкопчена в останките от разума си като в корона. Сетне протегнах ръце към нимфата. Поднасях й в шепи последното си съкровище — трезвата си мисъл.
	Нимфата се усмихна. Ръцете й повториха огледално жеста ми. Предадох разума си на водата и дланите й се вдигнаха да срещнат моите. Пръстите й се увиха около китките ми. Пропаднах. Надолу, надолу и още по-надолу, докато светът се преобърна наопаки.


>>	4
>>	Момчето и момичето

	В къщата на повярвалите седяха момче и момиче — едно тъмнокожо, другото — светлокосо. Бяха изминали дълъг и тежък път през хълмове и долини, преди да се установят в дом сред приятели. Подхвърленото дете Къпинак ги бе запознал с таен свят на художници и актьори, музиканти и странници — семейство, обвързано не с кръв, а с преданост. В оперни и театрални зали Кете и Франсоа намериха работа и другари. Той акомпанираше на певци, тя шиеше костюми за актьори.
	Бяха избягали от Виена и от свирепите ловци.
	Къпинак бдително странеше от местата, където границата между световете изтъняваше. Подбираше пътища, по които маковете ги водеха към безопасност. Учудеха ли се зрителите, че членовете на трупата носят кесийки със сол на врата и железни ключове в джобовете, отдаваха го на особнячеството, присъщо на творческия ум.
	„Луди глави — цъкаха и свиваха рамене. — Странни, диви, чудати.“
	Трубадурите носеха званията с гордост.
	Кете и Франсоа — също.
	Имаха дом, имаха дрехи и храна и дори бяха щастливи, доколкото можеха да бъдат в хватката на постоянното безпокойство, човъркащо костите им. Другите се удивляваха на работоспособността им, но Кете и Франсоа знаеха, че най-изпитаният и най-добрият начин да обуздаваш безпокойството е машиналният труд.
	И тъй, той свиреше, а тя шиеше. Преструваха се, че не забелязват растящата сянка на страха за Лизл и Йозеф, надвиснала над двама им.
	— Изсвири я пак — настоя Кете. — Изсвири ми още веднъж онази песен.
	Момичето нямаше слух, но Франсоа разбра какво иска да чуе. _Горския цар_, композиран от сестра й и изпълняван изкусно от брат й. Всъщност Йозеф придаваше плът и кръв единствено на _Горския цар._ Единствено музиката на Лизл приземяваше иначе въздушния, прозирен и призрачен звук на цигулката му. Само тогава любимият на Франсоа свиреше, сякаш музиката извира от човешко сърце, преляло от пълнота.
	Отначало членовете на трупата, с която тъмнокожият младеж и русокосата девойка пътуваха, останаха поразени от композицията.
	„Не съм чувал подобно нещо“, рече един трубадур.
	„Омайна мелодия — отбеляза импресариото. — Съдържа история.“
	Имаше история, ала не беше тяхна и нямаха право да я разказват. Кете и Франсоа знаеха, че тя принадлежи на Лизл и на Йозеф — неоткриваеми и двамата въпреки усилията на повярвалите.
	Минаха седмици, откакто бяха успели да открият Лизл из сенчестите пътеки; седмици, откакто се бяха опитала да я предупредят каква опасност грози нея и брат й. Всяка нощ Кете палеше свещ пред огледалото в гримьорната и слагаше купичка солена вода и желязно звънче до нея. Всяка сутрин стъклото пустееше, отразявайки само техния свят: хаотичен, трескав, еднообразен.
	После една сутрин звънчето започна да бие.
	Репетициите за новата пиеса бяха кошмар; през три сцени драматургът добавяше реплики, композиторът си скубеше косата и пиеше от ужас, че непрекъснато трябва да дописва музиката, за да включи промените. Къпинак и Кете сновяха на бегом между актьорите, изпускаха карфици и панделки подире си и чевръсто се стараеха да довършат костюмите преди премиерата, Франсоа трескаво разучаваше нотните листове с прибавените акорди. Звънът на камбанката се изгуби сред шумотевицата и неразборията преди първото представление.
	Едва когато се върна в гримьорната, за да търси стара партитура, предпочетена от режисьора вместо променената, Франсоа забеляза отражението в огледалото.
	— Кете! — извика. — Ела бързо!
	Не толкова крясъкът, колкото вълнението и възторгът в гласа му я пришпориха да дотича тутакси.
	— Какво? Какво има? — попита запъхтяна тя.
	Той посочи огледалото. В него се отразяваше не гримьорната, а обширно помещение от камък и корени. Намираха се сред разхвърлени, недооблечени манекени, но в огледалото се виждаха съсухрени мъртви дървета, обвити в дантела от паяжини и прогнила коприна. Вместо масите, пейките и столовете от Горния свят, огледалото показваше купища злато, сребро и скъпоценни камъни в гоблинска съкровищница. От реалността бяха отразени единствено купичката солена вода, звънчето и свещта, а зад тях — смаяните лица на Франсоа и Кете.
	Двамата видяха в огледалото как сянката на Кете се привежда, взема нещо от купичката със солена вода и го пуска в джоба на престилката си. Истинската Кете бръкна в престилката си и извади сребърен пръстен.
	— Лизл го носеше! — ахна тя.
	В ръката й имаше пръстен, почерняло и овехтяло от годините изваяние на тичащ вълк с очи от скъпоценни камъни в различен цвят.
	— Послание от старите закони — обади се Къпинак от прага.
	Кете и Франсоа се обърнаха към него. По грозноватото лице на подхвърленото дете трептеше кротка усмивка.
	— Какво значи това? — попита Франсоа.
	— Значи, господин Тъмнокож, че не всичко е толкова безнадеждно, колкото се опасявахме.
	— Какво да правя? Как да помогна на сестра ми? — възкликна Кете.
	Къпинак се усмихна.
	— Пази го. На сигурно и тайно място. Неслучайно ти е даден. Ти си нейният фар в мрака, фройлайн, защитната й стена срещу прилива. Закотвяй я, за да се връща винаги при себе си. Иначе ще се носи без посока из морето.
	Момичето и момчето се спогледаха. Бумтежът на призрачни копита в далечината потъна сред тропота на танцьорите по сцената и ахкането на публиката при вида на маковете, никнещи като по чудо между дъските на подиума. Франсоа обгърна с длан ръката на Кете и прихлупи в шепата й пръстена на Лизл. Устните на тъмнокожото момче и на русокосото момиче заизричаха безмълвна молитва за сестрата и за възлюбения.
	_Пази ги. Скрий ги на сигурно място._


>	Интерлюдия

	На далечния езерен бряг стои чудовище. Търси с поглед лодката по искрящите води. Чака невястата му да се върне.
	И преди е идвал на същото място. Тогава е бил мъж и цар, свирил е и цигулката му е рисувала образ на млада жена — мислите, страстите, мечтите й, вплетени в музиката. Десетки пъти е стоял на същото място и е посрещал бъдещите си невести, преплавали водите от живота към смъртта. Никога обаче не им е свирил на цигулката.
	Никога не е рисувал мислите, страстите, мечтите им. Звънките песни на нимфите изпълват пещерата край Подземното езеро. Приветстват лодката, приближаваща към него с шлейф от сияйна диря върху водата. Разноцветните искри осветяват фигурата, положена вътре като мъртвец със скръстени ръце и затворени очи. Облечена е само по долна риза, мокра и прозрачна; тъмната й коса се вие на възли и сплъстени кичури около главата й. Само лекото повдигане и спускане на гръдта е признак на живот. Чудовището нетърпеливо свива и отпуска разкривените си пръсти.
	Знае какво е доброта, знае какво трябва да иска — тя да е далеч от тук и от него. Старите закони обаче са откраднали добротата му. Някога би изпитвал любов, сега е обзет от жестокост; някога би чувствал нежност, сега усеща похот. Царицата му не е красива, но няма значение. Плътта й е топла.
	С приближаването на лодката празнотата у него кънти все по-силно. Вместо човешко сърце в гръдта на чудовището има пустош. Мъжът отдавна е разкъсал останките от смъртния си аз и ги е дал.
	На нея.
	Едва тогава чудовището усеща страх.
	А мъжът — надежда.


>	Пета част
>	Безсмъртната любима

E>
P>
	Ах, Господи — тъй близо и така далеч!
	Нима любовта ни не е истински небесен дом?
P$
E$

>>	1
>>	Царицата на гоблините се завръща

	Разумът е затвор. Сега съм свободна, имам право да изгубя форма и смисъл. Събуждам се със злато в устата — вълшебни светлини се топят по зъбите ми с вкус на нишки захарен памук. С кикот усещам как ме озаряват отвътре и танцуват, носят се из тялото ми като светулки в лятна нощ. Аз съм лятна нощ, жега и влага, и безметежност. Излягам се на трона си — котка, кралица, Клеопатра. Тронът ми е ложе, приемната ми е гробница, ала аз преобръщам реалността и си оставям простор за немислими чудеса и разкош. Мебели от порцелан и стъкло, камина, украсена с дърворезба и рисувана коприна, гоблени от коренища и камъни. Клепките ми са пеперудени криле, короната — ювелирно творение от кристал и змийски люспи. Царската ми одежда е изтъкана от паяжина и мрак, гримът ми е вражеска кръв.
	— Господарке?
	Отварям рязко очи. Познат глас разбужда тялото ми, досягайки паметта ми с меко перце. Две момичета гоблини се поклащат и привеждат в поклон пред мен — едната с трънлива коса, другата с клонки по главата.
	— Тисл! Туиг! — надавам радостен вик.
	Лицата им са някак странни. Внезапно успявам да прочета в думи чувствата, изписани в очите и върху устните им. Изглеждат уплашени и разтревожени. Удивена съм от човешкото им изражение и от моите гоблински мисли.
	— На увеселението ли ще ме водите? Устройвате празненство, ако досега не сте успели! Поканете подхвърлените деца, старите закони, света!
	Миналия път организираха бал в моя чест. Танцувах с Царя на гоблините и с Кете. Приказен, разточителен бал с изобилие от вино, оставящ по небцето траен вкус на къпини и грях.
	— Горския цар ви очаква — отронва Туиг и в гласа й сякаш се примесва друг глас; с рязък тон, в съзвучие с думите на гоблинското момиче баба ми изрича чувства, непредназначени за слуха ми: „Загрижена съм за теб. Страхувам се за теб.“
	— Разбира се, Констанце — отговарям и плавно се изправям на крака. — Заведи ме при него! — усмихвам се.
	Другото гоблинско момиче кърши ръце и изцежда безпокойството си в локва под краката ни.
	— Той е… променен, Ваше Величество.
	Променен. Мъжът — в чудовище, момчето — в подхвърлено дете, композиторката — в безумна девойка. Ние сме пеперуди, Подземният свят е нашата какавида — място за преображение и чудеса.
	— Знам — кимвам. — Осакатен е. Осакатен цар за осакатена царица.
	Гоблинските момичета се споглеждат.
	— Не сте в безопасност — казва Туиг.
	Едва доловимото презрение в гласа й студенее като страх с неочаквано горчив привкус на отчаяние.
	— Знам — повтарям с още по-широка усмивка и див поглед. — Знам.
	— Не от Горския цар трябва да се боите, а от разплатата, която му се полага — прошепва Тисл.
	Разпервам длани и незрим вятър развява пелерината ми от паяжинова коприна и черна дантела. Аз съм полудяло махало — люлея се напред-назад, напред-назад. Възторгът и несигурността ме въодушевяват, защото не знам нито къде ще отида, нито какво ще изрека.
	— Аз съм Царица на гоблините — разкикотвам се. — Ще платя каквото ми поискат.
	Думите избликват от устата ми с пукот на заря от арогантност. Усещам как гъделичкат езика ми и се превивам от смях.
	— Дори подхвърленото дете ли? — пита Туиг.
	Ръцете ми увисват безпомощно. Залитам, изгубила равновесие. Йозеф. Колко досадно, че не мога да дам обичта си към него тъй лесно, както се отказах от разума си. Сърцето ми се пропуква. Късчетата, принадлежащи на брат ми, блещукат и пулсират в клетката от кости. Аз съм скелет, облечен в паяжини, и в дебрите ми грее свещ. Разумът е бил мой затвор и мой щит; без него пламъчето мъждука насам-натам, подвластно на чужди сили. Вдигам длани да закрия голото си сърце, ала не успявам да го заслоня.
	— Брат ми няма нищо общо с това — заеквам.
	— Напротив! — възразява Туиг. — Все пак се върнахте тук заради него, нали?
	— Да, но няма да го дам! — свивам раздразнително устни. — Той е мой!
	Очите на Тисл и Туиг обхождат лицето ми, после се срещат. Самовлюбена, самовлюбена, самовлюбена, упрекват ме. Приисква ми се да грабна тези бръмбарови ириси и да си ги нанижа като пръстени, да залича безмълвното им обвинение.
	— Не ме гледайте така! — отсичам. — Не ме съдете!
	Гоблинските момичета пак се споглеждат.
	— Както желаете, Ваше Величество. Както желаете — изричат в хор.
	Исках бал, но тълпата от гоблини и подхвърлени деца в необятната сияйна пещера изглежда не се е събрала за увеселение. Няма музика, танци, пиршество, флиртове. Очите ми шарят, обезпокоени и същевременно очаровани от прозрачните чувства по лицата наоколо. При предишното ми идване в Подземния свят се бях озовала сякаш в чужда страна, чийто език разбирам едва-едва. Сега светът е съвсем понятен. Разбираем, приемлив.
	— Аз съм като вас! — Плясвам радостно с длани и щипвам бузата на дебелокожо дяволче със страхливо изражение. — Виждам ви! Чувам ви! Разбирам ви!
	Оглеждам пещерата от върха на каменните стълби, водещи към залата. Някога щях да видя море от еднакви лица, вперени в мен. Сега виждам характерни черти, ясни и различни като дървесни листа. Как не съм забелязала особените контури, формата, очертанията им? Вените, които ги отличават, неповторимите петна, клони и грапавини?
	Слизам по стълбите. Множеството се разделя пред мен както водите на Червено море пред Мойсей. Отваря ми път право до фигурата в далечния край на пещерата. Той седи на огромен трон от еленови рога върху мраморен подиум. Мас-тиленочерни ивици се вият по кожата му; овнешки рога стърчат от темето му. Очите му са бледи, синкаво бели като ледена вихрушка и студена смърт.
	Горския цар.
	Призрачен отряд стои на стража от двете страни на трона. Духове на конници, облечени в прогнили парчета плът и плат; воини, снаряжени с поръждавели копия и щитове. Свирепите ловци.
	— Господарю! — Усмивката започва от върховете на пръстите ми и изпърхва нагоре през корема, гръдта, гърлото, лицето ми. Пещерата подема гласа ми и всички присъстващи потръпват от силата му.
	Всички, освен един.
	Пред трона седи светлокос младеж със стройно тяло, заострени скули и още по-остра брадичка. За разлика от очите на другите подхвърлени деца, неговите имат човешки израз. Чисти като бистра вода и сини, сини, сини.
	Йозеф.
	Не разпознавам брат си. Израженията на гоблините и приказните същества от Подземния свят са разтворена книга; неговото лице е картина, в която търся думи. Пламъкът в гръдта ми помръква колебливо.
	— Добре дошла, царице моя — тънките устни на Горския цар се разтягат в хищническа усмивка; зъбите му блестят в измамната менлива светлина на Подземния свят. — Липсвахме ли ти? — Очите му се вледеняват. — Липсвах ли ти?
	— Да — кимвам. — Копнеех за теб всяка минута, всеки час, всеки ден.
	Блед цвят проблясва мигом в очите му — мълния с дълбочина и измерения.
	— А през безсънните нощи?
	Похот протича на вълни през вените ми; кръвта ми ромоли от желание. Чудовището пред мен е красиво в грозотата; представям си как разкривените му хищнически ръце ме обвиват и кожата ни се оцветява в черно и бяло като клавишите на пианото ми. Свещицата в мен засиява по-ярко.
	— Нощем бягам от бляна по теб. Търся гибел, забрава.
	Горския цар се изправя.
	— Да — въздиша и слабините ми изтръпват от шипящия звук. — Да…
	Да, моля те, да… Той слиза от подиума. Тръгвам напред. Поднасям му покорно голата си шия. Чакам вълчите зъби да се впият в него и кръвта ми да се стече по пода. Ръцете с нечовешки стави обхващат моите и ме придърпват. Той притиска устни във вената, където кръвта ми пулсира под кожата, и вдъхва жадно мириса на смъртната ми плът.
	Пръстите му ме облизват като пламъци и оставят смразени ивици по кожата ми. Тялото ми побелява мъртвешки и натежава мъртвешки под досега му. Закривените му нокти намират всяка пора, сякаш се кани да ги забие в мен, да ме разкъса. Смехът ми прозвучава като писък.
	— Не! — Йозеф се хвърля върху Горския цар и го отскубва от мен. — Остави я! Причиняваш й болка!
	Владетелят на измамата се отдръпва. Усещам нещо горещо да се стича по брадичката ми. Докосвам лицето си и червена влага полепва по върховете на пръстите ми.
	От носа ми тече кръв.
	Светът се отдалечава плавно от мен. Вдигам длани и през кожата им виждам мускулите, вените и костите в тях. Пласт по пласт Горския цар съблича човешката ми същност. Засмивам се отново и смехът ми излиза през устните на Царя. Той се обръща с кикот към брат ми.
	— Не заслужава ли болка? Не заслужава ли гибел? Не са ли ти минавали през ум подобни мисли, безименний?
	Йозеф ме поглежда. Все още не разбирам думите в очите му.
	— Защо дойде тук? — пита го Горския цар.
	— Дойдох… у дома. — Гласът на Йозеф е по-тих от мислите ми.
	Горския цар отмята глава и се залива в гръмък, презрителен смях.
	— Не е толкова лесно, подхвърлено дете! Да смъкнеш от себе си живота на простосмъртен. Виждам нишките, свързващи те с горния свят. С нея!
	Очите му се стрелват към мен. Съзирам вървите на кръвта, усукани около гърлото и гръдта на Йозеф. Пристягат се бавно и неумолимо, изцеждат радостта от тялото му. Свързани са със свещта в мен.
	— Защо носиш неговото лице? — подсмихва се Горския цар. Получовек, полубрат, мелез. — Виждам как брат ми се гърчи в срам и агония. — Покажи ни какъв си наистина!
	Йозеф побледнява.
	— Това… съм аз.
	— Нима? — Владетелят на измамата пристъпва към него. Йозеф потръпва от горчивия му дъх. Зимният поглед на Царя погалва лицето на брат ми; разкривените пръсти докосват челото му. — Очите ти са човешки, безименний! Да ги извадя ли? Да те спася ли от тях?
	— Не! — Крясъкът ми е острие, тялото ми застава като щит между Йозеф и Горския цар. — Не го докосвай!
	За миг ледените очи на Горския цар омекват и разкриват мъжа, смразен по тях. Чувствата му се обагрят с тлен, не с чистия, резлив вкус на вълшебството и вечния живот.
	— Искаш да го спасиш ли? — пита той с глас като котенце — меко, уязвимо и беззащитно в ръцете ми. — Него ли ще избереш?
	Устните на Горския цар изричат едно, думите — друго. Няма ли да избереш мен? Чувам и двамата — мъжа и чудовището. Не успявам да ги разплета, да ги отделя.
	— Защо да избирам? — отронвам. — Не мога ли да спася и двама ви?
	Сенките по кожата на Горския цар се гърчат, шушнат и съскат като змийско гнездо. Гоблините в пещерата си поемат остро дъх. Въздухът натежава в гръдта ми; давя се в напрежение и страх при вида на пълзящата тъмнина, събираща се около тялото на Царя. Той надава писък в ми бемол и впива пръсти в главата си; железните нокти на болката разкъсват тъпанчетата ми.
	Йозеф се разкрещява — агонизираща втора цигулка на Царя, пронизваща с неблагозвучно стържене дебрите, където се таи обичта ми към него. Брат ми забива нокти в очите си и от тях потичат не сълзи, а синкавочерни сенки, забулващи ги в оникси обсидиан.
	Свирепите ловци избухват в смях и барабанят с ръждясалите копия по щитовете си в бумтящ ритъм. Какофония от мъчителни писъци се надига от гърлата на гоблините и подхвърлените деца край мен. Пукат крайници, чупят се пръсти, прекършени тела се сливат в маса от слепи ръце, образуващи устни, нос, очи, лице. Нечестивата орда се разтапя в мъгла и в общо лице. Лицето поема дъх и отваря синьо-бели очи в пещерата. Знам срещу какво съм изправена.
	Старите закони, добили плът.
	_Върна се при нас, Царице на гоблините._
	Гласът е легион, неразбория от октави, тонове и ноти. Ако вече не бях луда, гротеската щеше да ме подлуди.
	— Дойдох да си поискам откраднатото — изричам звънко. Повдигат се вежди, подбелват се очи; ръбове на устни се извикват в иронична усмивка.
	_И какво е то?_
	Поглеждам Йозеф. Поглеждам Царя на гоблините.
	— Сърцето ми.
	Царят на гоблините трепва и вдига глава да срещне очите ми. Искрящият му поглед раздухва пламъците в гръдта ми. Огънят се разжарва, усещам го да шепне името ми.
	_Сърцето ти?_
	Старите закони се разсмиват — хиляди гоблински гласове се кикотят противно.
	_Имаш само едно, простосмъртна девойко._
	Заслонявам с длани свещицата в гръдта ми.
	— Достатъчно голямо, за да стопли и двамата. Достатъчно голямо, за да стопли света.
	_Лъжкиня._
	Думата се разбива на парчета върху каменните стени на пещерата и разпраща навсякъде остро, присмехулно ехо. _Лъжакиня, лъжкиня, лъжкиня._
	Красива лъжа. Но ние знаем грозната истина за теб, Царице на гоблините. Познаваме необятната ти себичност, високомерието ти, егоистичната немара към всичко, незасягащо собствените ти чувства. Знаем как напусна тази жалка черупка пред нас — с пръст посочва Царя на гоблините. Обрече клетника на развала и гибел. Знаем и как осакати това жалко подхвърлено дете — друг пръст се стрелва към Йозеф — с любовта си.
	Йозеф проплаква. Черно мастило се стича по бузите му. Подземният свят вече е погълнал бялото на очите му, синевата на човешките му очи плува в тъмнина.
	_Виж бедното хленчещо същество_, присмиват се старите закони. _Ти го сътвори, Царице на гоблините._
	Лудостта е бягство от границите, задръжките, от съмненията. Не мога обаче да избягам от самоомразата. Досега не разбирах как разумът е бил мой щит срещу собствените ми крайности, срещу необузданите излишества у мен. Сенки се увиват около китките и врата ми, пръстите ми се пречупват и се превръщат във възлести клони.
	_Обетът е нарушен_, грачат старите закони. _По твоя вина. Виновна си, виновна, виновна. Но може да поправиш злото._
	— Как? — изкрещявам.
	Крайниците, зъбите, пръстите, слели се в лика на стария закон, се раздрусват и разлашкват. Хаотичната маса се разделя и оформя грамадни длани, протегнати към мен. В шепите различавам по-дребни ръце, хванали кама.
	_Живот за живот_, съскат старите закони. _Това ни дължиш._
	Поглеждам Царя на гоблините.
	Поглеждам Йозеф.
	_Избирай, девойко. Избирай… Любимият или братът._
	Ръцете с камата растат — клон, фиданка, дърво. Старите закони ми дават острие, древно оръжие, неизковано от стомана, а издялано от камък. Грапаво, грубо, жестоко.
	_Избирай, девойко_, повтарят старите закони. _Плати цената и другият е свободен._
	Вземам камата.
	_Да_, просъскват те. _Избери!_
	Обръщам се към брат ми. Кожата му е прозрачна, костите са от стъкло, кръвта — от вода. Свещицата в гръдта му е изчезнала, заменена от нищо, черна пустош, блато. Над тинята се рее блуждаещо огънче, синьо и ефимерно, призрак на пламък.
	Обръщам се към Царя на гоблините. Сенките са се отдръпнали от него, оставили са го ужасяващо оголен, обезобразен. Очите му обаче блестят — ярки, дълбоки. Между ребрата му мъждука свещ — студена, мрачна светлина, сякаш чакаща дихание да я разжари за живот.
	_Избирай_, настояват старите закони.
	Царят на гоблините ме поглежда. Устните му се извикват в котешка усмивка — мъркаща, примамлива. Не говори, ала го чувам.
	_Избери него. Избери брат си._
	Поглеждам Йозеф. Не успявам да разчета езика на лицето му, ала той поклаща глава.
	— Остави ме, откажи се от мен.
	Камата в дланта ми е повече от оръжие; тя е стрелка на компас. Сочи сърцето ми. Притискам острието в гръдта си.
	Гоблиновата плът се размърдва.
	_Какво правиш_, шушне с колеблив глас.
	— Избирам — прошепвам.
	И забивам камата в сърцето си.


>>	2
>>	Отвътре навън

	Няма болка, само въздишка на облекчение. Прорязвам клетката от кости около свещицата и бръквам вътре. Пламъкът е дързък и непоколебим. Вдигам го нагоре и осветявам пространството край мен.
	Пещерата е изчезнала. Съвсем сама съм. Върнала съм се във виенското имение на граф Прохазка. Отново съм в лабиринта, но храстите са спомени, пътеките — разцъфнали макове. Стъпвам по душите на откраднатите и пожертваните. Мисли се пукат под краката ми като мехурчета и оставят късчета чувство зад мен. Цветята шепнат имената им.
	_Лудвиг_
	_Аделаида_
	_Ерик_
	_Самуел_
	_Магда_
	Търсейки изход от лабиринта, осъзнавам, че газя в река от кръв между дедалови стени от кости. Живите храсти пулсират, туптят и дишат, топли и лепкави на допир. Като кожа. Като оголена плът.
P>
	Ich bin der umgedrehte Mann.
	Аз съм преобърнатият мъж.
P$
	Центърът на лабиринта излъчва сияние. Загърбвам мрака и тръгвам към светлината. Коридорите на лабиринта се разширяват. Озовавам се на място, наподобяващо балната зала в имението „Сновин“ — красива и висока катедрала от искрящо стъкло и огледала. Слънчева, лунна и звездна светлина от други светове нахлува през прозорците, прашинки блещукат по гредите като фенери на феи от Подземния свят. Съкровено място, убежище — светая светих на сърцето ми.
	По средата има олтар — бронзов потир с масло върху дървен постамент, изваян във формата на дърво. Докосвам маслото с пламъка на свещта и го запалвам, питайки се дали ще срещна своя двойница — жрица, оракул или царица.
	Никой не идва.
	Сама съм. Огледалата край мен отразяват единствено неугледното ми същество.
	Едно от отраженията ме привиква с пръст. Подчинявам се и тръгвам към девойката в стъклото. Отдавна съм се примирила с липсата на привлекателност, но се смущавам от образа си в огледалото. Взирам се в лицето си с нови очи — хем по-критична, хем по-снизходителна към чертите си. Безволевата заострена брадичка, конският нос и тънките устни са си по местата, но одухотвореният поглед и високите скули са нещо ново. По-скоро ми _изглеждат_ нови, защото виждам първо тях, когато проговарям. Първото, което виждат хората.
	_Коя си ти_, пита отражението.
	— Лизл — отговарям.
	Тя поклаща глава. Коя съм аз?
	Примигвам. Спомням си отдавнашен разговор — игра — с Царя на гоблините.
	Аз съм момиче с музика в душата. Сестра, дъщеря, приятелка, закриляща пламенно всеки, който ми е скъп. Обичам ягоди, шоколадова торта, минорни песни, моментите на затишие сред ежедневните задачи и детските игри.
	— Ти си Елизабет, цяла и непокътната — казвам на отражението си.
	Усмивката й е тъжна. Наистина ли?
	Наистина ли? Обръщам се към друго огледало и виждам своите лица — момиче с музика в душата, дъщеря, приятелка, сестра. Всички те са част от мен, съставляват ме в цялост, ала едва сега разбирам как съм се разкъсвала, неспособна да проумея как да ги сглобя в едно.
	Има огледала и прозорци. През прозорците виждам други светове, друг живот; виждам най-обичните ми сродници и приятели. Мама, Констанце и татко са заедно, Франсоа и Кете се отразяват под различен ъгъл. От всички красиви картини обаче, разкриващи ми любимите хора, само Кете гледа право към мен.
	_Лизл_, казва тя.
	Държи пръстен. Присвивам очи и различавам сребърния пръстен с вълча глава, който хвърлих в езерото Лорелай — пръстенът, даден ми от моя съзерцателен млад мъж като обещание.
	_Пазя тайната ти_, промълвява сестра ми. _Пазя теб. До деня, когато се върнеш при мен, ще пазя сърцето ти._
	Ръцете ни се срещат длан в длан върху стъклото. Главите ни кимат в унисон.
	Светлината в прозореца на сестра ми гасне, но свещичка продължава да гори.
	Тръгвам бавно през залата. Вглеждам се във всеки прозорец. Искам да зърна брат ми и Царя на гоблините. Не ги намирам обаче, защото огледалата ми показват калейдоскоп от хиляди спомени.
	_Търсиш на грешно място_, казва отражението ми.
	— Къде да търся? — питам.
	_Не във външния свят_, отговаря ми. _В себе си._
	Тогава разбирам.
	Йозеф и Царя на гоблините не са самостойна цялост; двамата живеят в сърцето ми. Нереални марионетки от сенки и плът. Не ги виждам, отделени от мен, защото те са основата, която ме крепи.
	_Избирай_, настояваха старите закони. _Плати цената и другият е свободен._
	Жертвата не е платена с моята кръв. Нужна им е душата ми. Избирайки между Йозеф или Царя на гоблините, преценявам от кого бих се отказала — от брата или от любимия. Кого ще дам — градинаря на сърцето ми или безсмъртния ми любим? Какво ще жертвам — състраданието или милосърдието?
	Състраданието е за Йозеф — неканен, неочакван, нечакан гост в нощта, когото съм хранила, обличала и обичала като своя кръв. Обичта към брат ми ме облагородява, макар напоследък все да не успявам да покажа добротата си — и пред него, и пред себе си.
	— Съжалявам, Зеперл — прошепвам на отражението си.
	Девойката в огледалото затрептява и силуетът й се променя. През мен застава подхвърлено дете с чертите на брат ми и с гоблински очи. Усмихва се и сочи с брадичка над рамото ми. Обръщам се към друго огледало.
	Съзерцателният ми млад мъж.
	Не е съществото, което оставих в пещерата при брат ми и старите закони. Този човек е различен — по-млад, с ведро лице и очи в два цвята, живи и ярки, сякаш току-що излезли изпод четката на художник. Не е и съвсем съзерцателен въпреки сериозното изражение и строгото облекло. По лицето му играе палава усмивка, устните са иронично поприсвити, ала в дълбокия му поглед има мъдрост, неподвластна на времето — и знание, и опит.
	— Кой си ти? — прошепвам.
	Той ми кимва. _Знаеш кой съм, Елизабет._
	— Ти си мъжът с музика в душата. Онзи, който ми показа как да се върна при себе си, когато бях изгубена в гората. Мой учител, другар в игрите, приятел. — Задавят ме хлипове, надигащи се в гърлото ми. — Разреши ми да си простя, че не съм безупречна, не съм безгрешна, не съм друга.
	Брат ми е добротата, Царят на гоблините — моето милосърдие. Поглеждам ги. Как да избера? Невъзможно е. Имам древно оръжие, ала как да изтръгна сърцето си и да оцелея?
	Йозеф пристъпва напред с протегната ръка. Царя на гоблините също пристъпва напред — огледален образ на брат ми. Пресягам се към двамата и очертанията им се размътват, сливат се. Вече не различавам кой е добротата и кой — милосърдието. Навярно са едно. Или нито едното.
	Избирай.
	Продължавам да чакам. Колебая се. Не искам да ги пусна. И двамата.
	Избирай.


	Кръвта на девойката рукна по пода на пещерата. Кръгът в пурпурен, ален и яркочервен цвят се разля нашироко. Подхвърленото дете се хвърли напред с крясък и сложи длан върху сърцето, за да спре кръвта.
	— Помогни ми! — извика на мъжа върху мраморния подиум. — Помогни ми, моля те!
	Мъжът пристъпи към него — блед, отмалял, с подкосени крака. Царят на гоблините. Силата на стария закон вече не барабанеше във вените му и той изглеждаше странно смален. Не толкова страховит, не толкова нечовешки, просто не толкова. През целия си живот на простосмъртен подхвърленото дете бе слушало истории за този призрачен мъж, способен да усуква пространството и времето, и законите на реалността, позната на белия свят. И все пак Царят на гоблините, застанал пред него, не е мит. Той е просто мъж. Подхвърленото дете го намрази леко заради това. Царят на гоблините застана до девойката и прихлупи дланите на младежа със своите. Заедно двамата притискаха гръдта й и усещаха туптенето на сърцето й.
	— Моля ви — подхвърленото дете се обърна към преплетените гоблинови ръце, зъби и очи, втренчени безразлично, безучастно, безлично в него. — Кажете ми какво да направя?
	_Да направиш ли, безименний?_, учуди се легионът от гласове. _Какво? Да й спасиш живота ли? Късно е. Тя избра._
	— Искаше да ме спаси! — Подхвърленото дете се обърна към Царя на гоблините. — Защо я остави да умре?
	_Не го вини_, отвърнаха старите закони. _Той е празна черупка. Изядохме душата му. Вече няма какво да даде._
	Подхвърленото дете отметна глава и изкрещя.
	От гърчещата се маса изпълзяха две момичета гоблини. Ръце се протегнаха и хванаха глезените, китките им, каквато част от тялото им успяха да докопат. Момичетата бяха решени да се освободят. Хапеха и дращеха, и си проправиха път до подхвърленото дете и Царя на гоблините.
	— Безименний — изрече по-стройната с тяло на фиданка и корона от клони, оплетени в паяжини, — има начин да я спасиш.
	_Мълчи!_, изреваха старите закони.
	— Този е дал всичко. — Другата, нисичко същество с щръкнала на бодли коса, посочи Царя на гоблините. — Вече няма нищо… Ти обаче имаш, безименний. Имаш.
	Подхвърленото дете погледна към мъжа, застанал до него. Царят на гоблините клатеше глава — в знак на отчаяние или несъгласие.
	— Той не бива да плаща цената.
	— Каква цена? — настоя подхвърленото дете.
	— Вечност — прошепна Царят на гоблините. — Безкрайно мъчение.
	Подхвърленото дете се вкамени. Разбра каква саможертва се очаква от него, какво искат старите закони.
	Крал.
	— Не, Йозеф — рече мъжът. — Тя не би понесла да те изгуби. Елизабет никога няма да ти прости.
	Йозеф. Откраднатото име, лицето и животът, които си бе присвоил. Пълничкото сладко бебе, умряло от скарлатина, преди да е имало шанс да живее. Подхвърленото дете съзря възможността и я грабна. Заел мястото на момченцето в люлката, стана брат на Лизл.
	— Какво да направя? — отрони подхвърленото дете и се обърна към лика, изтъкан от кошмари. — Как да я спася?
	— Не невяста е нужна, за да пробуди света — отговори обрасналото с клонки момиче. — Нужна е доброта.
	Царят на гоблините я изгледа остро.
	— Говори по-ясно, Тисл.
	Гоблинското момиче затрепери, разтърсено от страх и нетърпение.
	— Само човек, даден доброволно и с цяло сърце на Подземния свят, разбира истинската разплата и я предлага с радост.
	— Добротата, безименний — обади се гоблинското момиче с щръкнала коса, — е способността да обичаш света в цялост. Без оглед на себе си, на личните си желания. Първият Цар на гоблините разбирал това.
	Мъжът застина.
	— Тогава каква е ролята на невястата, Туиг? — попита той. — Защо е нужно да се пролее невинна кръв, та светът да се пробуди?
	Подхвърленото дете чу неизречените думи: _Защо трябваше да страдам? Защо трябваше да страда тя?_
	— Жертва, направена с половин сърце, е с половин цена — отговори Туиг. — С измама ви отредиха трона, Ваше Величество. С измама отнеха трона на първия Цар на гоблините.
	— Кой го подлъга? — попита подхвърленото дете.
	Гоблинските момичета се спогледаха.
	— Не изричаме името й — поклати глава Тисл.
	Първата Царица на гоблините.
	— Тя го обикна — продължи Туиг. — И прояви себичност. Той я пусна да си върви, ала тя се върна в Подземния свят да си го вземе. Да го открадне. Замени го с хленчещо момче. Страхливецът не издържа и два пъти да вдиша, преди да си намери заместник.
	— Но ти, безименний — прошепна Тисл, — ти разбираш какво е да обичаш света в цялост. Бил си сред смъртните, живял си с тях. Дори си ги обичал по единствения начин, който познаваме ние от Долната земя. Отдалеч. Безстрастно. Ала това не значи, че не обичаме дълбоко.
	Подхвърленото дете се втренчи в камата в дланта на сестра си. Нейната кръв обливаше острието.
	— Аз нямам душа — отрони то.
	— Тя ти даде име — промълви нежно Тисл. — Ти го взе и си извая душа.
	Зеперл.
	Мъжът поклати глава, ала не продума. Подхвърленото дете взе оръжието от ръката на сестра си.
	— О, Йозеф. — В разноцветните очи на мъжа имаше сълзи; в синьо-зелените им дълбини се четеше дълбоко състрадание. — Не бива да го правиш.
	Но подхвърленото дете бе взело решение.
	— Грижи се за нея — прошепна. — Тя заслужаваше да я обичат. Мъжът кимна безмълвно. Йозеф го чу: _Ще се грижа. Давам дума._
	Старите закони проследиха със зорки очи как подхвърленото дете хваща камата.
	И я забива в сърцето си.


>>	3
>>	Цяло сърце и непокътнат свят

	Сенките се разлюляват и се отместват. Брат ми се отдръпва от отражението си, от мислите ми и застава пред мен — цял и непокътнат.
	— Лизл — прошепва.
	— Зеперл. Теб ли виждам? Или себе си?
	— Аз съм в теб — казва той. — И ти си в мен. Ние сме лявата и дясната ръка на едничък пианист. Част сме от цялото, по-голямо от нас, по-голямо от света.
	Светилището притъмнява. Дори пламъкът, мъждукащ откъм олтара, не разсейва мрака на отчаянието ми. Свещта, изтръгната от клетката на костите ми, лежи захвърлена, студена и мъртва под него.
	— Какво да направя, Зеп? — отронвам с дрезгав глас. — Как да избера?
	— Няма да избираш — отвръща кратко той.
	— Как така?
	В ушите ми още отеква ехото на стария закон. Повтаря неумолимо и властно: _Плати цената и другият е свободен._
	— Аз ще избера — казва той.
	— Не! — вкопчвам се в ръката му. — Не можеш!
	— Защо, Елизабет?
	Царят на гоблините застава до Йозеф в облика, който познавам. Очите му — зелено и сиво-синьо — лицето с остри черти, бухналата сребристобяла коса.
	— Защото… — Не намирам точните думи. Изборът се пада на мен. Винаги се е падал на мен.
	— Не бъди егоистка — подсмихва се Йозеф. — Поне веднъж остави товара на нас.
	— Старая се — прошепвам. — Да не съм егоистка, искам да кажа.
	— Нищо ли не научи от Подземния свят? — Царят на гоблините се навежда да вдигне свещицата от пода. — Какво те попитах преди толкова време?
	— Кога ще се научиш да мислиш за себе си? — отронвам. — Кога ще се научиш да следваш желанията си?
	— И кога ще се научиш да оставяш другите да ти протегнат ръка? — Царят на гоблините подава свещта на брат ми; той я запалва с огънчето, блуждаещо в тъмното му сърце.
	— Реално ли е всичко това? — Не смея да задам въпроса по-силно от шепот.
	— Какво е реалност? — пита Царят на гоблините.
	Поклащам глава. Не знам.
	— Реалността е плод на ума ти, Елизабет — отговаря той. — Също като лудостта. Ти решаваш дали това е реално, или не. Е? Какво е? Какво искаш да бъде?
	Усещам кожата му със своята, долавям уханието на тялото му, вкуса на устните му. Царят на гоблините има плът и тежест в ръцете ми. Виждам как гърдите му се повдигат и спускат при всяко дихание. Вдишване, издишване. Внезапно ме връхлита спомен или по-скоро видение за бъдещето — преживяно тъй наситено, че е равносилно на спомен. Спомням си ни как лежим един до друг, кожата ни лепне от наслада и излъчва спокойна топлина. Спомням си как възрастта изостря чертите му, чертае бръчици и разкрива тънките контури на костите.
	Спомням си сребристата му коса, побеляла като сняг, чисто бяла, без вълшебното сияние на Подземния свят. Спомням си как остаряваме заедно.
	— Реалност — отговарям.
	— Тогава ме назови. Върни ми моята същност, Елизабет.
	— Не знам името ти — устните ми се препъват в сълзи.
	— Знаеш го. — Той слага длан върху гръдта ми. — Винаги си го носила в сърцето си и си ме връщала на Горната земя.
	Манастирът. Спомням си имената, издълбани в каменните стени на катакомбите; имена на отдавна угаснали братя. Махьо… Не, това не е името на Царя на гоблините. В същия миг разбирам, че наистина знам името му — на късчета, на срички, в сънищата ми. Момче-вълк, диво дете, име, прорязано в перваз на прозорец.
	— Как… — гласът ми секва.
	Той се засмива тихо.
	— Неведоми са пътищата Господни.
	— Иска ми се Бог да не е толкова загадъчен, да е по-прям — тросвам се.
	Царят на гоблините се разкикотва.
	— Даде ми име — намесва се Йозеф. Усмивката му е кротка и нежна. Обзема ме нетърпима болка. — Дай и на него.
	Вдига ръката ми и я слага в дланта на Царя. Моят съзерцателен млад мъж. Моят…
	— Волфганг* — прошепвам.
	[* На немски език името Волфганг означава вълча стъпка. — Б.р.]
	Йозеф ми дава свещта, запалена не от олтара, а с блуждаещото огънче в гръдта му. Неговата, моята душа. Пресягам се и запалвам свещта в гърдите на Царя.
	Сенките се отдръпват.
	— Вървете. — Йозеф посочва прозорец, където момиче със слънчеви коси и лятносини очи чака с протегната ръка да улови моята.
	— Кете — прошепвам.
	Зад сестра ми стои Франсоа. Очите на брат ми и възлюбения му се срещат. Какво казва дългият безмълвен поглед остава тайна, защото не познавам техния език на любовта. След миг Франсоа кимва. Не е жест на отчаяние и поражение, а на приемане. Сбогуване. Йозеф кимва в отговор.
	— Вървете — повтаря брат ми. — Дарявайте музика на света. Бъди, каквато си създадена да бъдеш, Лизл, както аз избирам да съм крал.
	— Но как ще свиря без теб? — Не губя време да бърша сълзите, стичащи се по бузите ми.
	— Имаш него. — Йозеф накланя глава към Царя на гоблините. Към Волфганг. — Но винаги ще имаш и мен. Музиката ти е мост, Лизл — напомня ми. — Засвириш ли, ще бъдем заедно. Чуя ли те, ще си спомням. Теб. Живота. Какво значи да обичаш. Музиката бе първото и единствено нещо на белия свят, което ми даде човешко сърце. Музиката е първото и сетното нещо, което ти връщам.
	Едва промълвявам през неудържимия плач:
	— Обичам те, Зеперл.
	Дъхът ми секва, риданията заглушават думите за сбогом:
	— Обичам те, братко. От все сърце.
	Йозеф се усмихва и върховете на зъбите му просияват в треперливата светлина на свещта.
	— И аз те обичам, Лизл. С духа на целия непокътнат свят.


	В люлката се разплаква бебе. После млъква и червенината се оттича от бузките му.
	Детето застива, бледо и изтощено.
	Йозеф?
	В стаята влиза момиченце. Има жълтеникава кожа и кльощаво тяло, тъмна коса и очи, заели сякаш цялото му лице. Привежда се над люлката и погалва братчето си.
	Бебето отваря очи — непроницаемо черни. Очи на гоблин. На подхвърлено дете.
	Зеперл?
	В гласа й има тревога, има и обич. Черните ириси на бебето изсветляват в небесна синева. То протяга ръчичка към момиченцето. Момиченцето я улавя крепко и запява. Приспивна песен, съчинена от нея. Мелодията раздвижва нещо у него, нещо ново, различно, прекрасно.
	Спомен.
	Неговият спомен. Това е първият му истински спомен, защото не принадлежи на Подземния свят, нито на Лизл, нито на никого. Принадлежи само на него.
	На Горския цар.
	В далечината зазвучава музика. Гласът на сестра му преминава през булото между световете. И както някога, когато е бил в люлката, Йозеф протяга ръка към нея.
	Душите им се докосват. Мостът съществува.
	Той е имал име. Имал е душа. И доброта.
	Горския цар помни какво е да обичаш.
	И връща света към живот.


>	Финал

C>
	Получател: Ана Катарина Магдалена
	Енгеборг Фоглер
	До: Повярвалите, Виена

	Моя скъпа Кете,
	Пристигнахме благополучно в Бавария и вече сме при мама и Констанце. Въпреки опасенията ни, странноприемницата процъфтява; постоянен приток на клиенти попълва „ковчежницата“ ни, изпразнена от татковите дългове. Баба ни е раздразнителна и сприхава както винаги. Излезе обаче от покоите си, за да поздрави Волфганг. Макар да би отрекла ожесточено, остана очарована от него — както всеки впрочем, когото срещахме по обратния път към Дъбравата на гоблините. „Къде го намери? — попита ме — Как дребно и неугледно девойче като теб успя да си хване такъв съпруг?“ „Неведоми са пътищата Господни“, отговори й Волфганг и стопли сърцето на нашата набожна майка. За жалост думите му не се сториха тъй угодни на Констанце — еретичка до дън-душа. „Пфу — изсумтя баба ни, — младежът явно не е от сродените с Горския цар“. „Уви, не — съгласи се той. — Сроден съм само със себе си.“ Всички ме изгледаха, сякаш съм полудяла. Е, смеех се до полуда наистина.
	Затънтеното ни селце се изуми не по-малко от Констанце при вида на съпруга ми. Най-поразен от всички остана хер Баумгертнер. Изпитах, признавам, дребнаво задоволство, че Волфганг е несравнимо по-красив от Ханс. Знам, че е недостойно и ти позволявам да ме скастриш, а и да ми се подиграваш, Кете.
	Отидох да отдам почит на татко в църковното гробище. Стария пастор го няма. Миналата зима изчезнал от постелята си и само макове останали след него. На тръгване забелязах нова паметна плоча до татковата. Сигурна бях, че я виждам за пръв път, но изглеждаше потъмняла и покрита с плесен, все едно е стояла там с години.
#	Франц Йозеф Готлиб Фоглер
#	Отиде си без време
	Оставих мак на гроба.
	Утре ще отида да занеса даровете ни в Дъбравата на гоблините. Кичурите от твоите коси и от косата на Франсоа оцеляха по време на пътуването. Ще ги заровя под дърветата. После, когато слънцето залезе на запад през първата лятна нощ, ще изсвиря „Горския цар“ на новата ми цигулка. Волфганг поръча да я украсят с женската фигура — ценност, пазена в семейството ни от незапомнени времена. Това е сватбеният ми подарък. Не е за вярване как ти и Франсоа сте я открили в гримьорната.
	Като малка се чудех дали лицето на жената изразява болка, или наслада. Сега разбирам — изразява радост.
	Откакто напуснахме Виена, нямам ни вест, ни кост от граф и графиня Прохазка. Носят се слухове, че имението „Сновин“ е съвсем буренясало. Понякога си спомням синьо-зеленото езеро, скрито зад хълмовете на имението им.
	Ще се върнем веднага, щом уредим продажбата на странноприемницата. Мама не е на себе си от вълнение, че ще те види скоро. Дори Констанце изглежда очаква с нетърпение да се сбогува с това място.
	„Пълно е с призраци — повтаря — Нямам мира от досадния им брътвеж.“
	Съселяните ни мислят, че се е побъркала. Сега обаче разбирам по-добре какво се върти в ума на баба. Ние, с единия крак в Подземния свят, винаги долавяме тайнствата на незримото. Лудост ли е това? Или просто друг начин на живот?
	Предай сърдечни поздрави на Франсоа. Кажи му, че очаквам с нетърпение да видя как трупата ще представи операта ми. Винаги ще му бъда благодарна за мъдрите напътствия, докато я композирах. Разказах своята история, но музиката е плод на съвместна работа.
	Преди да тръгнем, Фолфганг настоява да изпълним Сватбената соната тук в селото. Иска да ни запомнят с музиката ни.
	„Така ще те разберат, Елизабет. Ще разберат нас двамата.“ Предавам ти думите му.
	Не знам как месарят и пекарят ще възприемат музиката, но все пак концертът ще им хареса, предполагам. Финалът на сонатата постоянно се променя. Навярно ще продължи да се променя до смъртта ми. Но така е с творбите, обобщаващи житейския ни път. Щастлива съм да композирам, да пиша, докато открия най-правдивия завършек.
	Едно последно нещо, преди да приключа. Знам, че би желала да запазя пръстена с вълчата глава, или поне да се допитам каква е стойността му. Обещанието обаче наистина няма цена. Когато отида за сетен път в Дъбравата на гоблините, ще го оставя на брат ни, заедно с твоя кичур коса и с обичта ни.
	Винаги твоя:
@	композиторката на Горския цар
C$


>	Някога

E>
	Където и да съм, ти си с мен.
@	Лудвиг ван Бетовен, „Писма до безсмъртната любима“
E$

	Живяло някога малко момиче, което пеело своите песни на момче в гората. Тя била гений, той — даровит цигулар. Двамата били градинари на сърцата си; опитомявали, плевели и разрохквали плодовитата почва на душите си, докато разцъфнали и се раззеленили като безпределна гора, обхванала целия свят.
	Баба им ги учела на старите обреди и древните закони, но момичето и момчето не се страхували, защото и двамата били сродени с Горския цар.
	_Не ме забравяй, Лизл._
	Момичето не отговаряло с обикновени думи. Всяка пролет, всяка година свирело своята песен за Царя на гоблините, за да върне света от смъртта към живот. Когато разкривените й възлести пръсти вече не можели да държат лъка, децата и учениците й подели нейната песен и продължили да свирят дълга, несекваща мелодия. И така, докато сезоните се сменят и живите помнят всичко добро, всичко красиво и безценно на света.
	Защото любовта е единственото ни безсмъртие и когато споменът избледнее и угасне, нашето наследство остава.
