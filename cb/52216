D>
	На моите най-ценни читатели (най-сетне): Джила Роуз, Самюъл Нейтън, Лили Естер Шелдън, Рути Гал, Сол Ейтън, Илан Йехуда Амкраут, Коби Матан и Алон Йоав Хоровиц.
D$


>	Бележка на автора

	„Дъщерята на художника“ е биографичен роман за живота на Ида Шагал, единствената дъщеря на художника Марк Шагал. Придържала съм се стриктно към хронологията на живота й и историческите събития, на чийто фон се развива, но възползвайки се от писателското си право, съм описала сцени и разговори, плод на въображението ми. Във всички подобни случаи съм се старала да представя правдоподобно характера на героите и събитията, разчитайки на информация, извлечена от най-различни четива: биографии, писма и разкази, свързани с измислените ситуации и диалози. Използвах множество източници, но искам специално да спомена великолепната книга на Джаки Улшлагер „Шагал: Биография“ и „Моят живот с Шагал“ от Вирджия Хагард.


>	Първа глава

	Сграбчва я ужас. Не може да го назове, но е сигурна, че е в опасност, гибелна опасност. Дъхът й се изтръгва мъчително от гърдите. Тича с все сила. Токовете на лачените й обувки тракат по паважа, сърцето й бие лудешки, сякаш в ритъм с трескавия бяг. Родителите й я държат за ръцете — в дясната длан се впиват острите нокти на майка й, баща й стиска болезнено лявата.
	— По-бързо, Идочка. По-бързо.
	Говорят едновременно. Тя се разтреперва от страха в гласовете им.
	Преследвачите им приближават; тежки ботуши барабанят с омраза, конски копита трополят злокобно.
	Тя не може да тича по-бързо. Усеща как силите й свършват, краката омекват. По бузите й се стичат сълзи. Колко ли ще й се ядосат, ако падне. Не иска да ядосва майка си, баща си.
	После изведнъж тримата се издигат в небето. Реят се, преплели ръце, с олекнали сърца, все по-нагоре и по-нагоре. Ръцете на родителите й са станали криле, порещи небосклона, който вече не е забулен в кадифен мрак, а е изпъстрен с чудни цветя в багрите на дъгата. Волен вятър си играе с медените й къдрици, гъстите кичури я гъделичкат по лицето и тя се смее. Сукманчето й се разтваря като пухкав бял облак и я издига полека.
	Тя поглежда към майка си, носеща се плавно във въздуха — жена като кос, с лъскава абаносова коса и кадифена рокля, обвила крехкото й тяло в цвета на нощта. Обръща глава наляво и вижда, че баретата на баща й е паднала и коприненомеката му коса обрамчва дребното му лице; разпилени кичури се полюшват пред яркосините му очи. Той се усмихва; ръката на дъщеря му е толкова нежна и доверчива в дланта му. Осеяното с цветя небе е негов дом. Ще нарисува това небе, тя знае, когато избягат далеч от опасността. Сега обаче бягството продължава.
	Тримата летят като лек зефир сред булото на меки облаци, високо над горящите села и тъмните колони войници, тъпчещи земята, която някога са наричали своя. Майка Русия ги е отхвърлила. Те са сираци, бегълци без корен, но се носят към безопасен пристан. Не говорят, защото са изгубили думите. Тишината ги покрива с ласкава завивка, изтъкана от надежда и обещания. Безмълвна, беззвучна.
	В просъница, сгушена в леглото, Ида се усмихна, преди с неохота да изплува от съня. Протегна се блажено и отвори очи. Златната светлина на ранното утро струеше през широкия прозорец на спалнята. Птица запя с жаловито сладостен глас. Ида изприпка до прозореца. Самотно коприварче се полюшна върху тънката клонка на лимоновото дърво и отлетя в безоблачното лятно небе.
	— _Au revoir_ — подвикна му Ида и погледна към градината, където родителите й седяха един срещу друг в плетени столове и разговаряха тихо, отпивайки от чашите с кафе.
	Лъжичките звънтяха мелодично по порцелана, гласовете им се носеха по въздуха към отворения й прозорец. Ида се обърна, съблече бялата нощница и застана гола пред високото огледало. Огледа извивките на тялото си, проследи изящния контур на лицето си. Вдигна гъстите дипли искряща коса и ги пусна да паднат върху раменете.
	Отражението й вдъхна увереност. Прокара длани по нежния овал на гърдите си и усети силата на разцъфващата женственост. Вече не беше уплашеното момиченце от кошмара. Сънят бе прогонен. Болезненото минало — загърбено. Нямаше нужда от небесно укритие. Наложи си да надмогне тъгата, толкова често сподиряща трескавите й сънища.
	Обърна глава, погледна се в профил, усмихна се, намръщи се.
	„Красива ли съм? — запита се. — Променена ли ще се сторя на Мишел?“
	Някой почука нетърпеливо на вратата. Извика името й веднъж, после пак.
	— Мадмоазел Ида! Мадмоазел Ида!
	Грубоватият глас на Катя, полската прислужница, раздразнен и обвинителен, я изтръгна от унеса.
	— Късно е. Родителите ви чакат.
	— Слизам веднага!
	Ида сви рамене. Знаеше, че Катя не я харесва, не харесва да е прислужница в еврейски дом. Все едно. Както майка й често посочваше, на Катя й бе провървяло да работи за семейство Шагал. Държаха се мило с нея, плащаха й навреме, хранеха я със своята храна, в неделя и по празници й осигуряваха превоз до църквата.
	Ида пропъди Катя от мислите си, наплиска лице със студена вода и се облече бързо. Избра ефирна бледосиня рокля с перлени копчета, която се изхлузва лесно. Баща й искаше да му позира, преди да замине за алпийския лагер. От месеци рисуваше цикъл голи тела, ту с акварели и гваш, ту с въглен и маслени бои.
	С четката баща й създаваше нагледен дневник на живота й, летопис на игривото й детство, на мрачното юношество, а сега — на зараждащата се женственост. Всяко заглавие бе изписано с окръгления му почерк върху гърба на платното — знак за собственост и авторство. „Ида на люлка“ — портрет в движение, нарисуван бързо, докато тя се изстрелва към небето, пухкавите й крака тласкат енергично, вятърът обжарва бузите й. По-дълго бе рисувал „Ида до прозореца“, за да улови как се взира замечтано през стъклото, озарено от залязващото слънце, чиито лъчи къпеха дома им в Моншове и възпламеняваха водите на Сена.
	— За какво мислиш, Идочка? — беше я попитал тогава, без да спира летежа на четката по платното и без да откъсва от него присвитите си, съсредоточени очи.
	Ида се подвоуми дали да му разкаже упорития сън с трескавото бягство, за да превърне нощната й фантазия в осезаема цветна реалност. Замълча. Сънят беше само неин, не искаше да го споделя с четката и палитрата му. Изпитваше чудато удоволствие от тайната си. Все пак пазеше толкова малко тайни от родителите си. Те бяха обсебили всяка част от живота й; държаха я до себе си, откакто се бе родила. Понякога й се струваше, че следят всяко нейно дихание и долавят настроенията й — тъгата й ги натъжава, радостта й ги разведрява. Бдителността им я задушаваше; ненавиждаше ги, задето упорстват да притежават цялото й същество, ала се срамуваше от предателското чувство. Беше щастлива да е тяхна дъщеря, обичан наследник на славата, благоденствието и безусловната им любов. В замяна тя също ги обичаше дълбоко.
	Разбираше, че загрижеността им за нея е породена от несигурността и страданията, които бяха преживели. Страхуваха се, разбира се. Тя приемаше страха им, покоряваше му се. Позволяваше им да вярват, че са пазители на живота й. Сънищата обаче, красивите и ужасяващи нощни одисеи, бяха само нейни, както и съкровената тайна, премълчавана цяла година. Тържествуваше, задето е успяла да надвие желанието да разкаже на родителите си за Мишел.
	Мишел. Нейният Мишел. Обичаше името му — звук по звук. Докато дългите месеци на раздялата се нижеха бавно, тя си представяше финото лице, мекия му гальовен глас. Напоследък, през знойните летни дни, докато позираше на баща си, час след час, без да помръдва, когато той се отдалечава от триножника, за да огледа отблизо тъмните кръгове на зърната й, плетеницата от ръждивокафяви къдрички между бедрата, тя предвкусваше по-остро следващата им среща. Съсредоточеният му поглед никога не я смущаваше. Той бе Марк Шагал и не я наблюдаваше като мъж и баща, а като творец в треската на съзиданието.
	Мишел я гледаше с очите на любовник, Мишел, когото щеше да види скоро след дългата година на раздяла.
	Ида се усмихна при тази мисъл, върза косата си със синя панделка и се плъзна с боси крака през озарената от слънцето къща към градината, опасана с висока ограда. Френските прозорци се отвориха и родителите й се обърнаха веднага към нея с радостни лица.
	— А! Нашата Ида.
	Баща й стана и я целуна по бузите. Тя коленичи до майка си и усети меките ръце на Белла да докосват нежно косата й. Това бе обичайният им сутрешен поздрав, среща след нощта, равняваща се сякаш на дълга раздяла. Усещаха всеки ден заедно като дар, присъствието й в живота им, а навярно и своя живот, като чудо. Ида се почуди дали понякога сънуват отчаяното бягство от опасността и полета към свободата. Навярно сънищата им, както нейните, бяха извезани с тъмните нишки на спомените за изгубената родна земя, за селцето от тяхната младост. Дали лицата на сродници и приятели, отдавна липсващи в живота им, се мержелееха над тях в нощния мрак както небесните цветя — в нейния сън?
	Родителите й, разбира се, не биха споделили подобни мисли с нея. Тя бе тяхната галена, невинна дъщеря, зорко закриляна от житейските тегоби. Не бяха я изпратили дори на училище, защото се страхуваха от всякакви опасности. Другите деца бяха жестоки. Претъпканите класни стаи — развъдник на болести. По широките улици и в тесните алеи дебнеха непознати хора и профучаващи возила. Не биха изложили своята Ида на риск. Тя бе съкровищницата на миналото им, надеждата им за бъдещето, източникът на щастливото им настояще; ученичка на майка си, модел на баща си, очарователна, жизнена дъщеря. В замяна Ида се стремеше да ги очарова, да ги развеселява, да буди възхита у приятелите им. „Толкова будно дете!“ „Толкова находчиво момиче!“ „Толкова обаятелна!“
	По лицата им неизменно грейваха усмивки и те приемаха овациите, сякаш по заслуга им се полагат. Жизнерадостта й ги омайваше; смехът й звънтеше в дома им. Възхитителната им Ида, щастлива, прелестна и, да, навярно дори талантлива! В юношеските й рисунки прозираше находчивост, картините й бяха обещаващи.
	Позволиха й да се запише в художествена школа в квартала, но Белла стоеше на прозореца и я чакаше да се върне.
	Ида винаги забелязваше как тревожните бръчки по лицата им се изглаждат, когато влезе вкъщи и с напевния си глас им заразказва весели истории: какъв абсурден скитник е видяла — с една червена и една синя обувка; за смешното момче от школата с барета, нахлупена над очите; за учителя, който снове из ателието и припява „На моста в Авиньон“. Ида има слух, има око, кимаха единодушно те.
	Тя играеше ролята и същевременно бавно, но решително се освобождаваше от пашкула на безпокойствата им, извайваше си живот по своя мяра. Издейства си разрешение да се включи в програма за поотраснали деца на руски евреи. Измоли да й подарят престой в алпийския лагер за седемнайсетия й рожден ден.
	— Ще бъда толкова щастлива, мамо, тате! Не искате ли вашата Ида да бъде щастлива?
	Спусна се като танцьорка към тях, протегнала широко ръце, и те се усмихнаха, омаяни от чара й. Искаха да бъде щастлива, разбира се. Бяха дали обет да бъде щастлива. Осведомиха се. Лагерът разполагаше с добър персонал; младежите се потапяха в руския език и култура, облъхваха ги с топлота към живота и литературата на Майка Русия. Тяхната Ида щеше да се сближи с корените им, да разбере миналото им. И най-важното — ще бъде щастлива. Съгласиха се, платиха обучението и купиха билет за влака.
	По време на първото си пътешествие сама тя надничаше развълнувана през прозореца на първокласния вагон, забързан из планината. Свенливо завърза първите си предпазливи приятелства с млади руски евреи. С усмивка срещна погледа на високия и строен Мишел Рапапорт, който говореше всички езици на сърцето й. Окрилена от новооткритата свобода, ходеше боса до Мишел по надиплената алпийска трева и седеше до него край лумналите лагерни огньове, докато пееха руски народни песни и благозвучни шансони.
	По необходимост студент по право, той бе всеотдаен син — помагаше на родителите си в малкия им парижки магазин, решен да облекчи живота им, като стане преуспял адвокат. И двамата с Ида познаваха ограниченията на семейния дълг. Разбираха, че е невъзможно да се виждат през следващите месеци. Но не се обезсърчиха. Щяха да се срещнат идното лято. Бяха млади. Море от време се стелеше пред тях. Докато чакаха, той й изпращаше книги с поезия, а тя му отговаряше със свои картини. Съкровените им невинни послания на надеждата и любовта, увити в кафява хартия, пристигаха по пощата и бяха лесно обясними.
	— Подарък от приятел — казваше Ида на майка си.
	Месеците отминаха и сега Ида броеше дните. Не след дълго щеше да отброява часове, после да се качи на влака и да поеме на югоизток към алпийското селце, където Мишел ще я чака с грейнало от любов лице.
	Седнала с родителите си в градината през слънчевата сутрин, сред дървета, натежали от златни круши и карминови череши, Ида вдъхваше въздуха, пропит от уханието на розмарина край каменната ограда. Сърцето й преливаше от задоволство.
	Усмихваше се на родителите си и дори на Катя, която й сипа кафе с недоволно изражение. Баща й отчупи залък препечен хляб, сдъвка го с хрущене и се излегна под сянката на старо маслиново дърво.
	— Добре ли спа? — попита майка й, докато й мажеше кроасан с малинов конфитюр, направен собственоръчно по рецептата на готвачката, властвала в кухнята на родителите й в далечния Витебск — градчето, където се бяха родили и Марк, и Белла.
	— Много добре, мамо. А ти?
	— Станахме рано. Баща ти не искаше да пропусне светлината на разсъмване. Още рисува сватбения цикъл.
	— Скоро ли ще приключи? — попита Ида. — Изглеждаш изморена, но и толкова красива!
	Белла носеше рокля от ослепително бял сатен с широки ръкави и надиплени поли; бели лилии увенчаваха тъмната й коса, бледосин антимон засенчваше очите. Ида беше виждала роклята. Белла я обличаше често, когато позираше като младоженка под сватбен балдахин или като покойница в подплатен с коприна ковчег. Марк никога не се отегчаваше да я рисува. И Белла, и Ида, твърдеше той, са идеални модели, родени за четката му. Думите му ги разсмиваха, но в мелодичния им смях имаше гордост. Те охотно се подчиняваха на себичната тирания на изкуството му.
	Ида помнеше как веднъж се бе оплакала на баща си, че никога не му позира в сватбено облекло, нито върху разстлан покров — обичайните роли на майка й. Тогава Белла я погледна предупредително, а сините очи на Марк заискриха гневно.
	— Глупаво момиче — рече той. — Глупава Идочка. Няма да те нарисувам така, защото не искам да те изгубя. Нито в смъртта. Нито в брака. Не още. А може би никога.
	— Но защо рисуваш мама? — настоя тя.
	— Ах, майка ти! Моята Белла! Нея не ще изгубя никога. Тя е моя завинаги, в живота и в смъртта.
	При тези думи Белла пребледня, ужасена от ожесточението в гласа му.
	Ида съзря и сега познатата бледност под грижливо начервените с руж скули на майка си. Знаеше, че това е белегът на изтощението, предшественик на непоносимите главоболия, връхлитащи я твърде често.
	— Но нали татко смяташе да рисува мен тази сутрин? — попита тя. — Та да успееш да си починеш.
	— Ще рисува и теб — увери я Белла. — Днес е пълен с идеи.
	Усмихна се с прикрита гордост при мисълта за целеустремения творец с елфическо лице, в когото се бе влюбила през юношеските си години, не по-възрастна от Ида сега.
	Ида си сипа втора чаша кафе. Марк скочи на крака, прекоси градината, откъсна два слънчогледа от дългите им стъбла и сложи платно върху триножника. Възродената му енергия не я изненада. След съвсем кратка дрямка баща й се събуждаше с нови сили, винаги тласкан от експлозия от фантастични видения. Нямаше време за губене, нямаше време за прахосване. Реалността и миражите се сблъскваха и брилянтното му въображение го подтикваше към действие.
	— Готова ли си, Ида? — попита той.
	— Разбира се.
	С широка крачка тя приближи до лимоновото дърво в градината, съблече роклята и я захвърли върху тревата. Той й подаде слънчогледите.
	— Легни на земята. Точно така. Цветята между гърдите. _Comme çà._ Единият крак върху другия. Да. Така. Точно така.
	Намести сръчно краката й, махна панделката и разстла дългата й коса с цвят на мед върху раменете. Ида мълчеше, докато той изстискваше тубичките боя в палитрата, смесваше синьо и зелено, алено и яркожълто, и накрая вдигна четката от фин самурен косъм и започна да рисува.
	Белла простря грижливо роклята на Ида върху един стол, Катя й махна и тя влезе бързо в къщата, но се обърна да погледне съпруга и дъщеря си, сякаш да запомни озарения от слънцето миг на близост помежду им.
	Ида лежеше неподвижно, баща й работеше без прекъсване; острите му черти бяха умиротворени, по устните му играеше усмивка. Сега беше безопасно да го заговори, да го обсипе с въпроси, да го разсмее и да го придума да й разкаже за младостта си.
	— Какво ще рисуваш, когато замина? — попита тя.
	— Сцени от моето градче. Моят Витебск. Помниш ли Витебск, Ида?
	Тя се засмя.
	— Сериозно ли? Бях на четири, когато заминахме. Как да си го спомня, татенце?
	В представите й Витебск бе приказният пейзаж от картините му. Там се бяха срещнали родителите й — бедно момче и богато момиче; бяха се разхождали по моста над река Двина и се бяха влюбили, взрени в отраженията си във водата. Витебск бе мистичното градче, където всички, дори животните, говореха на идиш, извезан със смях и сладост.
	Русия. От нея имаше осезаеми спомени. Беше на шест, когато избягаха оттам, от страховито необятната страна. Мрачният, студен пейзаж се явяваше с упорито постоянство в неспокойните й сънища, когато усещаше как ръцете на родителите й стискат нейните.
	Не би признала пред баща си, че има смътни и не толкова смътни спомени от мъчителното пътуване от Витебск до Москва, където спяха на твърдия, студен под в Московския еврейски театър. Там той подготвяше декорите за пиесите на Шолем Алейхем; майка й шиеше костюмите, а баща й рисуваше по тежката им тъкан, сякаш е платно. Не би разказала спомените си от престоя в еврейското сиропиталище в Малаховка, където Марк преподаваше рисуване, Белла плачеше, а тя се страхуваше да не сподели участта на бледите осиротели деца, с които си делеше играчки от клонки и камъни.
	Колко гладна беше и измръзнала. Разтреперваше се при спомена, защото знаеше, че не си е измислила този студ, този глад, нито жарките сълзи на майка си, която опираше лице в нейното, докато се притискаха в тясното легло, отредено за трима им. Още усещаше вкуса на зелените круши, откъснати от дивото дърво; помнеше как временно я засищаха, после я караха да повръща.
	Беше скътала страховитите образи надълбоко, но те се промъкваха в натрапчивия сън за победоносното бягство, за полета към златната топлина, къпеща голото й тяло сега, докато четката на баща й сновеше без усилие по платното.
	— Скоро никой няма да помни Витебск — каза тъжно той. — Затова го рисувам. Моето градче. Моят дом.
	Ида затвори очи и си представи картините му, изобразяващи изчезналия свят. Заслуша се в мечтателните му истории за детството, за семейството, за брат му Давид, убит в Крим, за красивите сестри, чиято съдба не знаеше, за сенчестото гробище, където бяха погребани родителите му.
	— Витебск…
	Той повтаряше напевно името на градчето, шепнеше го като молитва.
	Струваше й се странно, че рисува малката синагога, където е отпразнувал бар мицва, и брадати равини с молитвени шалове и филактерии, но никога не посещава синагогата, дори за да отбележи годишнината от смъртта на родителите си. Еврейските празници дразнеха Марк, макар на Пасха да гостуваше неохотно с Белла и Ида в дома на Яков Розенфелд, брат на Белла и техен единствен сродник в Париж. Баща й винаги говореше ласкаво за сестрите си, но не ги търсеше. Противоречията я объркваха, ала не смееше да изрази гласно мислите си. Витебск и детството бяха свещената територия на миналото, пейзажите на въображението му.
	Изобразен обаче, пейзажът не излъчваше никаква нежност. Ида виждаше насилие и хаос във фантасмагоричните му платна с оборски животни, прескачащи покриви, зелен пианист, кацнал нестабилно върху парапет, изящна църковна кула, извисена над скупчени еврейски къщурки. Картината с млекарката, дояща крава в невъзможна рамка — глава на коза с огромни очи — я плашеше. Изтънчените колекционери обаче, тълпящи се в парижките галерии, жадуваха за подобни платна, а критиците анализираха символиката им в бомбастични есета. Ида предпочиташе картините с Белла, особено онази, която бе нарисувал скоро след сватбата им: чудат автопортрет на влюбен, политнал към другия край на стаята да поднесе букет от пищни цветя на любимата жена. При мисълта за картината Ида се усмихна и си представи как Мишел лети към нея, понесъл китка еделвайси.
	Тя въздъхна. Слънцето пареше по кожата й, прииска й се да се помести. Вече не й се слушаха истории за Витебск, за непознати баби и дядовци или за лели, чичовци и братовчеди, които никога няма да срещне. Помръдна леко и единият слънчоглед се изплъзна от долчинката между гърдите й. Падна върху тревата и Ида протегна ръка да го вземе. Марк поклати предупредително глава и размаха четката, сякаш е диригентска палка, отприщваща заключителното кресчендо на зрителната му симфония. Дотогава всякакво движение бе забранено.
	Марк най-сетне приключи.
	— Добре, Ида. Готов съм. Ела да видиш какво нарисувах.
	Тя се изправи, протегна се и облече роклята. Докато закопчаваше дребните перлени копчета и си представяше как след няколко дни Мишел ще ги разкопчава бавно, приближи до триножника и се усмихна одобрително. Марк бе уловил меките златисти нюанси на обжарената й от слънцето кожа, прелели почти съвършено в цвета на падналото окръглено цвете. Лицето й излъчваше покой — със затворени очи и медни клепки, досягащи бузите.
	— Аз не спях! — възрази тя.
	— Да. Но мечтаеше.
	Ида не попита как е разбрал. Проследи го с поглед как сваля платното от триножника, подхванал го внимателно, за да не зацапа лъсналата прясна маслена боя. Без да се обръща назад, вече вглъбен в следващия си проект, той го отнесе в бараката, която използваше като ателие и склад. Там, в мрачината, щеше да подготви ново платно, пуснал малкото радио. Напоследък го бяха обсебили новините от Германия, брътвежите на Адолф Хитлер.
	— Опасен мъж — мърмореше той, макар приятелите му да бяха сигурни, че след броени седмици мустакатият маниак ще бъде свален от власт.
	— Маниаците са издръжливи — настояваше Марк. — Особено убийците.
	Ида знаеше, че баща й изразява гласно инстинктивния си песимизъм. Той винаги предусещаше надвисналия мрак. Застрашителни облаци се рееха дори над най-сияйните му пейзажи.
	Тя въздъхна, доволна, че е свободна да се вглъби в „Евгений Онегин“ — книгата с кожена подвързия, подарък от Мишел. Беше я подканил да научи наизуст поне четири стиха на Пушкин. Засега бе успяла да запамети само един, но беше сигурна, че Мишел ще й прости. Усмихне ли му се, той й прощава всичко. Както и баща й. И майка й. Ида вярваше в силата на усмивката си.
	Тя вдигна ръце към небето и усети как я облива вълна от щастие. Беше чудесно да е дъщеря на родителите си, чудесно да бъде в провинцията, когато лятото облъхва поля и морави, позлатява лавандулата и слънчогледите и посребрява листата на маслиновите дървета и на достолепните палми. Чудесна бе мисълта, че докато дните намаляват, двамата с Мишел отново ще се разхождат ръка за ръка из планинските долчинки, далеч от зорките очи на родителите.
	Бяха разговаряли за обичните си и притеснителни майки и бащи, емигранти, преследвани от мрачни видения и от спомени за изоставената земя; как все полират самоварите си, говорят тихо на руски и разглеждат кафеникави снимки на роднини, които няма да видят никога. Родителите им бяха сираци на историята.
	— Горката ми майка, горкият ми баща — бе прошепнал Мишел, целувайки дланта й, докато лежаха върху тревата.
	— Горката ми майка. Горкият ми баща — бе повторила като скръбно ехо тя.
	Представи си как просълзена, майка й запълва тетрадка след тетрадка с изящни думи на идиш, описващи изтлелите дни на безметежното й детство, тихите улички в любимото й градче. И баща й, разбира се, чието сърце е пропито с мъка, както четката му — с боя. Тича след миналото с шеметни щрихи и яркоцветни петна. Ида се разтрепери при мисълта за зловещата гравюра, изобразяваща гроба на баща му, гроб, който синът никога нямаше да види.
	Сълзи се стекоха по бузите й и навлажниха ризата на Мишел. Той целуна пръстите й един по един. И двамата бяха деца в изгнаничество, предлагащи си утехата на взаимността.
	Потопена в спомена, Ида погледна към градината и видя Белла, коленичила до кошница с череши край лавандулова леха. Носеше свободната памучна рокля, която Марк й бе купил от арабския пазар в Йерусалим. Беше я избрал заради нежните бледосини и зелени оттенъци, умело прелели при боядисването. Ида помнеше как бе помолил арабския търговец да му разкрие как смесва цветовете. Беззъбият старец поклати глава. Не би разбулил тайните на занаята си, както Марк не би споделил загадката на своята палитра.
	Белла се изправи и махна на Ида. Роклята подхождаше на крехкото й тяло, дребните стегнати гърди, тесния ханш. Ефирната фигура на майка й винаги стъписваше Ида. Като по-малка често се чудеше как деликатната Белла е родила толкова крепка и закръглена дъщеря; сега някогашната й наивност я развеселяваше.
	— Да ти помогна ли, мамо? — извика тя и остави „Евгений Онегин“.
	Прекоси високата трева и застана до Белла, която редеше съзвездия от виолетови цветчета в кошницата с череши.
	— Защо си набрала толкова лавандула? — попита неодобрително Ида.
	— Не е много. Ще напълня торбички за куфара ти. Уханието ще ти напомня за нас.
	Белла пъхна още една китка под плодовете като рубини с дълги дръжки.
	— Толкова лесно ли мислиш, че ще ви забравя? — попита шеговито Ида, вдигна кошницата и вдъхна аромата на цветовете.
	Лапна череша и изплю костилката в тревата.
	— Когато си разопаковаш багажа, сложи торбичките в чекмеджетата. Ще овържа няколко с конец, за да ги окачиш в гардероба. Ще ти направя, разбира се, и соли за вана. Просто ги изсипваш в топлата вода — поясни Белла.
	— Мамо, не съм дете — напомни Ида, борейки се с раздразнението. Искаше да угоди на майка си; скоро щеше да остане сама, далеч от задушаващата тревога на родителите си и от закрилническите им наставления. — На осемнайсет съм — продължи тя. — Знам как да си подредя дрехите и дори, представи си, как да си подготвя вана.
	— Да. На осемнайсет си. Не си чак толкова възрастна, Идочка.
	— На осемнайсет вече си била сгодена за татко — отвърна Ида.
	Белла кимна.
	— Да, но разбирах света. Бях учила драма в Москва. Знаех как да се грижа за себе си, как да живея сред непознати, как да готвя и да си разпределям парите. Твоят живот е различен.
	— Заради вас — отбеляза Ида с ведър тон, прикриващ горчивината й.
	Помнеше как от прозореца в парижкия им апартамент наблюдаваше връстниците си да се връщат от училище, облечени в униформи; гледаше ги как се държат за ръце и привели глава, си разменят тайни и шеги. Тя нямаше приятелки от класа. Седнала до масата в трапезарията, вземаше уроци от майка си или от преподаватели с тъжни очи.
	— Винаги сме се старали да правим най-доброто — в гласа на Белла се долавяше известно разкаяние. — Ти си ни безценна. Ах, Ида, преживели сме толкова опасности и страдания! Закриляхме те.
	— Разбирам. Но сега трябва да ми позволите да заживея посвоему.
	Ида изрече думите ласкаво, ала страните й пламтяха.
	— Знам — усмихна се тънко Белла. — Все пак си на осемнайсет.
	Двете тръгнаха към верандата, където върху масата от ковано желязо Катя бе сложила високи чаши с прясна лимонада. Седнаха една срещу друга — Белла отпиваше глътчици, Ида пресуши чашата и я надигна, та и последните зрънца захар да се плъзнат върху езика й.
	— Толкова приличаш на баща си! Дай му сладко! Когато дойде за пръв път в дома на родителите ми, изяде всичките парчета кекс от подноса и изсмука три бучки захар. — Споменът разсмя Белла, но почти веднага изражението й се промени. — У тях, разбира се, никога нямаше сладкиши. Едва се прехранваха. С херинга. Да, винаги ядяха херинга, защото дядо ти Шагал беше рибар. — Белла сбърчи нос, сякаш усещаше как миризмата на херинга вкисва въздуха в красивата й градина. Взе една череша и вдигна слънчогледа, който прислужницата бе оставила върху масата. — Знаеш ли какво забелязах днес, Идочка? — попита, късайки листенцата едно по едно. — Забелязах, че когато пораснат, слънчогледите отвръщат лице от слънцето. Не е ли интересно? Мислех, че извличат сила от слънцето и търсят топлината му.
	Ида се усмихна.
	— Не извръщам лице от теб, мамо — прошепна тя. — Искам просто да порасна, да открия себе си.
	— Ще стане. Твърде скоро. Животът ще се погрижи — рече Белла. — Хайде. Да видим докъде е стигнала Катя с обяда.
	Те загърбиха градината. Марк Шагал излезе от ателието и се взря в съпругата и дъщеря си, чиито цветни поли се полюшваха около краката им. Видя ги като ефирни нимфи, носещи се през слънчевите лъчи към къщата с широки прозорци.


>	Втора глава

	В деня, когато Ида щеше да отпътува за лагера, Марк и Белла се събудиха рано. Бледият овал на слънцето едва се мержелееше в стоманеносивото небе. Белла излезе в градината и се взря в злокобните тъмни облаци. „По-добре — помисли си тя, — че Ида спи.“ Времето щеше да я потисне. Тя самата пътуваше тежко, страдаше от парализиращи мигрени и приписваше същата слабост на дъщеря си.
	Потрепери и влезе в кухнята, където Марк се взираше в чашата кафе, подпрял с ръце брадичка и сбърчил тревожно чело. Беше оставил настрани пръчиците за скициране с въглен и грубата бакалска хартия, върху която нахвърляше надве-натри идеите си. Вниманието му бе погълнато от новините по радиото; сериозният глас на говорителя отекваше в сумрачната стая.
	— Изглежда ще вали — констатира тревожно Белла, докато Катя й пълнеше чашата. — Не е ли по-добре Ида да тръгне към края на седмицата, когато времето се оправи?
	Марк й махна да замълчи. Слушаше със свити устни съобщение на агенция „Франс прес“ за особено злостна реч на Адолф Хитлер, обявяваща нови мерки за бойкот на германската еврейска общност.
	— Хитлер е опасен, не бурята — рече горчиво той и изключи радиото. — Влаковете не спират, защото времето е лошо. Ида ще тръгне днес, разбира се. Нека да се весели и да пее с приятели. Кой знае колко още й остава? Той е луд… Хитлер е опасен и луд.
	— Глупости, Марк! — отвърна рязко Белла. — Хитлер е от другата страна на границата. В Германия. Ние сме във Франция. На сигурно място. Нашата Ида е в безопасност.
	Изрече думите с убеденост, каквато не изпитваше. Неведнъж бяха чувствали сигурност, оказала се заблуда. Не бе забравила упованието им в Комунистическата революция и страданията, когато идеологическата мечта се бе преобразила в кошмар. Първо Марк бе приветстван като комисар по изкуството в родния Витебск, после, без предупреждение, те се превърнаха в бегълци, търсещи убежище от град на град, където тълпите бяха заменили омразата към царя с омраза към евреите. Бягаха, винаги вкопчени в Ида и разтреперани от страх. Качваха се на влакове, прекосяваха граници, сменяха езици, лъжеха, докато най-сетне се добраха до Германия.
	В Берлин решиха, че са в безопасност. Картините на Марк бяха окачени в изтъкнати галерии, посрещаха ги гостоприемно в модерни салони. Получаваха пари и признание. Положението им на емигранти ги обвиваше в загадъчен ореол; красотата и стилът им предизвикваха възхищение. Обличаха се съобразно ролите си. Стройната Белла с гарвановочерна коса, обрамчваща деликатното й лице, носеше свободни копринени рокли в живи цветове; Марк — елегантни шапки и руски ризи с висока яка и колан. Ида изглеждаше очарователна в бели рокли с воланчета и блестяща коса, увенчана с барети и бонета, които Белла шиеше за забавление. В Германия живееха приятно и охолно.
	Но бяха нащрек. Чувствителни към опасността, те усетиха, че във въздуха започва да витае антисемитизъм, чието зловоние се долавяше все по-силно ден след ден. Хитлер нарочи приятеля им Пол Касирер за развратен еврейски милионер. Писателят Иля Еренбург се появи в дома им, пребледнял от ужас. По няколко съседни къщи видял надписи с боя: „Смърт на евреите“.
	— По фасадите! — възкликна той.
	— И по вратите — съгласи се сухо Марк.
	Двамата с Белла се спогледаха с безмълвно единодушие. Безопасността на Берлин се бе оказала илюзия. Преместиха се в Париж.
	Франция е различна, убеждаваше се Белла тогава, а и сега. Земята на свободата, равенството и братството. Париж бе Градът на светлината. Не грешеше. Париж ги посрещна с отворени обятия, приветства ги. Оценяваха творбите на Марк. Писатели и поети, интелектуалци и дипломати посещаваха дома им. Седяха до Пикасо и Матис в „Кафе дьо ла Ротонд“ и „Кафе дьо флор“*, където келнерите ги поздравяваха по име и целуваха Ида по бузите. Бяха в безопасност, разбира се. Налагаше се да вярват. Белла бе твърде изтощена за ново бягство, а и злокобните облаци бяха отминали. Оловното небе не предвещава винаги буря.
	[* „Кафе дьо ла Ротонд“, „Кафе дьо флор“ — емблематични кафенета в центъра на Париж, посещавани от видни представители на модерните течения в началото на XX в. — Б.р.]
	Макар песимизмът на съпруга й през онази мрачна утрин да я ядоса, Белла също се чувстваше напрегната. През нощта се бе събудила с разтуптяно сърце и се беше втурнала в стаята на Ида. Вперила очи в спящата си дъщеря, тя се опита да си спомни молитвата за пътници, която набожният й баща бе напявал, докато пътуваха от дома им във Витебск към университета в Москва. Не сподели обаче нощните си страхове с Марк. Не искаше да подхранва пламъка на тревогата му, въпреки че и тя усещаше горещината му. Умееха да оцеляват. Щяха да се справят. Щяха да опазят Ида.
	— В безопасност сме — повтори дръзко Белла.
	Марк си сипа втора чаша кафе, прокара пръсти през непокорните си гъсти къдрици. Белла за пръв път забеляза, че са започнали да посребряват, и откритието я натъжи. Остаряваха — и двамата.
	Той отпи дълга глътка от кафето и добави захар.
	— Евреите никога не са в безопасност, Белла — рече. — Деца сме на Исак, винаги под застрашителното острие на жертвения нож.
	Тя разбра тогава, че е скицирал цикъл за библейския патриарх Исак, чийто баща бил готов да го принесе в жертва на планината Мория. Библейските сюжети преследваха Марк, откакто се бяха върнали от Палестина — одисея, предприета преди три години в чест на петнайсетия рожден ден на Ида. Пейзажите от свещената земя го бяха вдъхновили. Беше се разплакал в Йерусалим, а после им се извини за сълзите, както винаги с двойствени чувства за юдаизма.
	На Белла й хрумна, че библейските му образи са отговор на Хитлер, нагледно утвърждение, че еврейският народ ще оцелее, както Исак бе оцелял. Тя докосна рисунката, после вдигна пръст, зацапан с въглен, и погали нежно лицето на Марк.
	— Ще опазим Ида — настоя тя.
	— Разбира се — увери я той.
	— Не се безпокойте! Сама ще се пазя!
	Звънкият глас на Ида отекна в кухнята, след миг тя влетя вътре и се втурна с грейнало лице към родителите си, развяла коси като лумнали пламъци. Беше готова за път, облечена в бяла памучна рокля и зелена пелерина върху раменете. Прегърна и двамата и ги целуна звучно по бузите, сякаш да ги зарази с радостното си вълнение. Грабна кроасан от масата.
	— Катя, кафе! — извика и седна между тях.
	Излапа шепа ягоди и забърбори въодушевена какво планира за предстоящите почивни дни — да се разходи в планината, да посети чудесното кафене в града близо до лагера. Надявала се приятелите й от миналото лято да дойдат отново. О, нощите в планината са прекрасни! Звезден небосвод! Взела си акварелите, щяла дори да пробва как се работи с маслени бои. Сигурно е вълнуващо да рисуваш нощем!
	Жизнерадостта им ги впримчи в капана си и за кратко прогони страховете им.
	Катя донесе чаша кафе. Ида започна да добавя лъжичка след лъжичка захар — копие на бащиния вкус. Кимна разсеяно, когато Белла я посъветва да седне до прозореца в купето, винаги да си държи чантичката в скута, да внимава портфейла с парите да е на дъното.
	— Не бой се. Ще бъда предпазлива? Не ми ли вярвате?
	— О, вярваме ти, Идочка. Не вярваме на другите — отвърна сухо Марк.
	Белла сложи прясно опакован пакет с храна в ръчната й чанта.
	— Любимите ти пирожки с картофи. Недей да гладуваш.
	Ида се усмихна и целуна нежно ръката на майка си.
	— Не се безпокой за мен — успокои я. — Знам как да се грижа за себе си.
	Докато пътуваха към гарата, небето се проясни. Сърцето на Белла се сви при вида на влака, бълващ нетърпеливо черни облаци дим. Свирката просвистя яростно и локомотивът спря. Застанал на вратата на вагона, кондукторът следеше с нервен поглед как пътниците се качват. Ръцете на Белла се разтрепериха, гърлото й пресъхна. Обзе я мрачно предчувствие, болката в слепоочията й се засили. Почувства, че трябва да направи нещо, непременно да задържи Ида при тях. Да я сграбчи за ръката и да я помоли да не заминава. Ала не биваше да казва нищо, разбира се, не биваше да прави нищо. Безумният порив я изпълни със срам. Сърцето й заби по-бързо, тя облегна глава върху рамото на Марк. Свирката изпищя отново. Ръцете на Ида ги обгърнаха за сбогом и тя последва бързо по железните стъпала носача, натоварен с малкия й куфар. Махна им от прозореца на купето, свирката издаде сетен дълъг вой и влакът потегли сред шлейф от тъмен пушек.
	Белла си спомни старицата от Витебск, която твърдеше, че димните стълбове й показват бъдещето. Беше грозна гърбава жена с брадавици по ръцете и кисел дъх, но предсказанията й почти винаги се сбъдваха. Предречеше ли щастливо бъдеще на безплодна жена, гадаейки по свещите й на шабат, жената забременяваше. Предскажеше ли смърт на болно дете, то умираше. Белла въздъхна и се вгледа в сивите ивици над отдалечаващия се влак. Запита се тъжно какво ли вещаят своенравните им заврънкулки за бъдещето на Ида и за тяхното.


>	Трета глава

	Ида се настани удобно до прозореца в първокласното купе, свали пелерината и разкопча горните копчета на бялата памучна рокля. Погледна одобрително отражението си в стъклото на забързания влак, извади сребърна кутийка от чантата и сложи лек руж на бузите си и червило — на устните. Прибра кутийката, откри опипом шишенце с парфюм и втри по капка зад всяко ухо. Люляков аромат се понесе във въздуха и закръглената възрастна жена срещу нея се усмихна добродушно.
	— Казват, че люлякът е уханието на влюбените, мадмоазел — рече тя.
	— Така ли? — попита Ида и разтвори „Евгений Онегин“.
	Не искаше да размива безценните мигове усамотение с безсмислен разговор.
	Влакът спря в Лион. Тя слезе на перона, даде на един скитник пакета с храна, приготвен от майка й, и си купи багета и кафе с мляко от бюфета на гарата. Дребната покупка я очарова. Преброи внимателно монетите, наслаждавайки се на независимостта си. Изпи кафето и изяде половината багета във влака, после грижливо я опакова, защото беше сигурна, че Мишел ще я посрещне гладен.
	Както се бяха договорили, той я чакаше на перона в Амбрюн — селце, сгушено в сянката на Алпите. Сърцето й подскочи, когато го видя — висок и красив с астрагановата шапка и свободното манто от тъмна кожа, любимо облекло на студентите в Сорбоната. Той не я забеляза веднага. Очите му, потъмнели от разочарование, обходиха перона.
	— Мишел! — извика тя.
	Той се втурна към нея с широко разперени ръце.
	— Ида!
	Тя се хвърли в обятията му и той я притисна крепко. Багетата в ръката й се натроши и двамата се засмяха при вида на трохите, посипали се като сняг по чакълестия перон.
	— Да знаеш колко бях изгладнял — оплака се той.
	— Ще ти купя друга. Цяла каруца, ако искаш — обеща Ида, докато той наместваше куфара й в колата, наета да ги откара до лагера.
	Тя облегна глава върху рамото му. Отново бяха заедно, мечтите им, лелеяни цяла година, се бяха осъществили. Колата се подхлъзна опасно на един остър завой и Мишел я притисна към себе си. Усмихната, тя се отпусна в сигурната му прегръдка.

	* * *

	— Как мислиш? Какво правят родителите ти сега, точно в този момент? — попита я Мишел на другия ден, докато се спускаха по една планинска пътечка към долчинката, където бели еделвайси блещукаха сред грубата, тъмна алпийска трева. Без никакво усилие бяха подновили безметежния ритъм на предишното лято.
	— Татко рисува, а мама му позира, унесена в мечти за детството, за ненаписан стих или разказ — отговори без колебание Ида.
	Спомни си как веднъж бе попитала майка си защо позира със затворени очи. „Но нали когато е унесен, всеки затваря очи“, отвърна й тогава Белла.
	— А твоите родители? Какво правят? — усмихна се Ида на Мишел.
	Не познаваше Рапапортови, но знаеше, че родителите й са разменяли по няколко думи с тях в Монмартърския храм, където посещаваха с престорена неохота събиранията на руските евреи. Марк и Белла присъстваха на подобни срещи, защото копнееха да говорят на майчиния си език, жадуваха да чуят новини за приятели и роднини в напуснатата родина. Марк, винаги претеглящ постиженията на другите спрямо своите, се връщаше от вечеринките доволен, че успехът и славата му са ненадминати. Той, синът на рибаря, дърпал мрежи с херинга, и на бакалка с неугледно магазинче, водеше в Париж живот, достъпен единствено за изгнаниците от най-привилегированите руски прослойки — банкери, адвокати и лекари — хора, които биха го презрели по време на студентските му дни в Москва и Санкт Петербург. Ида го бе попитала, съвсем небрежно, дали е срещал Рапапортови.
	— Московска буржоазия. Имали къща в столицата, дача в Крим. Сега имат магазинче в „Льо Маре“* и живеят в апартамент зад него. Дребни търговци. Нищо и никакви магазинери — бе отвърнал високомерно той.
	[* „Льо Маре“ — стар квартал на Париж, загубил своята слава на аристократичен след Френската революция. В края на XIX век — началото на XX в. се превърнал в търговски център с много емигранти, основно от еврейски произход. — Б.р.]
	— Не е престъпление да си магазинер. Майка имаше бакалница — бе възразила меко Белла. Предразсъдъците му я развеселяваха.
	Ида не се развесели, но не каза нищо. Не искаше родителите й да се усъмнят защо проявява интерес към семейство Рапапорт. А сега чакаше търпеливо отговора на Мишел.
	Той си погледна часовника.
	— Да видим… Десет и половина сутринта е. Мама сигурно се пазари с клиент, който иска да купи плат на половин цена. Татко чете „Льо Монд“, следи акциите на борсата и търси начин да инвестира пари, които няма — обясни тъжно Мишел.
	Ида се засмя. И двамата бяха мъдри деца, закрилници на глупави родители, неприспособени към новия живот във Франция. Родителите на Мишел се надяваха той да учи усърдно и да завърши право, за да възстанови престижа и изгубеното благоденствие на семейството. Шагалови разчитаха Ида да ги зарежда с енергия, да озарява живота им с радост и красота и да замести изгубените им семейства.
	— Десет и половина — замисли се Ида. — По това време татко спира да работи, за да слуша новините по Би Би Си. Ако те интересува какво е вечерял Адолф Хитлер, следващата сутрин питай Марк Шагал.
	— Значи, взема насериозно противния австрийски дребосък? — попита Мишел.
	— Мисля, че всички трябва да го вземаме насериозно — отвърна категорично Ида.
	Мишел се облегна на едно хвойново дърво. Не искаше да обсъжда Хитлер. Бяха във ваканция от тъгата.
	— Да се връщаме — предложи той. — Лекцията по литература започва след малко. Ще говори професор по руски от Сорбоната.
	— Втръсна ми да слушам за Тургенев и Толстой. Не искам да обсъждам танци и партита със скучните момичета. Или как мечтаят да станат аптекарки и учителки. Не искам да съм аптекарка. Не искам да съм учителка. Всичко ми е безинтересно.
	Тя разкриви лице — очарователна мимика, упражнявана често пред огледалото и оценена лично от Матис, когато я бе изпробвала върху него в едно кафене. Момичетата, с които делеше спалня, обикновените, шаблонни дъщери на почтени до болка руски емигранти, навярно не бяха чували за Матис. Любовните им историйки, споделяни шепнешком през нощта, я дразнеха. Несвикнали да показват телата си, те се събличаха под завивките, докато Ида, позирала за баща си, се разхождаше гола из спалнята. Слушаше ги как говорят за ивановци и борисовци; Наталия се чудеше да позволи ли на Иван да докосне гърдите й, Анна доверяваше най-сериозно как Борис я целунал — „по устните“ добавяше с блажена усмивка тя.
	— Глупави гъски — нахока ги Ида пред Елза, докторката с роля на съветничка в момичешката спалня.
	— Не са глупави. Просто са млади — отвърна й Елза.
	Сега Мишел я попита шеговито:
	— Никой от лагера ли не те интересува?
	— Може би Елза.
	— И никой друг ли? — настоя през смях той.
	— Добре, де. Ти ме интересуваш. Не знам защо, но е така.
	Тя се разкикоти и отметна толкова рязко глава, че блестящата й коса я шибна през лицето. Баретата й се свлече и внезапен повей на вятъра я поде.
	Хукнаха заедно след нея. Хвърлиха се да я уловят и паднаха на земята. Тялото му натежа върху нейното, пръстите й сграбчиха баретата и бързо я пуснаха, за да се освободят и да докоснат лицето му — да проследят очертанията на устните, извивките на веждите му.
	— Ида — прошепна той.
	— Мишел.
	Имената им бяха обет, изплъзнал се между устните им, устни, които първо се срещнаха меко, с нежно приятелство, после с нарастваща настойчивост. Там, на алпийската поляна, те за пръв път си съблякоха дрехите. Под хвойновото дърво Мишел разстла кожената си наметка и двамата се сляха с възторг; болезненият й вик мигом заглъхна в ненадейна вълна от наслада и тя простена блажено. Сърцата им биеха заедно в див ритъм. Изтощени, те впериха очи в безоблачното небе. Ида се замисли как глупавите й съученички обсъждат, кикотейки се, откраднати целувки и предпазливи ласки.
	Тя не беше такова момиче. Сега бе жена, каквато бе казала на майка си, че ще стане. Беше дъщеря на родителите си, горда от своето тяло, очарована от гальовния вятър и от слънцето, милващо кожата й, от свободата и силата на чувствата си към Мишел, от неговите чувства към нея.
	Той улови ръката й и целуна пръстите й един по един.
	— Не съжаляваш, нали, _ma chérie_? — попита тихо.
	— Да съжалявам? Защо? — тя отпусна глава върху рамото му и притисна дланта му към лицето си.
	После бързо се облякоха и се върнаха в лагера, където лекцията за Тургенев бе приключила и обядът беше сервиран върху дълги дървени маси.

	* * *

	През останалите седмици сред планината двамата бяха неразделни. Седяха един до друг по време на малкото лекции, на които присъстваха. Говореха надлежно на руски, изучаваха песните на моряците по Волга и народните танци на украинските селяни. Седяха на първата редица в деня, когато пламенен поет обсъждаше творчеството на Шолем Алейхем. Четеше откъси на глас, не на оригиналния напевен идиш, а в тромав руски превод, предпочитан от претенциозните интелектуалци. „Глупаво самомнение“, помисли си Ида.
	— Някой познава ли творчеството на Шолем Алейхем? — обърна се лекторът към младежите, които не криеха отегчението си.
	— Аз. Татко нарисува декорите, когато представяха пиесите му в Московския еврейски театър — отговори лаконично Ида.
	Поетът я погледна заинтригуван.
	— Баща ви? Вие сте дъщерята на Марк Шагал? Неговата Идочка. Виждал съм ви, когато бяхте малка. В Берлин, мисля. Да, в Берлин. Не ме помните, разбира се, но предайте, моля, поздрави на почитаемите си родители.
	Той се втренчи в нея от подиума, навярно представяйки си палавото дете с кестенява коса — галена любимка на малобройната им общност.
	— Идочка — зашушукаха подигравателно името й в залата; съученичките й я сочеха и се сръчкваха с лакът.
	Ида не им обърна внимание. Сви безразлично рамене.
	— Непременно, господин професоре — увери го тя.
	Знаеше, че родителите й вероятно няма да си спомнят дори името му. Той не бе достатъчно известен, за да го включат в тесния си приятелски кръг или в списъка с познайници, чиито телефонни номера записваха в адресник с черна кожена подвързия. Човек не знае кога ще му потрябва някой. Животът им, изпълнен с перипетии, ги бе научил на това.
	Възрастният професор й се усмихна доволен.
	— Ах… малката Ида — промърмори той и се вгледа отново в записките си.
	— Ах, да знаеше само колко е пораснала малката му Ида — прошепна й Мишел на ухо.
	— Да му кажа ли колко съм пораснала? На всеослушание? — подкачи го Ида, сдържайки напушилия я смях.
	Нямаше да каже на никого, разбира се. Мишел — също. Двамата бяха опиянени от тайната на сладостната си близост.
	Всеки следобед пропускаха заниманията в лагера и се втурваха към изоставената пастирска барака в далечния край на една просторна ливада. Всеки ден любовната им игра бе по-бавна, по-осъзната.
	— Трябва да внимаваме — беше я предупредил Мишел, а тя бе кимнала утвърдително с усмивка на уста.
	Имаше напредничави родители. Белла й бе обяснила всичко за месечния цикъл, поруменяла леко, но решена да бъде модерна жена, модерна майка. Нейната Ида, парижкото момиче, нямаше да се срамува от тялото си.
	— Знам какво правя, Мишел — увери го тя. — Моето тяло ми е приятел. Разбираме се.
	Събличаха се един друг; както си представяше, копчетата на роклята й винаги затрудняваха Мишел. Коленичила, тя събуваше обувките му и галеше стройните му, светли крака. Опознаваха се с блеснали очи и нежно докосване. Тичаха голи по плъстения под, боричкаха се и игрите им винаги приключваха с бурно и радостно отдаване. Преструваха се на семейство — хранеха се с въображаеми ястия от алпийска трева и шишарки. Построиха си беседка от преплетени ластуни; Мишел застилаше меко легло от елхови клонки под дългата кожена наметка. Яркозелени борови иглички блещукаха сред къдриците й с цвят на мед; тя ги изваждаше грижливо една по една, докато вървяха много бавно към лагера.
	Сега спеше спокойно, сънищата й бяха приятни и ги забравяше бързо. Събуждаше се усмихната и ведра.
	Една вечер отиде късно в общата баня. Докато подсушаваше косата си с хавлия, Елза седна до нея. Ида й се усмихна. Харесваше сериозните очи на Елза, съвсем различна от другите момичета. Осиротяла в Москва, тя бе дошла в Париж, закриляна от еврейски организации за взаимопомощ, и стоически беше поела отговорност за живота си. Учела медицина и се издържала със скромна стипендия и работейки какво ли не. Някак си намерила време да се влюби в младия хирург Андре. На снимката, която Елза бе показала на Ида, той изглеждаше възпълен, олисял отрано, с голям нос и тесни очи.
	— Не е красавец, знам — призна откровено Елза. — Но и аз не съм красавица. Обичаме се, каквито сме, а не заради външния вид. Той е предан и усърден, брилянтен хирург. Внимателен е и ме цени. Отдавна никой не бе проявявал загриженост към мен.
	— А ти? Цениш ли го? — попита Ида.
	— Обичам го — отвърна Елза без колебание.
	Андре и Елза бяха сгодени, скоро щяха да се оженят. Разполагаха с бъдещето си. Ида се възхищаваше на Елза, завиждаше й, че е независима. Младата лекарка нямаше родители да й държат сметка, нито знаменита фамилия, чието име да пази. Бе свободна да живее по свой избор. Ида осъзна — и изтръпна — че й завижда, задето е сирак.
	— Харесва ли ти в лагера, Ида? — попита Елза.
	— Много — отвърна предпазливо Ида и пое подадения й гребен.
	— Забелязах колко сте се сближили с Мишел — продължи лекарката.
	— Запознахме се миналото лято и си пишехме цяла година. Добри приятели сме.
	— Мисля, че сте повече от приятели — отбеляза многозначително Елза.
	— Да. Така е. Повече от приятели сме.
	Бузите й пламнаха в алено, непознато на бащината й четка. Прииска й се да сподели тайната си с Елза, която я наблюдаваше сериозно. Щеше да я разбере. Навярно дори да одобри.
	— Любовници сме — добави Ида с разтуптяно сърце.
	Топлина обля тялото й; олекна й, че е изрекла гласно думите.
	— Не съм изненадана. Предполагах — усмихна се Елза. — Внимателни сте, надявам се.
	— Внимателни ли? — обърка се Ида.
	— Не разбираш ли какво имам предвид? — погледна я учудена Елза.
	— О, да, разбирам — отвърна прекалено бързо Ида.
	Внимателни. Мишел бе използвал същата дума и загрижеността му я беше разсмяла. Познаваше ритъма на тялото си, знаеше кога може да зачене.
	Бе уверила Мишел, че безпокойството е излишно. Тя не се притесняваше. А и защо? Грижливо записваше датите на менструалния си цикъл и разбираше капризите му. Нищо не може да се обърка. Тя е галеница на съдбата, винаги ценена и закриляна; вълшебната дъщеря на родителите си, надарена с плам и енергия; красивата възлюбена на Мишел. Ида бе разчорлила косата му, разсейвайки през смях загрижеността му.
	Сега тя се обърна импулсивно към Елза и я прегърна.
	— Радвам се, че мислиш за нас, но всичко е наред.
	— Да. Разбира се. Всичко е наред, докато не се обърка — отвърна сухо лекарката.
	През последния ден от лагера Елза подаде на Ида къс хартия.
	— Адресът ми в Париж. Ако ти потрябвам.
	— Благодаря. Може ли да дойда да те видя, дори да няма нужда? — попита шеговито Ида.
	— Разбира се. Приятелки сме. Нощем съм дежурна в отделението, но следобед съм си вкъщи. Никога не заключвам вратата.
	— Непременно ще те отвлека. С Мишел ще ви заведем с твоя Андре в едно чудесно кафене на Левия бряг.*
	[* Левият бряг — историческият район на Париж, разположен южно от Сена, който се е обособил като средище на интелектуалната и аристократична бохема. — Б.р.]
	Ида сияеше от вълнение. Приятелството с друга млада жена бе ново преживяване за нея. Великолепно щеше да е да седи на терасата с любимия си и с приятелката си и да съзерцава как светлините на Париж танцуват по Сена.
	Тя втъкна листа с адреса на Елза в ъгъла на куфара си до торбичките с лавандула, които така и не бе сложила в чекмеджетата.
	С Мишел пътуваха заедно до Париж. Той носеше букет от късни алпийски рози за майка си. Беше му болно, че майка му, която толкова обича цветята и градините, през цялото лято е затворничка в тясното магазинче, за да не изгуби дори няколко франка. Бедността на родителите му го натъжаваше. Жертвите, които бяха направили за него, го изпълваха с чувство на вина.
	Ида не носеше цветни дарове. Марк и Белла бяха напуснали Моншове и се бяха върнали в апартамента в съседство с Булонската гора. Всеки ден майка й посещаваше цветния пазар и се прибираше вкъщи, обгърнала пищни букети в ръждивочервените багри на есента. Горда с дома си, Белла постоянно подреждаше и преподреждаше мебели и картини, пълнеше купи и вази с цветя. Домът бе нейната крепост, сигурното убежище сред грозния и несигурен свят.
	В писмата си до Ида разказваше как е обновила стаята й — със снежнобели завеси на прозорците, ориенталски килим на пода, пурпурен копринен балдахин над леглото. Новото канапе било розово, отрупано с пухкави възглавнички. Подредила книгите по лавиците; детската й колекция от дървените фигурки на животни — върху бюрото. „Колко щастлива ще бъдеш там, _ma fille_“, бе добавила.
	Ида прочете писмото с усмивка и с усмивка го подаде на Мишел.
	— Мама е обзавела детска стая. Играчки, илюстровани книжки и пухкави възглавнички. Не разбира, че съм пораснала. Не съм малкото й момиченце. Вече съм _jeune personne_, зрял човек.
	— Иска да те зарадва. Не й се ядосвай — предупреди я Мишел.
	Благ и добросърдечен, той винаги избираше пътя на сговорчивостта. Родителите му го насърчаваха да не се набива на очи и да избягва всякакви сблъсъци. Както Шагалови, макар и без техните средства, те си бяха проправили тихо път от Русия до Берлин, а после до Франция.
	— Не бива да привличаме внимание към себе си — напомняше му отново и отново баща му.
	Евреите бяха длъжни да се обвиват в мълчание и анонимност.
	Мишел бе възприел бащиния съвет. Буйната жизнерадост на Ида му беше чужда. Страстната й енергия го интригуваше и същевременно го изтощаваше. Славата на баща й го плашеше. Но това нямаше значение. Тя го запленяваше. Самоувереността й, красотата й, жизнеността й, нежните й ласки го очароваха. Обичаше я. Несъмнено. Заспиваше с мисъл за нея и се събуждаше с мисъл за смеха й, за бурната й радост.
	— Не съм ядосана, разбира се — увери го Ида. — С родителите ми никога не се караме.
	Шагалови не смееха да си позволят лукса на гнева. Твърде много зависеха един от друг, съзнаваха прекалено ясно колко са видими, винаги облечени като излезли от картина за показ пред света. Знаеха, че ги възприемат като обаятелно трио — одухотворения Марк с елфически черти; крехката, тъмнокоса Белла; и Ида, рано разцъфтялата, жизнена дъщеря с огнени коси.
	Когато влакът спря на лионската гара, Ида и Мишел седнаха в отделни купета, както се бяха договорили. Не искаха родителите им да ги видят как слизат заедно. Бяха решили да обяснят близостта, „приятелството“ си след време. Сега Мишел щеше да се върне в университета, а Ида да се запише в художествената школа „Ла Палет“ в „Монпарнас“, достатъчно близо до Сорбоната, за да се срещат без особени затруднения. Родителите й вече се бяха съгласили, че „Ла Палет“ предлага по-добро обучение от предишната й школа.
	Предстоящите месеци се простираха пред Ида като примамлив път от време. Двамата с Мишел щяха да открадват миговете между неговите и нейните часове, да обядват набързо в кафенетата по левия бряг на реката. По здрач, синия час, щяха да се разхождат ръка за ръка край Сена; да спират на „Пон Ньоф“ и да съзерцават как отраженията на първите звезди танцуват по тъмната вода.
	Усмихната, Ида се вслуша в стържещите спирачки на влака. Проследи с поглед как Мишел слиза и крачи по перона към нисичката побеляла жена в тъмен костюм. Тя се надигна на пръсти, за да целуне стройния си син, и прие с усмивка букета от рози. Ида изчака, после изтича навън и се спусна към родителите си.
	— Мамо! Тате! Колко се радвам да ви видя! Чувствах се прекрасно, но ми липсвахте. Липсвахте ми всяка минута.
	С шеметна жизнерадост тя се притисна в обятията на майка си и се усмихна щастливо на баща си. Марк сложи длан върху главата й и опря кичур копринени къдрици в бузата си. Вгледа се в поруменялото лице на дъщеря си и се почуди защо му се струва толкова променена.
	— Добре дошла у дома, Идочка — рече тихо той. — _Soyez la bienvenue._
	Ръка за ръка те се отдалечиха от гарата и докато чакаха шофьора си на изхода, Ида видя Мишел и майка му да слизат в метрото. Мишел бе обгърнал закрилнически с ръка тесните рамене на майка си, тя притискаше до сърцето си кървавочервените рози.


>	Четвърта глава

	В лагера Ида спеше спокойно, но в Париж ужасяващият натрапчив сън я връхлетя отново. Пак се впускаше в отчаяно бягство из тъмни, непознати улици, чуваше дрезгави крясъци и тропот на копита, виждаше пламналите от омраза очи на преследвачите. Сетне — загадъчното небесно спасение. Ала внезапно пейзажът застрашително се промени. Докато се носеше из осеяното с цветя небе, й се зави свят. Отскубна се от закрилническите ръце на родителите си и потъна в море от зловонен мрак, борейки се с горчилката, надигаща се в гърлото й. Изтръгна се задъхана от съня и се изправи в леглото. Очите й горяха, гърлото я дращеше болезнено. Кисела слуз изпълваше устата й.
	Уплашена, Ида стана с усилие от леглото и се запрепъва сред млечната утринна светлина към банята. Повърна, превита одве. Помещението се въртеше около нея. Подпря се на стената и се смъкна върху студения плочник на пода. Най-сетне замайването и гаденето отшумяха. Наплиска лице с ледена вода, изми си зъбите и много бавно се върна в спалнята.
	„Болна съм“, помисли си, мятайки се неспокойно в подгизналото от пот легло.
	Спомни си, че Ивет — момичето, което рисуваше на съседния триножник в „Ла Палет“ — се бе оплакала от болки в корема. Сигурно я беше заразила. Ида, както майка си, бе податлива на вируси. Белла страдаше от сломяващи главоболия, от пристъпи на стомашни проблеми, от необясними мускулни болки. До пъстроцветни шишенца с парфюм и тубички с антимон върху претрупаната й тоалетна масичка се редяха стъкленици с чудата форма, пълни с изпитани лекарства и хомеопатични разтвори.
	Едва късно сутринта Ида потъна в неспокоен сън. Когато се събуди, гаденето бе отминало. Тя се усмихна морно на майка си, застанала на прага с кроасан и чаша кафе с мляко.
	— Не съм гладна — рече с извинителен тон.
	— Трябва да закусиш — настоя Белла.
	— Ще хапна нещо в ателието. Не искам да закъснявам. Ще ни позира гол модел.
	Белла огледа изпитателно дъщеря си.
	— Добре ли си, Идочка? — попита тя. — Изглеждаш пребледняла.
	— Добре съм. Беше ми призляло, но сега всичко е наред.
	— Да не би да е заради месечните ти дни?
	— Не — отвърна рязко Ида.
	Въпросът на майка й я подразни. Заобиколките я ядосваха. Знаеше как да изчислява менструалния си цикъл.
	— Така си помислих — настоя Белла. — Катя спомена, че не е виждала памучните ти кърпи сред прането.
	— Катя да си гледа нейната работа. Не й ли е хрумнало, че може би предпочитам сама да си ги пера? Всъщност би трябвало да е благодарна, че й спестявам неприятното задължение.
	Ида говореше с равен тон, но не поглеждаше към майка си. Съсредоточено си закопчаваше обувките, свела глава. Преодоля замайването, изненадало я, когато се изправи да си среши косата, и му се противопостави, прокарвайки ожесточено четката през заплетените си медночервени къдрици.
	Белла си погледна часовника и излезе от стаята.
	Ида затършува из чекмеджето на писалището и откри календара, където грижливо отбелязваше датите на менструалния си цикъл. Учуди се, че от седмици не е задрасквала нищо. Не, не от седмици, установи със свито сърце. Бяха минали почти два месеца.
	Наложи си да се успокои. Напомни си, че цикълът й често е нередовен. Опита се да си спомни дали някога е закъснявал толкова. Но пък преди нямаше причини за тревога.
	Преброи дните от последния си цикъл, после ги преброи пак и си спомни гаденето през нощта и замайването призори.
	— Не — рече гласно тя. — Невъзможно е.
	Обърна се към високото огледало и се взря внимателно в отражението си. Очите й обходиха тясната талия и плоския корем. Никакъв признак от зараждащ се в тялото й живот. Докосна гърдите си, окръглени и твърди под зеления корсаж в тон с очите й. Никога не ги стягаше в сутиени и тесни комбинезони. Пъхна пръсти между копчетата на роклята и усети колко са чувствителни. Повече от обикновено и значи ли нещо това?
	С разтреперани ръце пристъпи към скрина и сред носните кърпички откри късчето хартия, където Елза бе написала адреса си. Прибра го в чантата си, хвърли кроасана през прозореца, изсипа кафето в тоалетната и слезе бързо долу.
	— Довиждане, мамо. Благодаря за закуската — подаде празната чаша на Белла. — Съжалявам, че бях толкова раздразнителна. О, забравих да ти кажа! Няма да се прибера за вечеря, имам среща с приятел.
	Целуна майка си по бузите и изхвръкна навън, захлопвайки вратата, за да заглуши възраженията и неизбежните въпроси на Белла.
	— Какъв приятел? Къде ще се срещнете? Ще се обадиш ли?
	Напрегнатият глас на Белла и въпросите й без отговор отекнаха в празната стая и стъписаха Марк, влязъл съвсем безшумно. Той имаше навик да работи по чорапи, за да не накапе с боя обувките си. Помнеше как в бедняшките детски години делеше чифт обувки с брат си Давид и двамата ходеха на училище през ден.
	Белла въздъхна, осъзнала неохотно как болезненото минало преследва настоящето им.
	— На кого говореше? — попита я Марк, пълнейки чаша с кафе.
	— На Ида, но тя излезе бързо и не ме чу. Нямало да се прибере за вечеря, защото имала среща с приятел. Не каза кой е и къде ще ходи — оплака се Белла.
	— Сигурно е студентът по право, Мишел Рапапорт — предположи Марк. — Спомена, че се сприятелили на лагера. Най-вероятно скоро ще й омръзне.
	— Да — кимна предпазливо Белла. — Тревожа се за нея. Толкова млада е и наивна.
	— Колкото теб, когато се срещнахме — усмихна се Марк.
	— Знам. Но времената и мястото бяха други. Ние осъзнавахме границите. Бяхме наясно какво е позволено и какво е забранено.
	— Имахме ли избор? — въздъхна горчиво той. — Не можехме да избягаме от зорките очи на витебските клюкарки. Не можехме да заглушим предупредителните гласове на равините и на родителите ни. Ужасяваха се да не ги посрамим някак.
	— Безпричинно ли се безпокояха? — попита Белла.
	— Може би не. Безпокойството им ни подтикна да се оженим. Благодарение на безпокойството им сме щастливи — усмихна се той.
	И двамата съзнаваха, че трудно извоюваното им щастие се крепи върху одобрението на общността. Бяха заложници на традиционния еврейски Витебск, издигащ почтеността на пиедестал.
	Марк разбърка кафето, добави захар.
	— Няма нужда обаче да се тревожим за нашата Ида — добави той. — Тя все още е дете, момиченце.
	— Не съвсем — възрази Белла, усмихната за пръв път тази сутрин. — Ида е красива млада жена. Приятелите ти художници го виждат. Забелязал си, разбира се, как я гледат младежите, когато влезем тримата в кафене, как се обръщат след нея по улицата.
	Не призна, че красотата на дъщеря й я изпълва с непонятна смесица от гордост и страх.
	— Белла, Белла, измисляш си несъществуващи грижи. Достатъчно проблеми има по света. Е, нашата Ида е красива и мъжете го виждат. Какво толкова? Нищо обезпокоително.
	— А теб какво те тревожи, Марк? — попита хапливо Белла.
	— Какво ли? Адолф Хитлер. Положението в Германия — отсече той.
	— Германия е от другата страна на границата. Живеем във Франция — посочи с равен тон тя.
	Винаги повтаряше тази мантра, когато той обсъждаше зловещите заглавия в „Льо Монд“ или заплашителните новини по радиото.
	— Световната война приключи едва преди шестнайсет години — продължи Белла. — Мислиш ли, че германският народ иска следваща? Нелепо е! Има антисемитизъм в Германия, вярно — затова напуснахме Берлин — но антисемитизмът не значи война. Тревожиш се прекалено, Марк.
	Той сви рамене.
	— Вероятно. Да се договорим — ти ще спреш да се безпокоиш за Ида, аз — за Хитлер.
	— Справедлива сделка — кимна тя и двамата се засмяха.
	Тя пристъпи към него и облегна глава на рамото му.
	Той погали копринената й тъмна коса.
	— Тази вечер сме поканени на представление в „Дьо л’Атене“. Ще отидем ли? — попита Марк.
	Тя не пропусна жеста на помирение. Кимна, благодарна, че ще отвлече вниманието си от безпокойствата за Ида — къде ще прекара вечерта и кога ще се върне.
	— Всички парижки художници ще са там — добави Марк. — Дори испанецът.
	— Толкова е арогантен този Пикасо — поклати глава Белла.
	Не добави как, докато двете с Ида пиеха кафе в „Ле Дьо Маго“*, Пикасо набързо бе нахвърлил скица на Ида в профил и на тръгване им я бе показал самодоволно. Минималистична рисунка с въглен, но беше уловил разцъфващата чувственост на дъщеря им.
	[* „Ле Дьо Маго“ — прочуто кафене в района „Сен-Жермен-дьо-Пре“, в което през 20-те и 30-те години на XX в. се събирали видни художници, писатели, артисти. Спечелило си славата като „гнездо“ на сюрреалистите. — Б.р.]
	Марк сви рамене и излезе припряно от кухнята, нетърпелив да се върне в ателието си. Белла се оттегли в кабинета си и препрочете поемата в проза, написана предишния ден — спомен за детството й във вече несъществуващо семейство и общност.

	* * *

	Ида прекара предобеда пред триножника, все по-отчаяна. Винаги се възхищаваше как работи баща й — с бързи и сигурни щрихи, подбирайки инстинктивно цветовете. Тя обаче се измъчваше. Взираше се в голата жена, неподвижна и отегчена върху подиума, с мазна, пепелявосива коса, прибрана в разнищен кок. Бореше се безуспешно да нарисува увисналите гърди и натежалите й крака, но разбираше колко безсмислени са усилията й. Учителят обикаляше из просторното ателие и критикуваше работата на учениците. Спря пред нейното платно и го огледа.
	— Добре би било да скицирате обекта, преди да започнете да рисувате — рече той.
	— Татко никога не прави така — възрази Ида.
	— Но вие не сте като баща си, мадмоазел Шагал — усмихна се злобничко учителят.
	Ида въздъхна облекчена, когато обявиха следобедната почивка. Моделът наметна син халат и прие цигара и чаша вода от помощника в ателието.
	— Толкова е грозна — промърмори Ида и Ивет, която отново рисуваше до нея, се намръщи.
	— Понеже е грозна ли ти е трудно да я нарисуваш? — попита иронично тя. — Проявявай повече съчувствие! Как се живее, ако си се родил грозен и беден? Да не мислиш, че й е приятно да позира гола в студеното ателие? Имат ли избор жени като нея?
	Ида не отговори. Думите на Ивет я засрамиха.
	С натежало сърце тя съблече престилката, приглади коса и излезе. Сладостният есенен въздух и мекият ветрец я разведриха. Тръгна към кафенето, където се бяха уговорили да се видят с Мишел.
	Както очакваше, той седеше до една масичка в дъното. Бяха свикнали да се срещат в тъмни ъгълчета на пустеещи кафенета. Страняха и от приятелите на родителите си, и от своите колеги. Самоналожената им потайност облъхваше със загадъчна романтика откраднатите им часове заедно. Мишел се приведе, улови ръката й и я целуна. В чинията му имаше половин багета, чашата му с кафе бе почти празна.
	— Извинявай, скъпа, но днес нямам много време. Запазил съм учебници в юридическата библиотека, а и обещах на родителите си да им помогна в магазина. Прощаваш ли ми?
	Тя преглътна разочарованието.
	— Но ще се видим вечерта, нали? — попита.
	— Няма как. С колегите ми ще разучаваме законите за собствеността. Следващата седмица имаме важен изпит. Не се ядосвай, моля те.
	Той се страхуваше от гнева й, както и от внезапните й настроения, от раздразнението й, когато се случеше да отхвърли нейно предложение за следобедна разходка или за среща в избрано от нея кафене. От малка Ида бе свикнала да получава своето, а той бе поставял на първо място нуждите на родителите си, за да не ги товари с още повече тъга и болка. Изблиците й обаче бяха краткотрайни, прошката — неизбежна и бърза.
	— Не. Не съм ядосана.
	Облекчен, той я целуна по бузата. Тя го проследи с поглед как излиза припряно, приведен под тежестта на чантата с учебници. Стори й се много обикновен в протритото кафяво сако. Коварната мисъл я изненада. Поръча си кафе и топъл сандвич с кашкавал и шунка. Смяташе да разкаже на Мишел за сутрешното призляване и какво би могло да значи то, но не съжали, задето е премълчала. Щеше да е глупаво да говори с него, преди да разбере със сигурност какво е състоянието й. Извади адреса на Елза от чантата. Знаеше как да се увери.
	Нахрани се бавно и докато отпиваше от кафето, запрелиства омазнените страници на оборотния „Льо Монд“. Пак лоши новини от Германия и предупреждения от Уинстън Чърчил за надвиснала война. Ида въздъхна. Мнозина приятели на семейството й вече се подготвяха да напуснат Европа. Налагаше се пак да увещава родителите си да подадат молби за виза в посолството на САЩ. Знаеше, че ще възразят. Голяма част от живота им бе преминала в бягство. Майка й се чувстваше изтощена, баща й, въпреки мрачните опасения какво крои Хитлер, мислеше, че славата му ще го защити. Ида сгъна вестника върху дървения рафт, плати сметката и излезе от кафенето.
	Не се върна в ателието. Мисълта за грубите черти на модела, за злостната забележка на Ивет и критиките на учителя я подкара в обратната посока. Въодушевена от новооткритата свобода, тя влезе в един моден магазин във „Фобур Сен-Жермен“*. Огледа няколко рокли и пробва различни наметки. Накрая се спря на небесносиня пелерина от фин кашмир. Продавачката веднага й предложи барета в тон. Ида купи и нея, накриви я кокетно върху главата си и нагласи червеникавите си къдрици така, че да се спускат над челото й.
	[* „Фобур Сен-Жермен“ — един от най-скъпите и луксозни райони на Париж. — Б.р.]
	Доволна от отражението си в огледалото, тя усети прилив на увереност. Пелерината обвиваше деликатно раменете й. Ида си спомни с усмивка колко често майка й си купуваше нови дрехи, за да се бори с потискащата меланхолия. Белла имаше право. Новите модерни дрехи дават сили. Ида се почувства окуражена; страхът, преследвал я от рано сутринта се разсея. Жизнеността й се върна. Каквото и да се случи, ще се справи. Тя бе Ида Шагал, боготворена от родителите си, любима на Мишел, сигурна в блестящото си бъдеще.


>	Пета глава

	Тя прекоси бързо града и откри адреса на Елза на Десния бряг. Зарадва се, че я сварва в дома й, току-що пристигнала от болницата. Прегърнаха се и Ида застана до прозореца, докато Елза свали бялата болнична престилка и облече безформена рокля от сива вълна. Ида знаеше, че за Елза работата винаги ще е по-важна от външния вид. Белла не би одобрила. За нея красотата и стилът бяха от жизнено значение в коварната игра на оцеляване в обществото. Ценностите на семейството й от Витебск се бяха пропили в светогледа й.
	Елза заразказва въодушевена за новото си назначение в Женската болница, финансирана от семейство Ротшилд.
	— Реших да специализирам гинекология. Ще изкарам стажа за две години, ако вземам двойни смени — обясни тя. — На Андре му обещаха място в болницата „Бет Израел“ в Ню Йорк. Ще отида при него, щом получа виза.
	— Защо ще се преуморяваш толкова? — попита Ида. — Андре може да почака да се квалифицираш и да заминете заедно.
	— Надпреварваме се с Хитлер. Не четеш ли вестници, Ида? Австрийският безумец е изгонил от Германия всички полски евреи без надлежни документи. Брат ми, сестра ми и семействата им живеят в казарми в ничията земя между полската и германската граница. Гладуват. После ще дойде нашият ред. Глупаво е да вярваме, че ако нахлуе във Франция, Хитлер ще пощади евреите тук. А е почти сигурно, че ще нападне. Затова ще заминем възможно по-бързо.
	Ида въздъхна.
	— Татко също се тревожи, но мисли, че името и славата му ще ни защитят.
	— Ако Хитлер наистина завладее Франция, никой евреин няма да е в безопасност. Дори великият Марк Шагал — добави язвително Елза. — Ти обаче не си дошла да обсъждаме световното положение, нали? Разкажи ми как си, Ида. Харесва ли ти да работиш в „Ла Палет“? И как е Мишел?
	— Рисуването е трудно. По-лесно ми беше в началната школа. Мишел се труди усърдно и е добре.
	— А ти, Ида? Добре ли си?
	Ида извърна глава. Ръцете й се разтрепериха, гласът й се сниши в шепот.
	— Не. Не съм. Мисля… мисля, че съм бременна.
	Бузите й горяха, но усети облекчение, че най-сетне е произнесла думата, кръжала цял ден в ума й.
	— Защо мислиш така? — попита Елза вече с хладен, професионален тон.
	Ида седна на стол и заговори монотонно:
	— През нощта ми се гадеше. Повърнах. На сутринта ми се виеше свят. Проверих си календара. Пропуснала съм един, може би два цикъла. Знам какво значат тези неща, взети заедно.
	— Да. Възможно е да са симптоми на бременност, но не е сигурно. Трябва да отидеш на преглед. Майка ти има доверен гинеколог, нали?
	— Не искам родителите ми да разберат. Поне докато не се уверя. Ще ме прегледаш ли, Елза?
	Тя сведе поглед. Страхуваше се как ще отговори Елза на молбата, която не бе редно да отправя. Приятелството им не беше равностойно.
	Елза се поколеба. Свали очилата си с дебели рамки, изтри ги в подгъва на роклята и пак ги сложи.
	— Ида, не съм достатъчно опитна — рече най-сетне. — Обучавала съм се, но още не съм специалист. По-добре е да отидеш в клиника.
	— Моля те, Елза. Не искам да говоря с непознат. Ще ме накарат да попълня формуляр, да им покажа документ за самоличност. Името Шагал не е неизвестно в Париж. Ще плъзнат слухове. Няма ли да ми помогнеш?
	Елза се взря замислена в нея.
	— Добре — кимна с тежка въздишка.
	Съгласието й прозвуча неохотно, но действията й бяха чевръсти. Извади от гардероба черната медицинска чанта и подгря чайник вода върху мангала с въглища. Пресипа горещата вода в един леген и си изми ръцете с калъп гнусно жълтеникав сапун.
	— Настани се на леглото, Ида. Свали си бельото и вдигни високо полата. Разтвори широко крака.
	Ида послушно изпълни разпорежданията. Разстла новата небесносиня пелерина върху овехтялото одеяло на Елза. Отпусна глава върху тънката възглавница и осъзна, че още е с баретата. Представи си колко нелепо изглежда с вдигнати поли, разтворени голи бедра и палаво накривена шапка върху разчорлените къдрици.
	Елза я прегледа внимателно, разтваряйки меките мембрани на вагиналната стена с лъскав стоманен инструмент. Против волята си Ида ахна от болка, ала не извика.
	— Съжалявам. Много съжалявам — каза Елза. — Не искам да ти причинявам болка.
	Тя отдръпна ръка и Ида въздъхна с облекчение.
	— Не съм сигурна — подхвана колебливо Елза, — но напипвам нещо. Клетките на плацентата се образуват броени дни след зачеването. Възможно е да съм усетила това. Ще сме сигурни, когато получим резултата от изследването на урината. Предполагам обаче, че бременността е в съвсем ранен етап, няколко седмици от първото тримесечие. Притеснявах се да не се случи това. Трябваше да съм по-директна, когато разговарях с теб в лагера.
	— Не си виновна ти, Елза. Предупреди ме.
	Ида се изправи. Облече се бързо, грабна хавлията от ръката на Елза и се втурна в банята. Върна се и без да поглежда към приятелката си, си изми трескаво ръцете с топлата вода и карболовия сапун.
	— Какво ще правиш? — попита я тихо Елза.
	Ида сви рамене. Не отговори.
	— Мишел знае ли?
	— Не. — Ида си сложи пелерината, опипа мекия плат. — Отива ли ми този цвят? — попита игриво.
	— Ида, бъди сериозна — упрекна я Елза.
	— Да. Разбира се.
	— Ако наистина си бременна, все още е рано. Имаш избор. Бременността може да се прекъсне. В Париж сме, не в Източна Европа.
	— Аборт. Това предлагаш.
	Думата не й бе непозната. Знаеше, че майка й е уредила аборт на Катя, прислужницата им. Свела глава над скицника си в ъгъла на градината, бе дочула как Белла обсъжда Катя с приятелката си Раиса Маритен. Родителите й бяха помогнали на полската слугиня, но как ли щяха да реагират, когато разберат, че собствената им дъщеря е в същото положение?
	Отговорът дойде веднага. Ще я подкрепят, разбира се. Тя е тяхната Идочка, безценната им принцеса. Баща й и майка й ще разтворят обятия и ще я утешат. Както винаги. В техните очи тя не може да направи нищо лошо. Но какво иска всъщност? А и решението не зависи само от нея. Какво би пожелал Мишел?
	— Родителите ти ще одобрят ли аборта? — попита Елза.
	— По-важно е какво мисля аз — усмихна се накриво Ида.
	Въпросът отекна в тишината, нарушена единствено от пронизителната сирена на шлеп, влачещ се по Сена.
	— Да, ти трябва да решиш — рече тъжно Елза. — Поддържай връзка с мен, Ида. Можеш да разчиташ на мен и на Андре.
	— Разбира се. Скоро ще говорим пак. Благодаря, Елза.
	Ида закопча пелерината. Приятелката й протегна ръка и погали меката вълна.
	— Красив цвят — отбеляза тя и двете се спогледаха с усмивка.
	За миг бяха просто безгрижни млади жени, чийто живот се върти около цвета на топла дреха, незасегнат от брътвежите на германския диктатор или от непредвидена бременност.
	Когато се върна вкъщи, Ида си отдъхна, че родителите й са излезли.
	— Отидоха на театър. Оставиха ви вечеря, мадмоазел. Да я сервирам ли? — попита Катя.
	— Не. — Повдигна й се при мисълта за храна. — Благодаря — добави тя и се втренчи в прислужницата. За пръв път забеляза колко бледо и безизразно изглежда винаги намръщеното й лице. „Нищо чудно“, разсъди Ида. Катя бе изгубила невинността си.
	Тя изкачи бавно стълбите до спалнята. Взря се в отражението на лицето си в огледалото и с облекчение видя, че кожата й е все така сияйна, очите — смарагдово лъчисти.
	— Всичко ще е наред — окуражи се гласно тя.
	Затвори очи и потъна в дълбок сън.


>	Шеста глава

	На другата сутрин Ида се събуди и се вгледа в мъглата, забулила стъклата на прозореца. Отвори го импулсивно и се приведе навън, къпейки лице в хладната влага. Вратата на стаята й бе леко открехната; чуваше как майка й обсъжда домакинските задачи с Катя — да се изпере, да се полират сребърните прибори, да се проветрят килимите, да се излъска подът в трапезарията. Ида слушаше, успокоена от напевния глас на Белла и от неизменния ход на ежедневието. Светът й бе променен, но все пак не беше рухнал.
	Облече бързо бялата вълнена рокля, любима и на двамата й родители. Докато увиваше косата си в меденозлатист кок, осъзна, че се старае да им се хареса, и разбра какво точно иска да постигне. Белла и Марк, шлифовани актьори, излизали по сцените на множество държави, я бяха научили колко важни са костюмите, колко силно въздейства външният вид. Тя се погледна в огледалото, отметна един непокорен кичур от челото си и излезе от стаята.
	Белла седеше до писалището си с писалка в ръка и преглеждаше какво е написала вчера в тетрадката с твърди корици. Ида знаеше, че всяка сутрин майка й препрочита съчиненото през предишния ден и често задрасква почти всичко, вечно търсейки съвършенство. Ида занесе кафето и кроасана си в салона.
	— Добро утро — тя отпусна длан върху рамото на Белла.
	Майка й се усмихна и я погледна.
	— Късно е. Днес няма ли да ходиш в „Ла Палет“?
	— Не. Вчера работата ме затрудни много. Картината ми не се получава.
	— Рисуването не е лесно. Нито писането — поклати тъжно глава Белла и впи очи в тетрадката.
	— На татко му е лесно.
	Ида натопи кроасана в кафето с мляко, доволна, че не усеща гаденето от предишната сутрин.
	— Баща ти е гений — отвърна укоризнено Белла.
	— Къде е той? — попита Ида.
	— Отиде на изложба на Матис. Интересно му е как Анри включва огледалата в композициите си.
	— Интересно му е, предполагам, защото иска да изучи техниката — отбеляза Ида.
	Двете с Белла си размениха многозначителни усмивки, наясно с непрестанния стремеж на Марк да разкрива тайните на другите художници, да ги присвоява и винаги да ги доразвива и надминава. Той поглъщаше нови умения като неудържимо лакомо дете. Работеше с керамика, с бои; рисуваше стъкло и създаваше изтънчени гравюри. Изработваше декори и илюстрираше басни и библейски притчи. Неизчерпаемата му енергия и работоспособност, желанието му непрекъснато да се усъвършенства ги изпълваше с възхита и с радостно учудване.
	— Мислеше да те покани да го придружиш — продължи Белла, — понеже си любимка на Анри. Предположих обаче, че си изморена. Катя каза, че снощи си се прибрала късно.
	— Да. Пазарувах, после гостувах на приятелка.
	— Познаваме ли я? — попита предпазливо Белла.
	— Не. Запознахме се на лагера. Лекарка е. Елза Либовиц.
	— Либовиц? — сбърчи чело Белла. — Полякиня?
	— Не ми е хрумвало да попитам — отвърна студено Ида.
	Снобизмът на родителите й я дразнеше. Марк и Белла дружаха с парижкия интелектуален и артистичен елит. Еврейските бежанци от Полша и Литва, наематели в „Льо Маре“, ги смущаваха. Марк гледаше отвисоко дори на обичния брат на Белла — Яков Розенфелд, и често имитираше силния му еврейски акцент.
	— Какво не ти хрумна да попиташ? — гласът на Марк ги накара да се обърнат.
	Той захвърли баретата си върху поставката за шапки и изръкопляска, доволен от постигнатата цел.
	Бе влязъл безшумно както обикновено и сега се помайваше пред прага с дяволита усмивка и разчорлена от вятъра коса. Отново бе спечелил любимата си момчешка игра да се прокрадва и да ги изненадва с появата си. „Наистина прилича на момче — помисли си Ида. — Поостаряло и посребряло момче.“
	— О, ставаше дума за приятелка на Ида — отвърна Белла и побърза да му сипе чаша кафе. — Интересни ли бяха новите картини на Анри?
	— Останах впечатлен — отговори Марк. — Успял е да съвмести кубизма и импресионизма. Завиждам му на късмета. Може да си позволи лукса да се впусне в бъдещето. Не е заложник на изчезнал свят.
	Тонът му бе нехаен, но в думите се долавяше горчивина. Неговото изкуство отразяваше миналото; животът и изпитанията на евреите подхранваха въображението му. Както приятеля си Хаим Сутин, той рисуваше къщи без основи, дървета без корен, залутани животни, летящи любовници и пейзажи с безродни скиталци. Юдаизмът, от който се бе отрекъл, го осакатяваше и ограничаваше. Градчето от детството притегляше четката му. Матис, син на Франция, не се препъваше в натрапчиви образи, нито го преследваха тъжни спомени. Пейзажите му разстилаха мирна зелена шир, моделите му не познаваха скръб.
	— Всички в „Ла Палет“ ти се възхищават, татко — рече бързо Ида. — Прехласват се по композициите ти, по цветовете. „Откъде черпи идеите си баща ти?“, питат ме.
	— Откъде ли наистина? — прекъсна я рязко Марк. — Аз самият не знам. Вдигам четката и любовници и крави, клоуни и пианисти заиграват танц по платното.
	Той се засмя. Думите на Ида бяха прогонили безнадеждността. Отново бе очарован от загадката на своя талант.
	— Но защо не си в „Ла Палет“? — почуди се той.
	— Изморена съм и искам да говоря с вас. С теб и с мама.
	— Нямам време за приказки. Искам да отида в ателието. Ще говорим на вечеря.
	— Не, татко — поклати глава Ида. — Ще говорим сега. Важно е.
	Лъжичката на Ида изтрака по чашата. Тя я остави, неспособна да овладее разтрепераните си пръсти. Гласът и изражението й обаче излъчваха спокойствие.
	— Добре тогава — кимна баща й.
	Без да прикрива раздразнението си, Марк дръпна един стол и седна до Белла. Тя положи длан върху ръката на съпруга си, но той я отдръпна нервно, недоволен, че нарушават режима му.
	— Говори! — тросна се на дъщеря си без помен от предишното ведро настроение.
	— Мисля, всъщност съм почти сигурна, че съм бременна — Ида изрече думите невъзмутимо; дланите й обаче бяха здраво сключени, очите — впити в шокираното лице на баща й.
	— Бременна?
	Втренчени в дъщеря си, родителите й произнесоха думата едновременно, с изтънели от неверие гласове, сякаш съмнението им ще зачеркне казаното от нея. Марк погледна втрещен Белла, тя се обърна към Ида с умолително, пребледняло като платно лице.
	— Сигурно грешиш — прошепна. — Не може да бъде.
	Ида не се разколеба.
	— Не греша. Всички признаци са налице — потвърди тя с опасно спокоен тон.
	Не попитаха какви са признаците. Седяха срещу нея, онемели и неподвижни. Самотна сълза се стече по бледата буза на Белла и спря в ъгълчето на устата й. Сините очи на Марк блестяха мразовито. Тясното му лице се беше сгърчило в маска, сляла гняв с тъга. Взираше се в дъщеря си, ослепителна в любимия му бял цвят. Колко често я бе рисувал в снежнобели рокли, бели дантелени чорапи и бели лачени пантофки. Бяха снимали Ида в същото облекло и, без да знаят дали ще стигне до тях, бяха изпратили на роднините си в Русия внимателно опакованата снимка от фотографското студио. Друго копие заемаше почетно място върху полицата над камината в салона им. Сега Марк погледна към снимката и веднага отвърна очи.
	Винаги бе възприемал своята Ида като жизнено, невинно дете; красотата и ранният й цъфтеж бяха за него трудно опазено наследство, свидетелство за живота, който с Белла бяха живели. Дъщеря им бе тяхната гордост и утеха. Бяха й дали всичко, закриляха я от опасностите и тъмнината. И сега тази обич, разточителство и всеотдайност бяха предадени. Как е дръзнала толкова своенравно и нехайно да се присмее над мечтите и надеждите им? Тяхната Ида, бременна и неомъжена! Как е посмяла да ги посрами? Той се взря в нея, търсейки скъпоценната дъщеря, игривото дете, жизненото момиче, което бе рисувал година след година. После отмести поглед, пламнал от гняв.
	Потисна дивото желание да разкъса роклята от мека бяла вълна и да я изрисува, както бе изрисувал костюмите на актьорите от Московския еврейски театър. Щеше да избере аленото на бликналата кръв, отровножълтото на разочарованието и погнусата. Спомни си онези отдавна отминали дни в Москва; как зъзнеше в театъра и трескаво движеше четката по грубата тъкан, отпусната от гардеробиерката. Докато работеше, Ида — мъничка и невинна — играеше в краката му, неговата Идочка, вече млада жена, седнала срещу него с предизвикателно вирната брадичка и очи, копие на бащините, вперени в неговите. Неотклонно и непримиримо. Не се ли разкайва? Не разбира ли какво му е причинила, на него и на майка си? Той я гледаше, сякаш до масата му внезапно се е появил нежелан, непознат гост. Ала колко красива беше! Гняв и обич разкъсваха сърцето му.
	— Съжалявам — рече тя най-сетне.
	— Съжаляваш. Разбира се — отрони пресекливо Белла.
	Марк стана и закрачи из стаята.
	— Кой е бащата? — попита грубо той.
	Въпросът стъписа Ида. Не виждаше себе си в ролята на майка, камо ли Мишел — на баща.
	— Мишел — отговори тихо тя. — Мишел Рапапорт.
	— Студентът по право?
	Ида кимна.
	— Сигурна ли си, че е той?
	Сърцето й се сви от ледения му тон, от наказанието в подтекста на въпроса. Преобразила ли се беше през няколкото болезнени минути от обожавана дъщеря в безогледна уличница?
	— Сигурна съм, разбира се. Как ти хрумна изобщо?
	— Може би защото не знам какво да мисля. Защото вече не знам коя си.
	— Колко цикъла си пропуснала? — попита тихо Белла.
	— Един. Или два.
	— Тогава може би просто закъснява.
	— Не. Има други симптоми. Приятелката ми Елза Либовиц, лекарката, ме прегледа снощи. Учи за гинеколог. Разбира женското тяло.
	— Жалко, че не е споделила знанията си с теб по-отрано.
	Белла и Ида не му обърнаха внимание.
	— Каза ли на Мишел, Мишел Рапапорт? — попита Белла.
	— Не.
	— Трябва да му кажеш — настоя твърдо Белла.
	— Знам. Този следобед ще се срещнем в едно кафене. — Тя освободи косата си, тръсна глава, и се заигра с фибите, придържали кока. — Както обикновено — добави, решена да приключи със заблудите.
	— Преоблечи се — разпореди грубо Марк; не искаше Ида да носи бяло днес; нито днес, нито никога може би. Загърби я. — Отивам в ателието. Чака ме работа.
	Затръшна вратата.
	Очите на Ида горяха, ръцете й трепереха. Увереността й бе избледняла; усещаше как затъва в подвижните пясъци на отчаянието. Тя си пое дъх с мъка, натежалото й сърце щеше сякаш да се пръсне. Бе разчитала родителите да я подкрепят, да проявят съчувствие; оказваше се, че погрешно е разбирала обичта, всеотдайността им. Тя все пак не беше безусловна. От глупост не бе предвидила гнева на баща си, тъгата на майка си. Разочарованието им се стелеше в стаята, все по-тъмна под заплахата на буреносните облаци, прогонили леката сутрешна мъгла. Ида се чувстваше изоставена, самотна.
	Гръмотевица разкъса тишината. Белла дръпна завесите и седна до нея в ненадейния сумрак. Улови ръката й с леденостудени, вкочанени пръсти.
	— Как си, дъще моя? — попита меко тя; говореше на идиш, нежния език на сърцето й.
	Ида отговори с едва доловим глас:
	— Искам да умра. — Първо на идиш, после повтори на френски: — _Je voudrais mourir._
	Приведе се, сякаш изричаше скръбна молитва. Белла протегна ръце да я прегърне и тя прислони глава върху майчината гръд.
	— Няма да умреш. Всичко ще бъде наред. Почини си. Бурята ще отмине. Бурите винаги стихват. После отиди да се срещнеш с твоя Мишел.
	— Добре, мамо.
	Ида се изправи и тръгна с вдървена крачка, почти като автомат, към стаята си. Момичето, прелитащо през живота с трепетна енергия, сега се чувстваше в хватката на непознато безсилие. Седна до тоалетната масичка и се взря в отражението си в огледалото, готова да се изправи срещу непозната. С изненада видя, че лицето й розовее, а зелените й очи излъчват странно спокойствие. Среса се, усука косата си на кок, после я пусна да падне върху раменете. Усмихна се на себе си, наслади се на красотата си: сияйната кожа като розов цвят, високите скули, чувствените устни. Тя все пак е Ида Шагал.
	Неочаквано обнадеждена, приближи до прозореца. Силен вятър привеждаше клоните на кипариса, но дъждът бе спрял. След минути стихна и вятърът. Майка й беше права. Бурите отминават.
	Ида не се преоблече. Наметна се с новата синя пелерина и нагласи баретата така, че дългата й коса да обрамчва лицето като лъчисто сияние. Искаше да изглежда красива на срещата с Мишел. Надяваше се красотата да уталожи страха и объркването. Излезе от къщата и тихо затвори тежката дървена врата. Не се обърна назад и не видя лицето на Белла, притиснато до прозореца. Очите й проследиха Ида, докато се скри сред Булонския лес.

	* * *

	Както винаги Мишел бе дошъл точно навреме. Чакаше я в студентското кафене — грижовен към любимата както към родителите си.
	Погледна обаче часовника си, докато тя сядаше срещу него — мълчаливо обвинение, предназначено да й напомни, че закъснението й обърква графика му: следобедния семинар, решението да помогне на родителите си в малкия им магазин, за да смогнат да приготвят бърза вечеря.
	— Съжалявам, Мишел. Метрото се забави.
	Ида изрече с лекота лъжата. Не можеше да му каже, че е закъсняла, защото натежалото й сърце е спъвало крачката й. Не искаше да му каже как прекосяваше мудно широките улици, сякаш предизвиква колите да я прегазят.
	„Искам да умра“, повтаряше си мълком, когато гневните шофьори надуваха клаксоните и я обсипваха с обидни думи. Не я прегазиха. Стигна невредима до малкото кафене, където я чакаше Мишел с влюбени очи и нежни устни.
	— Не се безпокой… Красива си, прекрасна! Синьото ти отива.
	Той докосна пелерината, повдигна баретата й, целуна я по бузата.
	— Не се чувствам прекрасно.
	— Какво има?
	Келнерът приближи.
	— Какво ще поръчате?
	— Английски чай. Поднос бри и една багета — изреди Ида.
	Поръча бързо, уверено и както обикновено пропусна да попита Мишел какво предпочита. Жегна го раздразнение, но той почти веднага осъзна, че Ида, както винаги, е прочела точно желанието му. Чай, сирене и хляб — всичко необходимо. Призна с усмивка нейната власт, вдигна ръката й и целуна пръстите й един по един — обичайната му нежна ласка, приветстваща поредната им среща. Днес обаче Ида отдръпна длан.
	— Попита ме какво има — напомни му тя.
	— Да. Уроците по рисуване ли те затрудняват?
	— Днес не ходих в ателието.
	— О…
	Той замълча. Тя сведе глава. Мишел се приведе към нея, за да чуе едва доловимия й глас.
	— Бременна съм. С твоето дете.
	Мишел се втренчи в нея, сякаш е използвала дума от чужд речник.
	— Бременна? — повтори той с пресеклив от уплаха глас.
	Тя кимна.
	За втори път днес обясни безсилна защо е толкова сигурна, като добави, че ще направи изследването, препоръчано от Елза.
	— Ала не се съмнявам — подчерта.
	Келнерът сервира храната и Мишел се учуди как Ида успя да нареже сръчно сиренето, съвсем точно да раздели багетата наполовина, а после се удиви как той самият смогна да я изяде и дори да се наслади на топлия, току-що изваден от фурната хляб с хрупкава коричка.
	— Каза ли на родителите си?
	— Да.
	— Те какво мислят? Как искат да постъпиш?
	— Не е важно какво мислят и какво искат те. Ние ще решим какво да направим.
	— Ти какво искаш? — попита Мишел. — Боже, какво ще правиш?
	— Какво ще _правим_ — поправи го тя с равен глас.
	— Да. Разбира се. Какво ще правим…
	Той бързо осъзна колко тежка е отговорността му. Зави му се свят. Ще трябва да напусне университета и да си намери работа; двамата с Ида щяха да се оженят и да отглеждат дете. Замисли се за родителите си. Майка му заделяше всеки спестен с лишения франк за образованието му, баща му подлепяше с картон подметките на обувките си, за да му купува учебници и дрехи. Надеждите им бяха съсредоточени в него. Как ще ги предаде? Ала как да предаде Ида, красивата си лъчезарна любима? Беше изправен пред избор, но вцепененият му ум отказваше да го формулира и да търси изход.
	Какви бяха възможностите? Не напомни на Ида, че е на осемнайсет, а той на двайсет; и двамата са студенти, зависими от родителите си. Хрумна му, че романтичната й душа навярно вижда драматично предизвикателство в младостта им, а и в бедността. Глупавата му, смела и прекрасна Ида. Погледна я нежно.
	— Каквото и да решим, ще бъдем заедно — прошепна той.
	— Заедно — повтори тя. — _Ensemble_.
	Самото изричане на думата я успокои. Тя сложи длан върху неговата; той погали мекия вълнен ръкав на роклята й.
	— Харесваш ми в бяло. Харесвам цвета на новата ти пелерина, на баретата.
	Ида се усмихна. Не й харесваше как изглежда Мишел в овехтялото кафяво сако, ризата с разнищена яка и износените тъмни трикотажни панталони. Реши да му купи ново сако, елегантно като коженото му палто за специални случаи; да поръча да му ушият риза от тежък брокат, любим на баща й. Колко предан бе нейният Мишел, грижовен син и нежен любовник. Сега тя вдигна ръката му и целуна пръстите му един по един.
	— Ще се справим — прошепна му. — Ще се справим някак. Заедно.
	Допиха мълчаливо чая и оставиха твърде щедър бакшиш на нацупения, неблагодарен келнер.

	* * *

	Елза уреди изследването и след няколко дни съобщи, че резултатът е положителен. Ида е бременна.
	— Какво ще правиш? — попита тя.
	— Не знам — отвърна монотонно Ида.
	Изглеждаше бледа, с помътнели очи и коса, прибрана в провиснал кок. Не изпи чая, предложен й от Елза. Обясни, че й се гади от всякаква храна.
	— Трябва да говориш с родителите си — настоя Елза.
	— Тази вечер — обеща Ида.
	Вечерята протече в напрегнато мълчание. Марк разкритикува десерта. Белла разля чаша с червено вино. Ида изчака Катя да вдигне масата и да затвори зад себе си вратата на кухнята. После се обърна към родителите си.
	— Лабораторните изследвания потвърдиха състоянието ми — съобщи им, втренчена в пурпурното винено петно, разрастващо се бавно върху бялата покривка.
	Марк отблъсна стола си назад толкова рязко, че го събори на пода. Не спря да го вдигне. Излезе от стаята, без да поглежда дъщеря си.
	Белла заби вилица в ягодовата тарталета и се взря в червената струйка, обляла чинията й.
	— Боли ме главата — простена тя с просълзени очи. — Много. Отивам да си легна.
	Притисна с пръсти слепоочията си и излезе бързо.
	Останала сама в трапезарията, Ида вдигна падналия стол. Прекоси стаята и спря пред снимката върху полицата над камината — любим портрет на родителите й, седнали един до друг на диван. Внезапно ги видя като непознати. Майката и бащата, на които бе разчитала с непоклатима сигурност и надежда, вече не съществуваха за нея. Огледа стаята — картините на баща й по стените, кристалния полилей, прозорците със зелени кадифени завеси. Красивата и непревземаема крепост, обзаведена от родителите й изгнаници в чест на новото им благоденствие и безопасност, вече не беше сигурно убежище. Чувстваше се като непоканен странник в чужд дом.
	На другия ден следобед се срещна с Мишел в градините на „Тюйлери“.
	— Няма съмнение. Бременна съм. Снощи казах на родителите ми — рече тя с треперлив глас; по бузите й се стекоха сълзи.
	Той я прегърна, погали я по косата.
	— Какво казаха? — попита.
	— Нищо. Онемяха от гняв и разочарование. Все едно съм ги предала и вече не съм тяхна дъщеря.
	— Не бой се, Ида — успокои я той.
	Извади кърпичка и изтри очите й; зарови лице в косата й.
	Седнаха мълком на една пейка и се взряха в група ученици. Яркозелената топка на децата се отърколи настрани и момченце и момиченце претичаха край тях да я вземат.
	— Искаш ли да родиш това дете, Ида? — попита тихо Мишел.
	— Иска ми се да го искам. Искам да имам смелост да го родя. Истината обаче е, че не искам дете, не сега, и не съм толкова смела. Не си представях живота си така, Мишел.
	Говореше тихо, всяка дума се изтръгваше като вкаменена болка. Не му каза как се е събудила през нощта, плувнала в пот, със сгърчен корем. Във въртопа на ужасния кошмар я преследваха нови видения. Бягаше както винаги, но сега дълбоко в тялото й набъбваше амалгама от клетки, сливащи се в злокобно изчадие. Безлик и дребен, нашественикът разяждаше мъчително органите й. На два пъти Ида се събуди с вик „Je voudrais mourir“, „Искам да умра“. Белла дотича в стаята и застана скръбно до леглото. Сложи длан върху челото на дъщеря си, докато ужасът отмине. Ида отърси ръката на майка си и се обърна с лице към стената.
	— Искам да се освободя от тази бременност.
	Произнесе думите тъжно, но решително.
	— Знам — кимна Мишел.
	Ида долови облекчението в гласа му и се успокои.
	— Можеш да се освободиш. Париж не е Витебск — продължи той. — Тук има способни лекари.
	Говореше уверено. Беше разпитал състудент, чиято годеница бе избрала да прекъсне бременността си. „Съвсем лесно е“, увери го приятелят му.
	— Ще говорим заедно с родителите ти. Тази вечер.
	— Да. Тази вечер — съгласи се тя.
	— Ида, моя Ида, надявам се да не поискаш да се освободиш от мен.
	Той й се усмихна в очакване на уверение.
	— Ах, Мишел…
	Тя се усмихна, обви лицето му с длан, притисна устни в неговите и бързо се отдалечи.
	Едва когато изчезна от погледа му, той осъзна, че не е отговорила на въпроса му.
	Мишел не се върна в Сорбоната за следобедния семинар. Отиде в магазина на баща си. Той също трябваше да разговаря с родителите си.


>	Седма глава

	Ида се обади на майка си от станцията на метрото и я уведоми, че Мишел ще вечеря с тях.
	— Разбира се. Ще ви чакаме — отговори Белла.
	Тя остави слушалката и се обърна към Марк.
	— Ще вечерят с нас. Ида и нейният Мишел. Какво ще им кажем?
	— Как какво? — отвърна нетърпеливо Марк. — Ида не може да роди. На осемнайсет е. Самата тя е дете. Глупаво, безотговорно дете.
	— Нашето дете. Глупава или не, тя е нашето дете — настоя Белла. — Но съм съгласна с теб. Твърде млада е. Притеснявам се обаче, че абортът е опасна процедура.
	— Опасна ли? — попита той със студен глас и очи — сини късчета лед. — Ще ти кажа какво е опасно. Опасно е да родиш еврейско дете в такива времена. Хитлер бълва заплахи срещу евреите в Германия. Дизенгоф ми писа от Тел Авив. Арабите се бунтуват срещу евреите, избиват ги в Галилея, избиват ги в Хеброн. В Русия опожаряват синагоги. Кой би дал живот на еврейско дете в свят, пълен с омраза и опасности?
	Белла го погледна гневно. Затвори вратата към кухнята. Не искаше Катя да ги чуе. Завъртя се и се втренчи в Марк.
	— Винаги е било опасно да дадеш живот на еврейско дете — рече студено тя. — В нощта на раждането ти антисемитски варвари са подпалили пожар във Витебск. Нали? А аз родих Ида по време на Световната война, когато мобилизираха еврейските младежи в руската армия. Имало ли е безопасно време да се роди еврейско дете? Ще спрем ли да се обичаме и да имаме деца заради онези, които искат да ни избият? Не се боя от опасностите, грозящи еврейските деца. Боя се дали абортът крие риск за нашето дете, за Ида. Рискована ли е процедурата? Зададох просто въпрос. Не те помолих да ми осветлиш актуалните събития.
	Той трепна, стъписан от резките й думи, от непознатия, едва прикрит гняв. Марк винаги очакваше съгласие, приемане. Но тя, разбира се, защитаваше яростно Ида. Както и той. Отиде до самовара, напълни чаша чай и сложи две кубчета захар под езика си с надеждата сладостта им да смекчи горчилката, изгаряща сърцето му.
	— Добре. Ще ти отговоря тогава, че сутринта се консултирах с доктор Холандер. Помниш го, богатия гинеколог, на когото миналата година продадох няколко гравюри. Споменах, че питам от името на модел. Той ме увери, че процедурата е рутинна, по-безопасна от раждане.
	— Раждането те ужасява, разбира се — отбеляза сухо тя.
	— Никога не съм отричал.
	Беше й разказвал как наблюдавал раждането на сестра си Лиза, вцепенен от страх. Стоял близо до леглото на майка си и когато гъбестата кървава плацента се изтръгнала от утробата й, капки кръв оплискали лицето му. Бил сигурен, че животът напуска тялото й.
	Белла осъзна, че както тя се бои от аборта, той се ужасява раждането да не застраши живота на Ида. С гняв прикриваше страха, че тримата са като акробати от картините му — едва-едва пазят равновесие върху опънатото нависоко трептящо въже на живота, което всеки момент може да се скъса и да ги предаде.
	Марк се обърна към нея и заговори много тихо и много бавно.
	— Права си. Ужасява ме мисълта Ида да роди дете. Толкова е млада, неподготвена. Както казах обаче, доктор Холандер ме увери, че в ранна бременност абортът не крие сериозен риск. Жените идват в Париж, защото лекарите тук са опитни и добре обучени. В Ньой има отлична клиника. Ида няма да пострада.
	— Имаш право, предполагам — съгласи се тъжно Белла. — Според Раиса Маритен абортът е смъртен грях.
	— Раиса стана католичка — тросна се той. — Ние все още сме евреи. Не вярваме в смъртни грехове.
	— А какво мислим за аборта? — попита тя.
	— Не знам и не ме интересува — отвърна нетърпеливо Марк. — Юдаизмът не определя начина ми на живот.
	— Да. Снабдява те единствено с теми за картините ти. Брадати равини, еврейски музиканти, летящи синагоги — отбеляза тя. — Що за евреин си, Марк?
	Той я изгледа изненадан. Съпругата му за пръв път повдигаше въпроса за почтеността му като творец, искреността на темите му, противоречията между живота и изкуството му. Не можеше да й отговори. Сам не знаеше какъв евреин е.
	— Отивам в ателието — рече той. — Рисувам еврейска сватба. — Усмихна й се да покаже, че не е обиден. — А ти? Какво ще правиш днес?
	— Ще посетя брат ми Яков. После ще помогна на Катя да приготви вечерята за Ида и нейния Мишел.
	— Нейният Мишел — повтори Марк, нюансирайки думите с презрение.
	През прозореца той я проследи с поглед как върви към широката улица, както винаги грациозна и крехка. Не попита защо е решила да отиде при ортодоксалния си брат. Не искаше да знае.

	* * *

	Яков Розенфелд посрещна радушно Белла в мизерния си апартамент на улица „Де Розие“. Домът му бе пропит с познатите ухания на детството — лук и картофи, запържени в пилешка мас, къкрещ борш с месо, златист пирог, бухнал във фурничката на съпругата му. Миризмата би отблъснала Марк, но на Белла вдъхваше успокоение. Връщаше я в родния Витебск, където растеше като галена дъщеря на богат бижутер и се наслаждаваше на ястията на семейната готвачка.
	Съпругата на Яков, Хинде, се появи тутакси с чайник и поднос бадемови рогчета, изпечени по рецепта на свекърва й. После остави брата и сестрата сами.
	Белла и Яков поседяха в приятна тишина; вкусът на майчиния сладкиш се разливаше по небцата им. Белла огледа стаята и очите й се спряха върху полиците с талмудските и медицинските книги на Яков. Той бе напълнил каруците с библиотеката си, оставяйки в Русия сребърния сервиз и приборите от чисто сребро. Благочестивата Хинде не бе възразила. Книгите на съпруга й бяха по-ценни от среброто.
	Яков напълни чай в чашите им и сложи кубче захар под езика си. Отпи и се обърна към сестра си. Посещението й не беше обичайно. Шагалови стъпваха в „Льо Маре“ само на Пасха и Ханука, колкото да запалят свещите.
	— Какво има, Белла? — попита меко Яков.
	Веднага бе забелязал колко е бледа и как треперят ръцете й. От съвсем малка сестра му търсеше спасение в болестта при всяко разочарование, при всяка трудност.
	— Ида… — отрони тя.
	— Ида. — Той засмука кубчето захар и изчака.
	— Бременна е.
	По бузите на Белла се стекоха сълзи. Той извади прокъсаната си носна кърпа и изтри очите й. Зачака отново.
	— Кой е бащата? — попита най-сетне.
	— Казва се Мишел Рапапорт. Студент по право. Родителите му са руснаци. На двайсет години.
	Яков въздъхна.
	— Млади са. Много млади — рече тъжно той. — Разбирам защо си притеснена. Все пак не са първата млада двойка в подобно положение. Имат избор. Всичко може да се уреди.
	— Марк твърди, че няма избор. Ида трябва да направи аборт.
	Белла опипа огърлицата си, изправи се и застана до прозореца. Току-що бяха разпуснали учениците и улицата бе пълна с деца. Две млади майки бутаха бебешки колички и носеха багети под мишница. Вървяха една до друга и си говореха. „По-възрастни ли са от Ида, или по-млади“, запита се Белла. Ненадейният въпрос я засрами. Тя сви рамене и се обърна към брат си.
	— По-важно е какво ще реши Ида, не Марк. Какво иска дъщеря ти? — попита тихо той.
	— Казва… о, Яков, казва, че иска да умре. Снощи сънува кошмар, предишната нощ също. Сънува смърт. Не спи. Почти не яде.
	— Значи не бива да ражда детето — рече сериозно той. — Талмудът го забранява.
	— Талмудът ли? — учуди се Белла.
	Отпусна се тежко на стола. Яков огледа рафтовете, извади обемиста книга и разлисти страниците.
	— Ето… — подхвана той. — Става дума за преследвач, нарича се _родеф_. Ако преследвачът заплашва нечий живот, е разрешено да бъде погубен. Това не се смята за убийство, а за самозащита. И тъй, ако плодът застрашава физическото или психическото здраве на бременната, той е _родеф_ и трябва да се отстрани, за да бъде спасена жената. Казваш, че Ида боледува, не се храни и не спи, иска да умре. Животът й наистина е в опасност. Следователно детето, което носи, е _родеф_. Абортът е наложителен.
	Белла се взря в непонятния текст. Сърцето й биеше бързо, бузите й пламтяха.
	— Чувал ли си за такъв случай, Яков? — попита тя.
	Той кимна.
	— Помниш ли Малка Файнщайн от Витебск?
	— Да. Дъщерята на търговеца на риба.
	— Ти беше малка и не знаеш цялата история. Горкото момиче забременя, но нямаше съпруг. Шушукаха, че я изнасилил руски селянин. Други говореха, че бащата бил студент, учел в йешива и идвал да се храни в къщата им. Както и да е. Тя се поболя от срам и скръб. Плачеше, говореше, че ще се самоубие. Ходеше по улиците боса и полугола. Хвърли се в река Двина, но я спаси някакъв гимназист, минавал случайно оттам. Тя очевидно полудяваше. Родителите й поискаха съвет от равините и те отсъдиха, че детето е _родеф_. Отстраниха плода.
	Яков почука с лъжичка по чашата с чай и въздъхна.
	— Какво стана с Малка? — попита Белла.
	Помнеше я смътно — слабичко момиче с воднисти сини очи и рядка, сламеноруса коса; прокъсаните й дрехи винаги бяха пропити с миризмата на риба от магазина на баща й.
	— Омъжи се за студента, мисля, когото нарочиха за баща на детето. Отидоха в Америка. Всъщност ако той наистина е бил бащата, съгласно традицията вече са били женени. Според някои равини сексуалната близост е равнозначна на брак.
	Той погледна сестра си. Деликатните й изваяни черти представляваха скръбна маска; кичури блестяща тъмна коса се подаваха изпод разкроената й кадифена шапка, изглеждаше сломена. Яков знаеше, че на съпругата и дъщерята на великия Марк Шагал не им е лесно. Замисли се за племенницата си Ида, толкова красива, жизнена и наивна. Дожаля му за нея.
	Белла се изправи, за да си върви. Яков улови ръката й, целуна я и рече:
	— Ще постъпиш правилно, сигурен съм.
	— Благодаря, Яков — промълви тя с глух, почти недоловим глас.
	После излезе и затвори тихо тежката врата след себе си. Беше топъл есенен ден и Белла вдигна лице под милувката на прохладния ветрец. Вече бе решила. Отби се в една изискана сладкарница и купи подбрани, много скъпи сладкиши, не пропусна любимите наполеони на Марк. Познаваше слабостите му. Щеше да го умилостиви със сладост.


>	Осма глава

	Белла подреди внимателно масата за вечеря — сложи бяла ленена покривка и тежките сребърни прибори, напомнящи й родния дом, купени с хонорара на Марк за илюстрациите с гваш на басните на Лафонтен. Напълни кристална ваза с бели рози, после бързо извади девствено красивите цветя и ги замени с лилави перуники. Не беше нощ за бели рози.
	Марк се облече грижливо във виненочервено кадифено сако и кремави панталони; добави шалче от бял сатен. Белла, в семпла черна рокля от най-мека вълна, го наблюдаваше как стои пред огледалото — среса гъстата си чуплива коса с посребрели нишки и щипна силно бузи, за да почервенеят.
	Като млад Марк си слагаше руж и червило. Суетата и запленението му от собственото отражение винаги я развеселяваха, макар да смущаваха родителите й. Те не разбираха, че той вижда всичко — дрехите си, сценичния декор наоколо — с очите на творец, изискващи цвят и драматизъм.
	Последва я в трапезарията, огледа красиво подредената маса и извади една оклюмала перуника от вазата.
	— Толкова старание, за да впечатлим един син на магазинер? — попита саркастично.
	Тя надипли изящно шала си с индийски мотиви. Без да продума, сложи четири чашки върху един поднос и ги напълни с водка. Марк вдигна едната.
	— _Лехаим!_ За живота! — рече той и я пресуши точно когато вратата се отвори и Ида и Мишел влязоха в стаята.
	— Тост за живота ли вдигаш, татко? — попита Ида сухо и го целуна по бузите.
	Ироничният въпрос го смути и лицето му поаленя. Отговори й Белла, протегнала ръце към Мишел:
	— Разбира се! Това е наздравицата на нашия народ. Добре дошъл, Мишел.
	Той се усмихна нервно и Белла одобри притеснението му.
	— Радвам се, че съм тук. Благодаря за поканата, мадам Шагал, мосю Шагал — рече любезно той и протегна бутилката евтино вино, донесена по настояване на родителите му. Марк я взе, втренчи се в етикета и се намръщи.
	Белла я остави върху бюфета.
	— Вече сме подготвили гарафа с вино за вечеря — обясни извинително тя и Мишел разбра, че подаръкът му е отхвърлен.
	Ида пристъпи по-близо до него. Знаеше колко се страхува от срещата с родителите й. Докато вървяха към Булонския лес, бе споделил, че няма да се оправдава, но ще поеме цялата отговорност. Възхитена от смелостта му, тя си помисли колко красив изглежда в тъмния костюм и бялата риза, изгладена старателно от майка му. Нейният любим с кехлибарено лице от летните дни и звездните нощи се беше върнал при нея. Ида му подаде чаша водка, даде чаша и на майка си и вдигна своята. Марк си сипа второ питие.
	— _Лехаим_ — Ида повтори тоста на баща си с твърд глас. — За живота!
	Всички кимнаха и отпиха без удоволствие.
	Седнаха край масата и поведоха скован, неловък разговор. Мишел се възхити на цветята. Марк попита Мишел кои вестници чете. Белла напълни повторно кошницата с хляб. Лъжиците им потракваха в купите със супа. Учтиво си подаваха солта. Ида не говореше и не ядеше; побутваше храната в чинията.
	Катя влизаше и излизаше, натоварена с ястия. Докато прислужницата обикаляше масата, разговорът се водеше на руски. Сплотяваше ги единствено сдържаността, взаимното смущение. Режеха безмълвно хапки от отличната кокошка във винен сос, набождаха машинално аспержите, помайваха се със салатата. Едва когато Катя сервира подноса със сладкиши и излезе от трапезарията, Белла се обърна към Мишел и му заговори с гальовен майчински тон. Не го винят, не са ядосани.
	— Както знаеш, Ида сподели с нас състоянието си.
	Мишел кимна.
	Марк взе един наполеон от подноса, облиза сметаната от пръста си и се намръщи.
	— Предполагаме, че и двамата не желаете тази бременност — рече той, преди Белла да успее да продължи.
	Гласът му прозвуча смразяващо, равнодушно. Ида го погледна изненадана. Очакваше баща й да е разгневен, дори разярен. Не бе подготвена за отчуждението и студенината, превърнали очите му в слитъци син лед.
	— Да. С Ида взехме решение — отвърна Мишел. — Държим един на друг, но разбираме колко сме млади. Да имаме дете сега ще бъде грешка.
	Белла въздъхна с облекчение.
	— Значи, знаем какво трябва да се направи — тя се пресегна към ръката на Ида и нежно я погали.
	Ида се отдръпна. Успокоителната ласка на майка й бе много закъсняла.
	— Да. Знаем какво трябва да се направи — потвърди тя.
	— Добре. Ще намерим способен лекар. И добра клиника — заключи Марк. — На удобно място. Има клиника с добра репутация в Ньой.
	Ида се втренчи в него, учудена от безразличието му. Баща й говореше за способен лекар, за удобно място, сякаш обсъждаха майстор на рамки или удобен магазин за художествени материали. Не я поглеждаше в очите, не се пресягаше да я докосне утешително. Това ли е бащата, който я обожаваше и съхраняваше историята на живота й в картини? Нима сега се срамува толкова дълбоко от нея, че не може да я погледне? Тя извърна лице.
	— Знаем — кимна рязко Ида с глас, внезапно укрепнал от обидата и гнева. — Приятелката ми Елза ще уреди всичко. Клиниката в Ньой наистина е на много удобно място — добави саркастично. — Няма да ме запишат под името Ида Шагал, за да не петним свещената ти фамилия. Елза ще ми осигури фалшива карта за самоличност. След седмица няма да съм в така нареченото състояние, както се изразявате с мама, и никой няма да разбере, ако от това се страхувате.
	Марк кимна. Белла въздъхна.
	— Процедурата е скъпа, разбира се — добави Ида със злостно задоволство.
	— Аз нося отговорност. Редно е да платя — намеси се Мишел с тъжен глас.
	Ида го погледна, изненадана и доволна. Колко е добър, колко почтен.
	Мишел се облегна назад. Собствените му думи го замаяха. Сумата беше непосилна. С родителите му бяха обсъдили въпроса. Майка му заизрежда предпазливо възможности. Богат чичо; семеен приятел, преуспял с игра на борсата; организация, отпускаща заеми на евреи…
	— Не, Мишел — възрази Белла. — Ида е наша дъщеря. Ние ще поемем разходите.
	Марк свиваше и отпускаше юмруци, ала не се възпротиви. Заговори със спокоен, хладен тон:
	— Виждам, че си почтен млад мъж, Мишел, но не искаме да товарим семейството ти. Предложението ти обаче ни показва, че ще бъдеш добър и отговорен съпруг на нашата Ида. Може да се ожените след месец. Ида ще се е възстановила, в Ивлен все още ще е топло. За предпочитане е тържеството да не се провежда в Париж. Ако времето позволява, ще организираме церемонията в градината.
	Ида се втренчи в баща си с пламнали от гняв очи и зачервено от недоумение лице.
	— Сватба ли? Какви ги говориш? Щом ще прекъсваме бременността, няма нужда да се женим. Обичаме се, но ще изчакаме Мишел да се дипломира, а аз да порасна, за да знаем и двамата как искаме да живеем.
	Сега тя сграбчи ръката на майка си. Белла ще я защити, разбира се, от подобно безразсъдство. Майка й несъмнено усеща колко абсурдно е предложението.
	Белла обаче кимна в знак на съгласие.
	— Трябва да се ожените — рече тихо тя. — С Мишел сте били близки като съпруг и съпруга. Брат ми Яков твърди, че според някакъв равински закон вече сте женени. Общността ще го изиска.
	— Полудя ли, мамо? Равински закон? Какво те интересува? Живеем в Париж през двайсети век. И каква общност? Нямаме общност. Не ходим дори на синагога. Гостувал ли ни е някога равин? Как някаква си несъществуваща общност ще изисква нещо от нас? И дори да съществува, какво им дава право да ни казват как да живеем? — изкрещя Ида. — Мишел, вярваш ли на ушите си?
	Мишел поклати безпомощно глава. Родителите му също бяха настояли за брак. Думите на Шагалови повтаряха като ехо наставленията на баща му. Мишел и Ида се бяха познали в библейски смисъл; телата им се бяха слели и семето му се бе изляло в утробата й. Съгласно традицията на Авраам и Сара, на Исак и Ребека, и на ценностите на руската им еврейска общност бяха длъжни да се оженят.
	— Но кой ще знае дали ще се оженим, или не? — бе попитал Мишел.
	— Ти ще знаеш — бе отвърнала майка му с пресеклив глас. — И ние. Нашата общност е малка. Хората говорят. Слуховете се разнасят. Младежите, които са били с вас на лагера, вече шушукат за теб и Ида Шагал.
	Той не се впусна в спор с тях. Разбираше какви жертви са направили за него, разбираше и зрънцата истина в думите й. Двамата с Ида бяха млади. Целият им живот бе пред тях. Правилно беше да утолят отчаяния глад за почтеност на родителите си изгнаници. От тях се изискваше покорство. А и все пак се обичаха. Сигурно щяха да се оженят след няколко години. Защо не сега, щом това ще донесе утеха и на неговите, и на нейните родители? Ще заживеят заедно, открито и честно.
	Той обгърна разтрепераните рамене на Ида, зарови лице в блестящата й коса, забравил присъствието на родителите й.
	— Обичам те, скъпа моя. Обичам те с цялото си сърце.
	„С тези думи признава поражението — помисли си ядосана Ида, — поражението и слабостта си.“ Тя обаче няма да се предаде толкова лесно. Отскубна се от прегръдката му и изпепели с поглед Марк и Белла. Нямаше да се примири.
	— Ами ако откажа да се омъжа? Ако съм решила твърдо да изчакам Мишел да се дипломира и аз самата да преценя какво искам от живота? Какво ще стане? — попита предизвикателно тя. — Ще се отречете от мен ли?
	Мишел погали лицето й, но тя не отмести поглед от баща си, пребледнял от гняв. Заговори с тон, досущ като нейния — гняв за гняв, заплаха за заплаха.
	— Откажеш ли да се омъжиш, няма да платя аборта. Откажеш ли да се омъжиш, вече не си ми дъщеря. Ще се издържаш сама. В дома ми няма да има място за теб.
	Впи очи в нейните. Баща и дъщеря се вкопчиха в битка, изгубена и за двамата. Ида преглътна всичко, което не можеше да изрече. Прииска й се да му каже, че не се нуждае от помощта му, от парите му, защото ще се справи сама. Ще си намери друг дом. Ала дори в гнева разбираше колко нелепо би прозвучало това. Какво ще прави? Ще стане келнерка, продавачка, модел? Спомни си пренебрежителните думи на Ивет за похабената жена, позирала им гола в „Ла Палет“. „Какъв избор има“, бе попитала Ивет. И какъв избор има тя, Ида Шагал? С нищо не е по-различна от онази жена. Без образование, без умения. Напълно неподготвена за независим живот.
	— Решавай, Ида! — Марк се изправи рязко с пребледняло лице и излезе от стаята, затръшвайки вратата.
	Белла се обърна към Мишел:
	— Говори с _твоята_ Ида. Вразуми я — помоли тя, преотстъпвайки му правото над дъщеря си.
	Оттегли се в кухнята и веднага я чуха как скастря Катя. Счупила чиния, загорила тенджера. Дребните домакински неприятности изместваха средоточието на тъгата й. Нямаше власт над Марк, нито над Ида, но кухнята бе само нейно владение.
	Ида и Мишел потънаха в мълчание. Ида извади цвете от вазата, разкъса лилавите листенца и ги разпиля по бялата покривка.
	— Какво ще правим? Какво ще правим, Мишел? — попита жално тя.
	— Нямаме избор. Ще се оженим. Редно е. Обичаме се. Обичаме родителите си. Не искаме да страдат — отговори твърдо той.
	— Да. Обичаме се. Обичаме родителите си — повтори тя.
	Гневът и разочарованието в гласа й го ужасиха. Разтреперан, той се зачуди как да я успокои. Нежно, леко я придърпа към себе си.
	— Ида, моя Ида — отрони тихо.
	Победена, тя облегна глава върху рамото му. Изчерпила гнева и увереността си, отмаляла от бурното негодувание, му позволи бавно да погали косите й, после да зарови лице в меката възглавница на изтръпналите й гърди.


>	Девета глава

	Дните минаваха бавно, седмиците — твърде бързо. Ида се върна от клиниката в Ньой, за да се възстановява в дома на родителите си. Тъжно и неохотно възвръщаше здравето си — апатична бъдеща младоженка, отказваща да участва в трескавата подготовка за сватбата. Уреждаха празненството, шиеха сватбената рокля, избираха доставчици на деликатеси. Отпътуваха за Моншове, натоварени с куфари и вързопи; спретнаха къщата за набързо организираното тържество, което въпреки всичко щеше да бъде устроено с вкус. Булката все пак бе единствената дъщеря на Марк и Белла Шагал.
	На сватбения ден Ида се събуди сутринта и с горчиво злорадство отбеляза, че благодатната есен си е отишла и е надвиснала буря. Сиви облаци се носеха по тъмното небе. Внезапни повеи на вятъра разтърсваха клоните на дърветата, сухи листа танцуваха по изсъхналата пръст в градината. Тя извърна лице от прозореца и се опита — напразно — да заспи отново.
	Въпреки времето в салона, където щеше да се проведе тържеството, цареше спотаено вълнение. Белла влиташе и излиташе от стаята. Тя приглади бялата трапезна покривка, отрупана с блестящи кристални чаши за шампанско, подравни подносите с изкусно подредени, изтънчени сирена, пресни плодове и изискани сладкиши.
	— Катя, донеси още лъжички и десертни чинии! — подвикна и си погледна нервно часовника.
	Още не бяха донесли цветята; музикантите закъсняваха.
	Тя посрещна с облекчена въздишка цветаря и помощника му, натоварени с букети. Напълниха всички вази и купи с пищни цветя, чийто аромат изпълни къщата. Белла лично аранжира папратите и бледожълтите пъпки в медената купа до входа и отстъпи назад да прецени ефекта. „Отлично — реши. — Марк ще остане доволен.“
	— Донесохме и букета за булката, мадам. Къде да го оставим? — попита младият помощник.
	Тя взе китката бели рози. Марк лично беше скицирал букета и цветарят грижливо бе спазил замисъла му — пъпки и разцъфнали цветове между зеленина и бебешко дихание, овързани с тясна бяла панделка от сатен. Белла доближи лице до букета, усети влажния досег на меките листенца, вдиша уханието и остави цветята.
	На вратата се почука тихо. Катя се втурна да я отвори и изпълнителите на клезмер* — блед цигулар и възрастен флейтист — влязоха свенливо. Свалиха шапки, изпиха благодарно кафето, поднесено им от Катя, извадиха инструментите и веднага се захванаха да упражнят репертоара. Свиреха затрогваща сватбена музика от Източна Европа, ту скръбни, ту радостни; разговаряйки шепнешком на идиш, поспираха да поправят погрешна нота, да заменят една мелодия с друга.
	[* Клезмер (идиш) — народна музикална традиция на евреите ешкенази от Източна Европа. Първоначално ориентирана към религиозната традиция, днес репертоарът се състои от произведения за сватби и празненства. — Б.р.]
	Белла излезе на верандата. Облегна се на лимоновото дръвче, останало без златни плодове, и се заслуша. Пренесе се мислено в далечния ден на своята сватба в градината на родния дом. Спомни си ярките слънчеви лъчи, радостните гости, веселите танци в ритъма на традиционния клезмер, изпълняван от оркестър в пълен състав. Колко празничен бе онзи ден, изпълнен с вълнение и надежди. Чувстваше се като приказна принцеса в дългата бяла рокля, с прозирно було, стелещо се след нея, докато вървеше, съпровождана от група засмени приятелки, към почетното място — трона на булката, пренесен от синагогата в двора на родителите й. Червена кадифена възглавница покриваше седалката, ръкохватките от тъмно дърво бяха изтъркани от допира на витебските младоженки, несъмнено чувствали се до една като приказни принцеси на сватбения си ден. За сватбен трон на Ида бяха избрали стол от трапезарията, покрит с бял чаршаф — без история и традиция.
	Белла въздъхна и опипа изкусната бяла дантела, обточваща ръкавите на зелената й кадифена рокля. Натъжи се, че на своя сватбен ден нейната Ида няма да се чувства като приказна принцеса. Погледна към прозореца на дъщеря си, благодарна, че тя все още спи. Катя й бе занесла закуската върху поднос и я беше оставила пред вратата, след като никой не бе отговорил на почукването.
	— Реших да не я будя. Булката трябва да си отспи — бе обяснила прислужницата с вирната брадичка.
	— Разбира се — беше се съгласила Белла. — Булката трябва да си отспи.
	Ида обаче спа съвсем малко. Изчака в леглото Катя да си тръгне, после отвори вратата и внесе подноса. Застана до прозореца по халат и изпи кафето, загледана в градината. Видя как майка й се навежда да откъсне един съсухрен лимон. Помириса плода и с момичешка грация вдигна високо ръка и го захвърли в далечните храсти.
	Ида се усмихна. Познатият елегантен жест й припомни детските игри, когато двете с Белла хвърляха във въздуха яркоцветни топки. Тогава играеха заедно, майка и дъщеря, приятелки, кискащи се палаво на тайни шеги, докато готвят в кухнята. Доволни в тесния, непристъпен кръг, където животът им се въртеше около Марк, бащата и съпруга, владетел на вълшебния им свят. Бяха изолирано, самодостатъчно трио, малко семейство, очаровано от близостта си и опиянено от възхищението на всичките си познайници.
	Докато.
	Думата увисна тежко — откъслечно начало на изречение с колеблив и болезнен завършек. Докато тя разкри бременността си пред тях. Докато те настояха да се ожени. Докато отказаха да дойдат с нея в ньойската клиника; майка й се оправда със заболяване, баща й — с необходимост да нарисува възложена картина.
	Докато не се върна вкъщи, изтощена и отслабнала, придружена от Мишел и Елза, които не се отделиха от нея по време на изпитанието.
	Мълчанието им бе взаимно. Белла и Марк не задаваха въпроси, тя не сподели чувството за необятна самота, когато лежеше в стерилно бялата операционна; не спомена разкъсващата болка.
	— Мамочка, maman, мамеле — викаше на всички езици на отчаянието, ала не получаваше ласкав, утешителен майчин отговор.
	После лежеше в стаята за възстановяване, вцепенена от чувството, че жизнеността и пламенната й природа, зареждали я винаги със сили, са изсмукани заедно с нежеланите ембрионални клетки, изстъргани от утробата й. Единствената й утеха бяха окуражителните думи на Елза в затишието след болката.
	— Повече никога няма да се наложи да страдаш така, Ида. Ще бъдеш господар на тялото си. Ще забременееш само когато решиш да имаш дете.
	— Но как? — попита Ида с треперлив глас.
	— Има приспособление, гумена шапчица против забременяване. Плъзваш я вътре и спермата не може да стигне до яйцеклетката. Живеем през двайсети век. Щастливки сме, Ида. Сега жените имат власт над телата, над бъдещето си.
	Гумената шапчица сега се криеше сред бельото й. Не беше казала на майка си за нея. Разрушавайки вълшебната сигурност на детството й, Белла се бе лишила от правото да е нейна довереница.
	Все пак, докато наблюдаваше майка си в градината, я заля вълна от тъга и съжаление. Тя притисна лице в студеното стъкло на прозореца и си призна колко силно иска да си възвърне нежността на родителите, да им предложи своята. Мишел, също предано дете, настояваше за прошка и сдобряване.
	— Те са ти родители. Ти си им дъщеря — повтаряше той.
	Ида знаеше, че има право. Трябваше да ги приеме отново, вече осъзнала и техните, и своите силни и слаби страни. Разклатената им сплотеност можеше да се скрепи. След часове те щяха да я заведат до сватбения балдахин; вече нямаше да е момиче, започваше новият й живот. Ида Шагал щеше да стане Ида Рапапорт, но винаги да остане дъщеря на родителите си.
	— Аз съм Ида Шагал — рече гласно тя, потвърждавайки мястото си в живота им. — Мамо, татко. Аз съм вашето момиче.
	Думите я успокоиха, зашиха зейналата емоционална рана.
	Ида видя от прозореца как баща й излиза от ателието. Носеше картина, държеше я внимателно. Показа я на майка й и тя сведе глава да я разгледа. Колко красиви и уязвими й се сториха двамата — стройни, крехки, с лица, окъпани в бледата есенна светлина. Марк отстъпи назад и вдигна платното, та Белла да го види от друг ъгъл.
	Ида изпита непреодолимо желание да е на нейното място. Знаеше, че това е сватбеният й подарък. Баща й рисуваше нощ след нощ, често пропускаше вечерята. Белла му носеше храна в ателието.
	— Иска картината да е готова за сватбения ден — обясни й тя.
	Ида, изтощена и напрегната, все още изпълнена с негодувание, не й отговори. Не стъпи в ателието да надникне към недовършеното платно. Негодуванието и гневът обаче ги нямаше сега. Ида проследи с поглед как родителите й влизат в къщата, хванали внимателно картината от двете страни, и усети как я залива вълна от обич и състрадание. Щеше да им прости. Животът й, а вече и животът на Мишел, бе свързан с техния. Тя прогони натрапчивото „докато“. Отново щяха да се сплотят, наранено, ала неуязвимо семейство.
	Някой почука тихо на вратата.
	— Може ли да вляза, Ида? Да ти помогна да се облечеш?
	— Разбира се, мамо. Но първо искам да видя картината на татко.
	Ида отвори вратата и целуна Белла по бузата. Заедно слязоха в салона. Марк бе сложил картината върху дървен триножник до сватбения трон. Тя изобразяваше съвсем точно стола, където Ида щеше да седи, докато посреща гостите и приветства младоженеца.
	— Красива е, нали, Идочка? — попита Белла.
	Ида кимна и коленичи, за да я разгледа по-внимателно.
	Марк бе нарисувал уютния им салон, в чийто център се намираше празният стол, обвит в снежнобяла покривка; върху възглавничката лежеше букет бели рози. Ида забеляза, че живите цветя върху истинския стол приличат досущ на нарисуваните. Удиви се колко умело е изобразена и най-дребната подробност. Марк бе фантазьор, ала не отричаше реалността.
	Четката му беше уловила всеки детайл в стаята, украсена за сватбата. Около сватбения стол бяха подредени вази с бели рози, върху ниска масичка с покривка в цвят на слонова кост стоеше свещник. Марк бе нарисувал бяла ритуална свещ с мъждукащ пламък — въображаем предмет, отдаващ почит на мъртвите, призрачни предци, които Ида не познаваше. Пред стола имаше розов килим с ресни — дребно отклонение от композицията в бяло. Отсъстващата булка, празният стол, монохромните цветя щяха да внушават тъга, ако Марк не бе добавил картина върху стената над масата. Картината в картина представляваше миниатюрно копие на платното му „Рожден ден“ — подарък за Белла, спомен от тяхната сватба. Изпълнена с плам и движение, радост и изящество, тя изобразяваше политналия любовник, в чието лице преливаха чертите на любимата, застанала на пръсти и стиснала букет.
	Ида познаваше добре тази картина. Тя винаги я караше да се усмихва. Усмихна се и сега. Платното бе нещо като нагледно обещание — баща й я уверяваше, че възторженото щастие на влюбените ще бъде претворено в живота й с Мишел. „Възможно е“, помисли си Ида. Женеха се с неохота, но не без любов.
	— Харесва ли ти, Ида?
	Марк бе влязъл тихо в салона и тя не беше усетила присъствието му. Обърна се към него, усмихна се и погали с длан лицето му. От напрежението помежду им не остана и помен. Бяха се разочаровали взаимно, сега се помиряваха заедно. Раните щяха да заздравеят. Застанала до него, Ида почувства как изнемогата от предишните седмици изчезва и жизнеността й се завръща.
	— Чудесна е, тате! — възкликна тя. — Време е да се обличам. Хайде, мамо!
	Ида и Белла излязоха от стаята. Марк остана. Взря се в картината, сякаш я виждаше за пръв път. Беше най-хубавата му творба и все пак го изпълваше със скръб. Дъщеря му, неговата Ида, я нямаше върху платното, както от сега нататък щеше да отсъства от дома им. Ала не беше я изгубил. Нямаше да я изгуби. Не би го понесъл.

	* * *

	Ида беше лъчезарна младоженка. Белла бе забулила косата й — вдигната високо като меденочервена корона — с прозирен воал. Розовозлатистата й кожа сияеше, роклята от бял сатен обгръщаше закръгленото й тяло. Седнала на сватбения трон, с букет, полегнал в скута й, Ида се усмихваше на гостите, които я поздравяваха и изричаха благопожелания на фона на тихи мелодии, изпълнявани от музикантите.
	Родителите й стояха до нея. Белла, с пригладена лъскава коса, елегантна в кадифената рокля в любимия й зелен цвят, и Марк — в кафяво ленено сако с висока яка и широки панталони, наподобяващи униформата му на съветски комисар през шеметните дни на революцията, изтлялото време, преди надеждата да се превърне в отчаяние. Висока, яркоцветна шапка увенчаваше гъстите му посребрели къдрици. Припрян и жизнерадостен сатир, Марк се движеше трескаво и същевременно грациозно, а очите му блещукаха като сини дупчици в тясното лице.
	Дребничките родители на Мишел, в чиито очи винаги се четеше тъга, се усмихваха свенливо. Баща му носеше черен костюм с протрити ръкави, майка му — изрядно изгладена рокля, сива като косата й. Великолепието на Шагалови, красотата на дома им, ги изпълваше със страхопочитание. Синът им се бе катапултирал в нов и непознат свят. Те пристъпиха предпазливо до сватбения стол, протегнаха ръце към Ида и родителите й и се оттеглиха в ъгъла с двамина възрастни братовчеди.
	На сватбата бяха поканени малцина приятели. С облекчение и благодарност Ида посрещна Елза и Андре. Елза й се усмихна окуражително, тя й отвърна с усмивка. Приятелството им бе споено с привързаност и разбиране.
	Анри Матис поглади сребристата си козя брада и целуна ръка на Ида. Тя отдавна му беше любимка, засмяно палаво дете, превърнало се в красива, жизнена млада жена. Той погледна картината на Марк и кимна одобрително.
	— Прекрасна творба — рече. — Жалко, че не те е нарисувал, Ида. Сигурно се смята за лош късмет във вашата религия. Вярно е, нали, че на евреите им е забранено да създават образи?
	— От ясно по-ясно е, скъпи маестро, че татко никога не е спазвал тази забрана — отвърна Ида със сладък глас в разрез с чувствата й.
	Подразни се, че Матис, отдавнашен приятел на семейството, все още ги вижда като „други“. В неговите очи Марк винаги щеше да остане евреин, роден в чужда традиция.
	Гостите идваха, изричаха пожеланията си, разглеждаха картината със сватбения трон, после се настаняваха по столовете с лице към Ида. Седяха в очаквателно мълчание, внимателна публика, предвкусваща интересно и непознато представление. Едмон Флег, еврейският поет, ги наблюдаваше презрително.
	— Юдаизмът е театър — промърмори той на романиста Йосиф Опатошу, най-близкия приятел на Марк.
	Музикантите смениха ритъма и се впуснаха в жизнерадостна мелодия, сигнализираща появата на младоженеца. Белла бързо спусна воала над лицето на Ида, после Мишел застана пред нея, строен, със сериозни очи и гъста тъмна коса, отметната над високото чело. За разлика от Ида той изглеждаше пребледнял, но бледността изчезна, когато й се усмихна. Усмивката на Ида под воала бе отражение на неговата. Той се приведе и вдигна воала, за да види лицето й. Кимна, за да потвърди, че това наистина е обещаната му младоженка. Вгледа се в своята Ида, танцувала боса до него по алпийските поляни, огненокосото младо момиче, в което се беше влюбил в сезона на слънцето. Той свали нежно воала и заедно с родителите си застана да я чака под сватбения балдахин. Музикантите засвириха още по-силно, гостите заръкопляскаха развълнувано.
	После музиката отново стихна, флейтистът подхвана затрогваща мелодия. Ида се изправи, родителите й я хванаха под ръка от двете страни и заедно я поведоха към младоженеца.
	Церемонията бе кратка. Бяха предупредили брадатия равин да не я проточва. Той припя благословиите, подаде чашите с осветено вино и вдигна високо златната сватбена халка, та свидетелите да се уверят, че металът е съвършено гладък. Сватбеният пръстен трябваше да е безупречен като младата двойка. Усмихнат, Мишел улови ръката на Ида, и повтори древния обет.
	— С този пръстен се освещава съюзът ти с мен съгласно законите на Мойсей и Израил.
	Гласът му отекна ясен и силен. Избухнаха аплодисменти, чуха се викове: _„Bonne chance!“_ и _„Мазал тов!“_, „На добър час!“.
	В съпровода на необуздано радостна мелодия Мишел вдигна крак, стовари го върху чашата и тя се раздроби на лъскави парченца. Увлечени от собствената си музика, флейтистът и цигуларят затанцуваха пред младоженците, които си запроправяха път през тълпата от развълнувани гости.
	Марк и Белла се впуснаха в елегантен валс и, изненадващо, родителите на Мишел се присъединиха към тях и закръжиха по пода с достолепна грация. Мишел и Ида сплетоха ръце с Елза и Андре и се завъртяха в бърза дебка*, увличайки и други танцьори. Радостта бе заразителна. Дори Катя заситни чевръсто сред кръга от тропащи с крака мъже и жени с въздушна стъпка. Марк хвана дъщеря си за ръце и двамата се завъртяха в ритмична омая. Блестящата коса на Ида се освободи от фибите и летливи пламъци заиграха по раменете й. Мишел грабна булката си от баща й и младоженците — вече съпрузи — затанцуваха, опиянени от мелодиите на разгорещените музиканти с плувнали в пот лица и очи, разискрени от вълнение.
	[* Дебка — традиционен танц на народите от Близкия изток, в който танцьорите играят в кръг или „на хоро“. Изразява радост и се играе на празненства. — Б.р.]
	Белла приближи до брат си Яков. Той й подаде чаша шампанско и двамата се вгледаха в танцуващата двойка.
	— О, Яков — прошепна Белла. — Правилно ли постъпихме?
	— Не гледай назад — отвърна той. — Дъщеря ти е омъжена. _Мазал тов_, Берте.
	Тя се усмихна. Беше изрекъл името й от споделеното им детство, името, дадено й от отсъстващите им родители. То й напомни, че винаги ще бъде дъщеря на своята общност, наследница на ценностите и традициите на онзи изчезнал свят.
	— _Лехаим_. За живота! — Яков вдигна чашата си.
	— _Лехаим_ — повтори Белла.
	— За Ида!
	— За Ида. За Ида и Мишел!
	Белла отпи от виното, наслаждавайки се на сладостта му и на успокоително топлата ръка на Яков върху рамото й.


>	Десета глава

	Ида, увита в бялата пелерина на Белла, стоеше на Лондонския мост, хипнотизирана от ярките светлини, прорязващи стоманеносивото небе, преди да полетят надолу към тъмните води на Темза. Отблясъците от падащите фойерверки танцуваха по реката като лъчисти бързеи. Пламтящо оранжево се сливаше с ослепително златно — цвета на имперската корона на Обединеното кралство. Яркосини фонтани избликваха сред алени панделки и блестящи бели звезди — багрите на националното знаме, отразени в меките дипли на вълните. Тълпата надаваше гръмки възгласи, хората размахваха хартиени знамена и надуваха тенекиени свирки в чест на двайсет и петте години от коронясването на краля.
	— Не съм виждала по-красиво нещо — ахна тя с лице, озарено от вълнение.
	Лейди Кларк, домакинята й в Лондон, се усмихна добронамерено и намести лорнета си. Наивният възторг на Ида развесели аристократичната англичанка, сближила се със семейство Шагал, докато съпругът й бе посланик в Париж. Дъщеря им беше съвсем млада всъщност, макар и омъжена от година. Но пък ранните бракове може би не бяха изключение в общността й, въпреки че Шагалови не бяха типични евреи.
	Лейди Кларк, прохождаща художничка, бе благодарна на Марк Шагал, позволил й великодушно да работи в ателието му и да изучава техниките му. Тя беше оспорила решението му Ида да го представлява на първата му лондонска изложба в престижната галерия „Лестър“. Предполагаше, че Ида ще се справи трудно със снобизма, присъщ на лондонския свят на изкуството. Имаше предвид предразсъдъците към евреите, разбира се, но по мълчаливо съгласие подтекстът остана неизречен.
	— Няма ли да й липсва младият съпруг? — попита лейди Кларк. — И достатъчно опитна ли е да преговаря с колекционери и уредници на музеи, заинтересувани да купят картините ти?
	Доводите й не смутиха Марк Шагал.
	— Съпругът й е зает с учене. Колкото до Ида, липсата на опит не бива да те притеснява. Тя е способна млада жена — отговори той. — Разчитам на нея. Крехкото здраве на съпругата ми не позволява да пътувам до Лондон, но се доверявам изцяло на Ида и, разбира се, на вас.
	Марк се усмихна с изкусителната си дяволита усмивка и лейди Кларк, негова ученичка и почитателка, най-сетне се съгласи. Малцина успяваха да устоят на чара му. Не беше тайна също, че Белла е болнава. Някои шушукаха, че я е отчаяла женитбата на дъщеря й, а постоянните главоболия и необясними чревни неразположения са симптоми на депресия. Стояла вкъщи, говореха, и се щурала безцелно от стая в стая, понякога по цял ден по пеньоар.
	„Депресия“ бе нова дума в речника на художниците и писателите от Левия бряг. Обсъждаха компетентно теориите на австрийския психиатър Зигмунд Фройд, според когото физическите болести нерядко произтичат от емоционални сривове. Сублимация, повтаряха дълбокомислено те, и се чудеха доколко ефикасна е психоанализата, новото лечение чрез говорене.
	— Белла Шагал страда от въображаемо заболяване — бе обяснила злобничко Дора Мар, любовницата на Пикасо, на лейди Кларк. Няколко седмици по-късно самата Мар бе преживяла нервна криза.
	Други отдаваха меланхолията на Белла на страховитите новини от Германия и Русия, където приятелите и сродниците й бяха почти сигурно в опасност. Терорът на Сталин властваше в Русия, заплахите на Хитлер се бяха превърнали в зловеща реалност. Приятелите на Шагалови вече напускаха Париж. Семейство Опатошу бяха в Ню Йорк и в писмата си настояваха Марк и Белла да отидат при тях.
	„Не мога да напусна Европа“, пишеше в отговор Белла. „Отпътувам ли от Париж, ще умра.“
	Предала се на тъгата, тя вече не се включваше нито в управлението на домакинството, нито в продажбата на картините на Марк. Всички задачи бяха прехвърлени на Ида. Горчивината, предшествала сватбата на дъщеря й, бе забравена. Ида царуваше в дома на родителите си и Марк приемаше примирен ролята й.
	Ида охотно се въртеше отново в орбитата на родителите си, с радост се връщаше във вълнуващия свят, откъдето бракът я бе откъснал. Обичаше Мишел („обичам го, разбира се“, повтаряше си мълком), но я отегчаваше животът на студентска съпруга, неудовлетворена от усилията си да напредне в рисуването. Уроците в ателието не я вдъхновяваха, домашните задачи я гнетяха. Да готви сама в тясната кухничка, без дръзките експерименти на Белла с подправки и екзотични съставки, бе просто досадно задължение.
	Ида с облекчение стана отново утешително присъствие за майка си и очарователен компаньон на баща си. Придружаваше го в търговските галерии и в кафенетата по Левия бряг, където събираше възхитените погледи на художници и поети, беседващи с часове над чаши с млечнобял абсент. Бракът не й пречеше да се наслаждава на признанието колко е жизнена и изкусително чувствена.
	Тя очароваше посетителите в ателието на Марк, усмихваше се омайно на колекционерите, обсъждаше като познавач стойността на картините. Когато баща й предложи да замине за Лондон, Ида се съгласи с въодушевление и лейди Кларк остана запленена от ентусиазма й.
	— С радост ще я подслоним, Марк, но младият й съпруг няма ли да възрази? — попита англичанката.
	— Мишел е студент, има и други задължения. Знае, че Ида очаква с нетърпение да посети Лондон. Не е нужно да се безпокоим за Мишел Рапапорт.
	Проницателната съпруга на дипломат разбра, че чувствата на зетя не интересуват Марк Шагал. Работата, съпругата и дъщерята бяха единствената му грижа. „За щастие“, мислеше си лейди Кларк, докато изготвяше списъка с гости за приветствената вечеря в дома й в Белгрейвия*, на външен вид червенокосата и светлокожа Ида не бе типична еврейка. Самата тя проявяваше толерантност към евреите, но знаеше колко зле прикрити са предразсъдъците на мнозина от обкръжението й. И, разбира се, Ида бе изключително обаятелна. Нищо чудно все пак да се справи въпреки младостта и неопитността си.
	[* Белгрейвия — тих жилищен район в сърцето на Лондон, един от най-скъпите в света. — Б.р.]
	Ида не само успя да се справи; представи се забележително. Завладя бързо лондонското общество с жизнеността и чара си. Кралски особи и художници, интелектуалците от Блумсбъри* и уредниците на големите музеи се възхищаваха на стилната деветнайсетгодишна красавица, която разговаряше с лекота на немски, руски, английски и френски и ги заслепяваше със сладката си усмивка.
	[* Кръгът „Блумсбъри“ — елитарна общност на английски интелектуалци, писатели и художници, свързани със сложни семейни и творчески отношения, активна 1905–1945 г. Името идва от района „Блумсбъри“ в центъра на Лондон, известен като интелектуален център на метрополията. — Б.р.]
	С авторитет, разбиране и око за пространство и светлина, Ида даваше напътствия как да подредят картините на Марк в галерията „Лестър“. Преговаряше с колекционерите с удивителна ловкост; беседва интелигентно с художествения критик на „Таймс“.
	Ида очарова Лондон и Лондон я очарова. Лейди Кларк я наблюдаваше с усмивка как ръкопляска като малко момиченце във възторг от номерата на жонгльорите и акробатите, забавляващи тълпата в „Ковънт Гардън“, и не се изненада, че гостенката й съзерцава фойерверките от Лондонския мост като омагьосано дете.
	— Чудесно е, че сребърният юбилей на крал Джордж съвпадна с изложбата на баща ти — отбеляза аристократката. — Англичаните са в празнично настроение.
	— Знам. Усещам го — съгласи се Ида. — Веселието е прекрасна отмора след потискащото черногледство в Париж.
	— О, Париж никога не остава дълго мрачен. Все пак е Градът на светлината — рече нехайно лейди Кларк и улови Ида под ръка.
	Прекосиха моста и тръгнаха покрай реката към Гилдхол*, където кралят лично щеше да посрещне поканените гости.
	[* Гилдхол — сграден комплекс в историческия център на Лондон, векове наред — кметство на града. В залите му се провеждали официални мероприятия на градската управа. Днес представителни помещения на градската власт. — Б.р.]
	— Франция преживя трудна година — настоя предпазливо Ида. — Борсата беше нестабилна. Цените на акциите ту се вдигаха, ту спадаха. Крахът на Американската фондова борса е предупреждение, че Градът на светлината може скоро да помръкне.
	— Ида, _ma petite_, изненадана съм, че се занимаваш с финансови въпроси — повдигна неодобрително вежди лейди Кларк.
	Според нея не беше редно жените да се интересуват от подобни теми. Защо да умуват над отегчителни пазарни дреболии? Трусовете на стерлингите и доларите, франковете и марките и на международните борси бяха мъжка територия. Лейди Кларк не разбираше борбата на суфражетките за избирателни права. Тя никога не си правеше труда да гласува.
	— Скъпа Ида — добави меко англичанката, — защо се обременяваш с мисли за лихви и банкови операции?
	— Все някой трябва да го прави — отвърна Ида. — Татко рисува, мама е безразлична. Налага се да поема продажбата на картините и семейните финанси. Важно е да внимаваме. Живеем в опасно време. Германия е в ръцете на опасен човек.
	— Съпругът ми е сигурен, че положението скоро ще се подобри — възрази лейди Кларк. — Светът не иска нова война. Нашият Антъни Идън*1 и вашият Пиер Лавал*2 работят усърдно да усмирят господин Хитлер.
	[*1 Сър Робърт Антъни Идън (1897–1977) — британски политически деец. По това време министър на външните работи. — Б.р.]
	[*2 Пиер Лавал (1883–1945) — френски политик, по това време министър-председател на Франция. Първоначално работил за независимостта на страната, но впоследствие се присъединил към режима на Петен. Осъден за национално предателство и екзекутиран. — Б.р.]
	Лейди Кларк разкриви лице, произнасяйки името на противния австриец. Злобен дребосък. Потомците на Гьоте и Шилер обаче, на Бах и Бетовен несъмнено не биха го търпели дълго.
	— Господин Лавал не взе никакви мерки срещу „Огнените кръстове“ — отбеляза с умерен тон Ида.
	Не беше в положение да образова политически домакинята си, чийто съпруг се движеше в най-високите дипломатически кръгове. Ала днешните заглавията на първа страница в лондонския „Таймс“ я бяха стъписали, фашисткото движение „Огнени кръстове“ най-безочливо бе организирало митинг край Айфеловата кула в чест на Нюрнбергските закони — чудовищно посегателство срещу правата на евреите в Германия. Развяваха френски трикольори с жълти ивици със свастики. След като прочете статията в „Таймс“, Ида реши непреклонно да настоява родителите й да подадат молба за визи за Съединените щати.
	Лейди Кларк омаловажи забележката й с покровителствена усмивка.
	— Ида, скъпа, нали не вярваш, че фашизмът може да просъществува в земята на свободата, равенството и братството?
	Лорд Кларк всъщност бе изразил загриженост от сформирането на политическа партия, копие на нацисткия режим в Германия, но тя, заклета франкофонка, не отстъпваше пред страха.
	— Според Мишел френските фашистки са много опасни — добави Ида и с чувство на вина си даде сметка, че откакто е пристигнала в Лондон, за пръв път се е сетила за него.
	Зарече се да му пише още тази вечер, дори да му изпрати телеграма. „_Je t’aime._ Обичам те. Липсваш ми.“ Кратко послание, напомнящо дните на тайната им любов. „Наистина го обичам, наистина ми липсва“, каза си упорито тя. Горкият й търпелив Мишел учеше усърдно, работеше в магазина на родителите си и тичаше до другия край на града да наглежда майка й и баща й. Ида знаеше колко го облекчи вестта, че Марк и Белла са приели покана да посетят Вилнюс през есента, за да присъстват на откриването на Музей на еврейското изкуство. Щеше да си отдъхне от постоянните им приумици. Мишел не бе изрекъл гласно нищо подобно, разбира се. Той имаше добро, състрадателно сърце. Ида усети как я обзема копнеж по стройния й тъмнокос съпруг. Непременно щеше да му купи норфолкското сако, което бе видяла в едно изискано шивашко ателие на Оксфорд стрийт. А когато се върне в Париж, ще вечерят на свещи в „Тур д’Аржан“*. Той заслужаваше награда, задето е изтърпял дългото й отсъствие.
	[* „Тур дʼАржан“ — най-старият ресторант на Париж, прочут с гледката към „Нотр Дам“ и с изисканата си кухня. — Б.р.]
	— Жалко, че Мишел те безпокои — сви рамене лейди Кларк. — Във всеки случай сега сме в Лондон и може да забравим какво ще се случи или няма да се случи отвъд Ламанша. Празненството тази вечер ще е наистина чудесно. Помисли си, Ида. Ще видим краля! Не бива да закъсняваме.
	Тя ускори крачка и Ида забърза след нея. Вълнението им нарасна, когато наближиха входа на Гилдхол. Нощният бриз развяваше леко знамето на свети Георги, обозначаващо присъствието на любимия монарх, управлявал Англия четвърт век.
	„Отпреди да се родя“, помисли си възторжено Ида.
	Подаде бялата пелерина на иконома, приглади дългите поли на зелената си вечерна рокля и прокара пръсти през буйните си къдрици.
	Посланик Кларк ги чакаше. Ида мина след него през портала и се поклони дълбоко на кралската двойка. Повдигна свенливо очи и забеляза бледността на краля, ужасната му умора и угриженото изражение на кралицата. После, както я бяха инструктирали, пое към балната зала.
	Вазите край стените бяха препълнени с цветя от кралските ботанически градини в „Кю“*. Спуснатите ниско кристални полилеи къпеха салона в ослепителна светлина. Двойки се въртяха грациозно по излъскания под в стъпките на валс, изпълняван от крайно отегчен оркестър.
	[* Комплекс от ботанически градини и оранжерии, създадени през XVIII в. В днешния район на Лондон „Кю“. Една от най-богатите колекции на живи растения в света. — Б.р.]
	За момент Ида остана сама и се наслади на лукса на усамотението, запаметявайки цветовете и кройката на модерните рокли на жените, за да ги опише на майка си. Макар че напоследък не я вълнуваше почти нищо, Белла бе запазила интереса си към висшата мода. Ида си отбеляза мислено да не забрави да спомене късите рокли със сребристи ресни и пернатите шалове от джаз ерата, явно изключително популярни. Представи си как Белла ще се разсмее, ще й се сторят забавни, но вулгарни, определено неподходящи за държавен прием.
	— А, ето те, Ида!
	Лейди Кларк се спусна към нея с чаша шампанско.
	— Не е ли прекрасно! — възкликна тя. — Абсолютно всички са тук.
	Лорд Кларк дойде при тях и тримата обиколиха залата, усмихваха се и кимаха. Ида послушно правеше реверанс в синхрон с домакинята си и се усмихваше любезно, когато я представяха на гостите, ала веднага забравяше имената им. Забелязваше поласкана, че не един мъж се взира в нея, докато минава от една група към друга. Не бе сгрешила да облече вталената зелена рокля от коприна в тон с очите й. Както винаги възхищението на околните я зареждаше с енергия. Уверена в силата на красотата си, тя се вслушваше без интерес в дребните клюки, с които я обсипваше лейди Кларк.
	— Това е лорд Съмърсет. Ето я и лейди Маргарет, запознахте се в галерията. Танцува с шведския посланик, а не със съпруга си. Не е кой знае какво, но се носят слухове… — Гласът й заглъхна, после се извиси: — Е, слуховете нямат край, нали?
	Ида кимна. Въпросът не изискваше отговор.
	Внезапно музикантите спряха да свирят и танцьорите застинаха на място. Дори лейди Кларк замълча.
	— Техни Величества си тръгват — прошепна тя.
	Диригентът размаха палка и националният химн огласи залата. Всички предани и любящи поданици на крал Джордж V, внук на кралица Виктория, го приветстваха в един глас:
	— Бог да пази краля! Да живее благородният ни крал!
	Във възгласите се долавяше боязън. Страната им бе преживяла една война, сега ги заплашваше втора. В празничната нощ обаче полагаха усилия да са обнадеждени. С песен да призоват мира. Ида стоеше неподвижна и се питаше защо сълзи овлажняват очите й. Диригентът свали палката. Мъжете се поклониха дълбоко, жените направиха реверанс. Резбованата врата се отвори и крал Джордж и кралица Мери изчезнаха в тъмнината. След кратко затишие оркестърът засвири танцувална мелодия.
	След минути салонът се оживи отново. Семейство Кларк пак обходиха залата, представяйки Ида на свои приятели и познати, до един във възторг от срещата с дъщерята на известния руски художник. Сър Якоб Епщайн, чиято скулптура _Ecce Homo_, изобразяваща Иисус с трънения венец и наскоро представена пред обществото, й целуна ръка.
	— Предай поздрави на баща си. Все пак ни свързват толкова много неща с него, както и с теб — намигна й той.
	— Несъмнено — съгласи се тя и му се усмихна ослепително.
	Ида Шагал и Якоб Епщайн разбираха каква аномалия е присъствието им в бляскавата бална зала. И двамата бяха еврейски деца на отраснали в Русия родители, по ирония на обстоятелствата приети и приветствани от английската аристокрация.
	— Баща ти подготвя ли се да напусне Париж? — попита скулпторът с предпазливо снишен глас.
	— Още не — отговори Ида.
	— Трябва. На хоризонта надвисват тъмни облаци — поклати глава той и се отдалечи.
	Оркестърът вече не свиреше валсове. Ритъмът на суинг изпълни залата, жизнерадостна интерпретация на _Begin the Beguin_. Посрещната от възторжени ръкопляскания, елегантна двойка излезе на дансинга. Мъжът носеше безупречен смокинг и ален пояс, символизиращ кралска кръв. Жената бе в рокля от сребристо ламе, огърлица от дребни диаманти блещукаше на дългата й шия. Очите й бяха тесни, чертите — остри, хищнически. Макар да не бяха млади, танцьорите бяха стройни и грациозни, с лица, застинали в отработени усмивки. С лекота и изящество влитаха в обятията си, после се отдръпваха в кръг от светлина.
	— Кои са те? — попита Ида.
	Лейди Кларк се усмихна.
	— Ида, скъпа моя, пред очите ти е принцът на Уелс, наследник на английския трон. А жената е разведена американка, госпожа Уолис Симпсън.
	— Ще стане ли някой ден кралица на Англия? — поинтересува се Ида, макар да знаеше отговора.
	— Не, разбира се. Кралското семейство няма да одобри подобен брак. Англичаните няма да го приемат. Той е длъжен да скъса с нея и да изпълни дълга си. Ще отстъпи, естествено, под натиска на държавата и семейството си. Звучи ти непонятно, предполагам.
	— Не. Разбирам отлично — отвърна Ида.
	Тя се вгледа в принца и в госпожа Симпсън и се замисли как двамата с Мишел, седнали срещу родителите й в трапезарията им, бяха изслушали имперския указ на Марк, заповедта да се оженят. Както принцът на Уелс, нито тя, нито Мишел имаха избор. Подчиниха се на волята на родителите си и общността и изпълниха дълга си. Ида тръсна глава. „Нелепо сравнение, разбира се“ — упрекна се мислено. Двамата с Мишел не бяха кралски особи.
	Почуди се дали е възможно принцът с безволева брадичка да се опълчи на нацията и фамилията си и да се ожени за разведената американка, която съзерцаваше с такъв копнеж. Ами ако наистина се откаже от трона, щеше ли да се разкайва? Паралелът с нейния живот бе неизбежен. Тя съжалява ли за взетото решение? А Мишел? Укори се, задето си задава глупави въпроси, ала осъзна, че всъщност им е отговорила.
	Музиката секна, бъдещият крал изведе американската си любима от дансинга. Ида ги проследи с поглед, питайки се къде ли е сега Мишел? Самотен ли е? Липсва ли му? Съжалява ли, че се ожениха? А тя? Въпросите изникнаха неканени отново.
	По обратния път към Франция в корабчето, пренасящо я през Ламанша, Мишел не излизаше от мислите на Ида. Четеше и препрочиташе нежните писма, които той й изпращаше, докато бяха разделени. „Не — вдъхна си с увереност тя — не съжаляваме за нищо. И все пак. Все пак.“ Тя потисна упоритото съмнение и пъхна писмата в чантата си.
	Спътниците й, мрачна група, бяха вглъбени във вестници с единодушно заплашителни, крещящи заглавия. Тъмни облаци се стелеха над континента. Брътвежите на Адолф Хитлер ставаха все по-войнствени. Бенито Мусолини бе хвърлил око на Етиопия. Почти всички европейски страни живееха във финансова нестабилност. На палубата трима мъже в униформи на финансисти — тъмни костюми, изрядно изгладени ризи, раирани вратовръзки и бомбета — се бяха облегнали на парапета. Откъслеци от разговора им долитаха до Ида. Чембърлейн вероятно ще усмири германското копеле, за да предотврати нова война… Неутралната позиция на Рузвелт е правилна… Неутралитетът е грешка…
	Ида седна на една пейка до левия борд и закопча догоре синята пелерина, за да се предпази от режещия студ. Свали баретата, та вятърът да развява косата й, и извади от дамската си чанта папка с вестникарски изрезки. Прегледа благосклонните отзиви за картините на Марк и си представи с какво удоволствие ще я слуша баща й, докато му ги превежда. Изтъкнати критици от водещи лондонски издания не пестяха похвали и честно признаваха колко ги смайва символиката в някои платна.
	„Марк Шагал ни поднася шеметни цветове и равински загадки“, отбелязваше изкуствоведът на „Таймс“, сочейки не особено завоалирано еврейското му потекло. Ида не приемаше думите му като обида. Юдаизмът внасяше интригуваща екзотика в картините на баща й. „Равинските загадки“ се продаваха добре, чековете бяха надлежно вложени в сметката му в Кралската шотландска банка. Своята комисиона Ида бе внесла в личната си сметка. Несъмнено беше заслужила значителната сума. Отговаряше на безброй въпроси, разказваше истории от живота на родителите си, описваше режима на баща си, подчертаваше постоянния му стремеж да открива новаторски техники. Уроците й в „Ла Палет“ все пак не бяха загуба на време. Бе усвоила помпозния жаргон на творческия свят. Снимка в „Татлър“ я показваше застанала пред едно от най-големите платна; пояснението под нея звучеше ласкателно: „За наше щастие Ида Шагал, красивата и интелигентна дъщеря на художника, ни разясни лично композициите на баща си“.
	Ида се усмихна. Официално се водеше мадам Рапапорт, съпруга на беден студент по право, но винаги щяха да я наричат Ида Шагал. Реши да не показва тази изрезка на Мишел; вместо нея щеше да му представи новата банкова книжка на свое име. Благодарение на нейните усилия родителите и съпругът й щяха да се радват на финансова сигурност.
	Ида прибра внимателно изрезките и взе чаша врял бульон от подноса, подаден й от услужлив стюард. Постигнатото я изпълваше с приятно вълнение. Със задоволство си припомни прегръдката за сбогом и възторжените думи на лейди Кларк, когато напускаше лондонския й дом.
	— Ида, ти си прекрасна! Независима, компетентна. Писах на баща ти колко се гордеем с теб. Непременно се върни скоро в Лондон. Ела с Мишел.
	— Разбира се — съгласи се Ида.
	„Но какво ще прави Мишел в Лондон“, помисли си тя. Въпреки настойчивите й подкани, той не бе научил нито една английска дума, а и се чувстваше неудобно в света на изкуството и творците. И досега, цяла година откакто се бяха оженили, изтърпяваше в мълчание вечерните партита на родителите й, втренчен в часовника си, нетърпелив да се върнат в тесния си, жалък апартамент. Бедният, скъп Мишел все още — и вероятно завинаги — се чувстваше неловко в натрапения му чужд свят.
	Ида се запита дали ще я чака на пристана. Ще дойде, разбира се. Тя затвори очи и си представи как крачи към нея с разперени ръце и ъгловато лице, грейнало в усмивка. Нейният Мишел, предан и надежден, щеше да изглежда толкова красив в норфолкското сако, за което й бяха поискали смайваща сума. Ала той заслужаваше най-доброто, разбира се.
	Успокоена от поклащането на кораба, доволна от успеха, тя си представи вълнението от завръщането; нежността на Мишел, гордостта на Марк, ласкавото одобрение на Белла. Нямаше да позволи заплашителните вестникарски заглавия, шушукането на лошите пророци в тъмни костюми да помрачат задоволството й. С усмивка Ида се унесе в приятна дрямка и се събуди едва когато френският бряг се появи на хоризонта.


>	Единадесета глава

	Пъхнал багета под мишница, Мишел вървеше по улица „Дю Бак“, приведен под тежестта на чанта, пълна с учебници и със счетоводни книжа от малкия магазин на родителите си. Спря до една вестникарска сергия и купи вечерния вестник. Погледна бегло заглавията. Не очакваше добри новини. Не помнеше откога оптимистично заглавие не се бе появявало в парижки вестник. Все пак двамата с Ида продължаваха да четат и сутрешните, и вечерните издания. Те бяха техният компас, всяко злокобно съобщение бе трептяща стрелка, насочваща ги към посоката, накъдето знаеха, че трябва да поемат. Неизбежното бягство се отлагаше заради упоритото нежелание на Шагалови да напуснат Париж и отказа на Ида да емигрира без тях. Мишел й повтаряше, че времето изтича, тя отново и отново обещаваше да убеди родителите си колко сериозно е положението.
	Неговите родители вече бяха подали в британското посолство молби за виза за Палестина. Щяха да са в безопасност в Тел Авив — еврейски град в Палестина, която навярно щеше да стане еврейска земя.
	— Тогава може би ще спрем да бягаме — бе отронила тъжно майка му, докато изваждаше от килера очуканите куфари, пренесени от Москва до Берлин и от Берлин до Париж.
	Леля му и чичо му бяха успели да получат визи за Доминиканската република, двама от колегите му в университета се готвеха да заминат за Куба. Мишел се замисли дали да не се регистрират в южноамериканските посолства: Уругвай, Бразилия. Знаеше колко високомерно ще погледнат на тази възможност родителите на Ида, но неизбежното нахлуване на Германия във Франция ги принуждаваше да търсят каквото и да било убежище. Рано или късно Марк, наясно с опасността, щеше да престане безразсъдно да настоява, че славата му ще го опази.
	Мишел стигна до овехтялата сграда, където с Ида бяха наели апартамент след завръщането й от Англия. Стаите бяха малки, кухнята — възтясна, на балкона не можеше да се излезе, но наемът бе много нисък.
	— Ще живеем тук само няколко месеца — увери го тогава Ида — неизречено обещание, че не след дълго ще напуснат Париж.
	Ала вече бяха минали две години и не настъпваше никаква промяна, ако не броим олющената боя в спалнята и счупения ключ за лампата в коридора. Денят на отпътуването от Париж не наближаваше.
	Той се взря в тесните прозорци на апартамента им и не се изненада, че са тъмни. Ида бе в новия дом на родителите си, разбира се, във вилата под наем в съседство с „Трокадеро“*. Марк използваше безсмисленото местене като защита срещу злокобните новини, връхлитащи ги ден след ден. Въобразяваше си, че промененият адрес ще ги запази невредими. Като малък видял в синагогата във Витебск как някакъв мъж се изправил пред Тората и дал обет да смени името на болния си син. Евреите вярвали, че ако тежко болен получи ново име, ангелът на смъртта може да се заблуди и да не открие жертвата си. „Навярно — бе добавил Марк с дяволитата си усмивка — преместването ще изпрати в погрешна посока и германските ангели на смъртта.“
	[* „Трокадеро“ — площад в сърцето на Париж, разположен срещу Айфеловата кула от другата страна на Сена. — Б.р.]
	Мишел се усмихна горчиво. Каква наивност проявяваше тъстът му! „Нима смята, че Гестапо издирва евреите в телефонния указател? Бащата на Ида е гениален художник — помисли си Мишел, — ала наивен гений. За разлика от ангела на смъртта, Гестапо може да намери всекиго, да убие всекиго.“
	Мишел изкачи бавно тъмните стълби, раздразнен от отсъствието на Ида. Когато отвори вратата обаче, апетитната миризма на чесън и лук го успокои донякъде. Ида не бе забравила съпруга си. В бележката върху масата пишеше, че му е сготвила пилешка яхния с чушки — да си я претопли. Мишел знаеше, че рецептата е на майка й, ястие с вкус и ухание на Русия. Кулинарните умения на Ида бяха наследство от детството, когато тя и Белла се бяха забавлявали в кухнята да приготвят яхнии и супи по витебски, за да поглезят и Марк, и себе си.
	Мишел си даваше сметка колко самотна е била Ида като малка. Познаваше момичешката й свенливост, сладката невинност и плахост, игривия й смях, когато на алпийската поляна се бяха слели сладостно, нежно, бурно. Невинността и свенливостта обаче бяха изчезнали. Сега Ида бе властна, самоуверена жена. Тялото й притежаваше плам и сила, често смазващи за него. Магнетичната й индивидуалност, жизнеността и разговорливостта, заразителният й смях привличаха приятели и поклонници в кафенетата и на увеселенията. Успехът й в Лондон, упованието на Марк в способностите й я окриляваха.
	„La belle Ida“, наричаха я пред Мишел художниците и писателите в кафенетата по Левия бряг; мнозина дори не подозираха, че облеченият в износени дрехи мъж с ъгловати черти е съпруг на красивата Ида.
	Слабостта и меланхолията на Белла сякаш подхранваха енергията на Ида. Мишел си спомни смътно една руска народна приказка, навярно за баба Яга; в нея дъщерята изсмукваше здравето на майката и й порастваха силни криле, пренасящи я из далечни земи.
	Той пропъди предателското сравнение. Ида бе предана на майка си. Двете си приличаха в много отношения. Настроенията им се лашкаха без предупреждение от едната крайност в другата. Твърде често Ида го изтощаваше и объркваше, ала пристъпеше ли до него, сърцето му започваше да бие по-бързо; самото й присъствие го съблазняваше.
	Той влезе в тесния им хол и погледна картината „Сватбен трон“, окачена на стената. Хрумна му, не за пръв път, че нарисуваният празен стол изобразява празнотата, завладяваща го в стаята, където твърде често е сам.
	Мишел метна вяло сакото си върху овехтелия диван и взе писмото, което пощальонът бе пъхнал под вратата. Елза Либовиц пишеше от Ню Йорк, където сега живееха с Андре. Ида я бе помолила за помощ и съвет за емиграция. Мишел усети прилив на надежда. Новини за визи и финансова помощ ли съдържа писмото?
	Той запали газовия котлон на малката им печка да претопли пилешката яхния и скъса плика. Новините не бяха добри. Елза се бе свързала с няколко еврейски организации и бе разбрала, че няма никаква възможност Шагалови да получат визи. Американският закон ограничаваше притока на емигранти. Властите се придържаха към стриктна квота, независимо каква е участта на евреите в Европа. Квотата за руски емигранти бе изчерпана. Елза обаче предполагаше, че френското гражданство на Мишел вероятно облагодетелства съпругата му. Биха могли да се възползват от френската квота. Щом пристигнат в САЩ, ще издействат визи за родителите си. Елза ги предупреждаваше обаче, че дори да им дадат визи, финансовите трудности не свършват. Нужни бяха средства както за пътуването, така и за вноската от три хиляди долара за всеки, гарантираща, че няма да разчитат на държавата. Елза и Андре не можеха да им предложат финансова помощ, защото заплатите едва покриваха собствените им разноски.
	Мишел препрочете писмото. Парите не бяха проблем. Сметката на Ида в Шотландската банка бе непокътната. Ако двамата успееха да стигнат някак до Америка, несъмнено щяха да са в по-добро положение да помогнат на родителите си. Мишел обаче знаеше, че Ида не би тръгнала без Марк и Белла. Беше им безусловно предана. Той реши все пак да се опита да я убеди.
	— Не бива да го съдиш като другите — напомняше му често тя. — Баща ми е гений.
	Само веднъж бе дръзнал да подхвърли, че гениите също имат слабости. Дори на простосмъртен като зет му бе позволено да ги вижда. Тогава Ида го изгледа гневно и излезе от стаята, затръшвайки вратата след себе си.
	Мишел прибра писмото в плика, та Ида да го прочете, когато се върне. Пресипа претоплената яхния в една купа и разгърна вестника. Новините на първа страница бяха очаквани. Имаше снимка от коронацията на крал Джордж VI и по-малка — на уиндзорския херцог и госпожа Уолис Симпсън, излизащи от лимузина. Мишел не се усъмни ни най-малко, че снимката на бунтовните любовници ще предизвика повече внимание от коронацията. Херцогът и херцогинята заслужаваха признание, задето предлагат на света разнообразие от мрачните вести, прииждащи от Германия. Взрян в стройния кралски потомък и американската му любима, Мишел си спомни как Ида нехайно бе споделила възхищението си от упорството на принца да не отстъпи пред волята на кралското семейство и министър-председателя. Тогава се бе запитал дали тя не съжалява, че се е подчинила на родителите си да сключи брак. Никога не би задал гласно въпроса — нито на нея, нито на себе си.
	Мишел прегледа набързо новините от Италия и САЩ. Мусолини и Франклин Делано Рузвелт не го интересуваха особено. Ръцете му обаче затрепериха, щом обърна страницата и прочете съобщението за изложба в Мюнхен под заглавие „Нацистка изложба на изродено изкуство“. Само една снимка илюстрираше статията — репродукция в черна рамка на портрет на равин, нарисуван от Марк. Картината от години бе изложена в музей в Манхайм. Мишел прочете с ужас обяснителния текст. Още няколко платна на Марк били показани в „изложбата“ сред творби на други художници — Пикасо и Матис също бяха накърнили чувствата на Адолф Хитлер, фюрерът, отбелязваше репортерът със суховато удивление, смятал художниците за безумци и призовал да ги стерилизират или да ги изправят пред съда. Марк Шагал бил обект на най-ожесточени хули. Според нацисткия уредник на изложбата, той виждал света през извратения обектив на еврейските възприятия. Лично Гьобелс определил „еврейския художник Шагал“ като дегенерат.
	Авторът на статията, френски журналист, посетил изложбата и станал свидетел на омразата и истерията на тълпата, споделяше как изпитал презрение и същевременно ужас. „Какво става в Германия?“, заключаваше накрая той.
	„Глупав въпрос“, помисли си Мишел. Всички знаеха какво става в Германия. Варвари управляваха държавата и тези варвари скоро щяха да се озоват пред портите на Париж. Тевтонското зло щеше неумолимо да прекосява граница след граница, докато погълне цяла Европа. Не след дълго същият журналист щеше да пита: „Какво става във Франция?“.
	Изгубил апетит, Мишел побутна настрани чинията с недоядената яхния. Отиде до телефона и набра номера на Шагалови. Ида отговори след първото позвъняване; край нея се чуваха гласове, потракваха чаши. Мишел не се изненада, че домът на родителите й е пълен с гости. Почти всяка вечер там се събираха художници и поети, обитатели на кафенетата по Левия бряг и именията по Десния. Разговаряха шумно, смехът им избухваше като нервен взрив. Сега парижани не искаха да са сами. Търсеха утеха в сбирки, в напрегнато безсмислено бърборене, в облекчението чрез виното и клюката.
	Марк се къпеше във възхищението на посетителите, канени и неканени. Ида бе неговата жизнерадостна и гостоприемна домакиня, заместничка на майката, често омаломощена от необяснима слабост.
	Мишел си представи редиците бутилки с вино, оживените разговори на какофония от езици; френски се застъпваше с руски, от единия ъгъл долиташе английски, от другия — немски. Понякога Марк ненадейно запяваше позабравена еврейска песничка или скръбна балада. Случваше се и да затанцува — пъргав, грациозен елф, кръжащ в ритъма на музика, която чува само той, с разперени ръце, сякаш готов да приеме в обятията си отсъстващата съпруга. Гостите ръкопляскаха; аплодисментите бяха входната им такса. На подобни събирания Ида обикаляше из салона, понесла подноси с храна и вино.
	— Мишел, колко се радвам, че се обади! — рече задъхана тя в слушалката. — Ще дойдеш ли? Има много интересни хора.
	— Не — отвърна той, полагайки усилие да говори спокойно. — Всъщност искам да се прибереш. Важно е да поговорим. Веднага.
	— Защо? — попита тя и се засмя на нещо, което някой каза в стаята, някой „интересен човек“, предположи Мишел.
	— Чете ли вечерния вестник?
	— Не.
	— Ще разбереш, когато ти го покажа. Моля те, тръгни веднага.
	— Татко има гости. Важни гости. — Тя сниши глас. — Може да дойде Сартр. Дори Дьо Бовоар.
	— А аз ти казвам, че е важно да се прибереш вкъщи. Незабавно.
	Настъпи кратко мълчание. Беше я изненадал. Рядко си позволяваше да е толкова настойчив.
	— Добре, Мишел. Тръгвам — рече Ида и той долови страх в гласа й.
	След по-малко от час тя седеше до него на дивана. Подаде й вестника, Ида прочете статията и се облегна на рамото му с пребледняло лице и разтреперани ръце.
	— Трябва веднага да действаме — прошепна. — Ако германците нападнат, татко ще бъде сред първите им жертви. Ще го предупредим. Ще го накараме да разбере. Утре ще говорим с него.
	— Утре — съгласи се Мишел и я прегърна крепко. — Всичко ще е наред, Ида.
	Тя знаеше колко глупаво и безплодно е уверението му. И двамата бяха наясно, че нищо не е наред. Същата нощ се любиха, подтиквани не от страст, а от страх, търсейки утеха в топлината на телата си и в нежността на ласките си.

	* * *

	Рано на другата сутрин Мишел и Ида влязоха в апартамента на „Трокадеро“. Навъсена, Катя им поднесе кроасани и кафе. „Мадам спи“, обясни тя, подреждайки с трясък чаши и чинийки по масата. Господинът бил в ателието.
	— Извикай го — настоя Ида.
	Катя се втренчи в нея с враждебно негодувание. Приятелка бе споменала на Ида, че е видяла прислужницата в „Монмартър“ на митинг на „Огнените кръстове“; размахвала хартиено знаме със свастика. Ида не настоя да уволнят Катя, защото симпатизира на нацистите. Марк и Белла се страхуваха от промени. Катя отдавна присъстваше неотменно в живота им, не биха я сменили. Ида знаеше с какви доводи ще възразят. Катя е глупаво, лековерно момиче, вярно, но политиката няма нищо общо с работата й, а добри прислужници се намират трудно.
	Ида не мислеше Катя нито за глупава, нито за лековерна, но знаеше, че е безсмислено да спори с родителите си. Щяха да търпят прислужницата, понеже знаеше с точност колко твърдо да е сварено яйцето за закуска на Марк и кога да поднесе на Белла специалния й билков чай.
	— Баща ви ще се ядоса — предупреди Катя. — Не обича да го безпокоят, когато работи.
	— Няма значение — отвърна Ида. — Кажи му, че сме тук. _Va_. Върви.
	Катя изтри ръце в престилката си, сви рамене и излезе от стаята. Чуха я да чука шумно по вратата на ателието, после заговори Марк с безразличен, монотонен глас. Чуха и гневния му отговор, и затръшването на тежката дървена врата. След минути той влезе в стаята и застана пред тях с присвити очи и пламнало от възмущение лице. Катя имаше право. Марк изглеждаше ядосан, много ядосан. Всяко вмешателство в работата му бе престъпление срещу таланта му. Не беше свалил престилката, от мократа му четка капеше яркочервена боя. Катя вървеше след него и бършеше петната по пода. После с коварна усмивка се оттегли в кухнята.
	— Какво толкова важно има, та не може да почака? — попита Марк.
	Размаха четката пред Ида. Както винаги не обърна внимание на Мишел. Съпругът на дъщеря му не го интересуваше. Рядко го заговаряше и още по-рядко изричаше името му.
	— Ето какво, татко.
	Ида му подаде рязко вечерния вестник, отворен на статията за нацистката изложба. Подобни съобщения бяха отпечатани и в сутрешните издания на „Льо Монд“ и „Л’експрес“.
	Марк грабна вестника. С разкривено от болка лице се вгледа в снимката на поставената в черна рамка картина, нарисувана преди години. Беше му особено скъпа, защото за втори път бе нарисувал портрета на брадатия равин. Първото платно беше сред многото, завършени, преди да избухне Световната война, и изоставени по принуда при бягството му към Москва. По-късно бе пресъздал портрета, наричайки го „Жълтия равин“ заради мътножълтия оттенък на измъченото лице. Цветът символизираше собствения му изчезнал свят, спасен от забвение със силата на четката и въображението му.
	— Явно злощастният ми равин е бил обречен от самото начало. Казаха ми, че първият портрет виси в трапезарията на нацистки финансов съветник. Чудно как не се смущава да вечеря под погледа на еврейски мъдрец. Но пък едва ли поглежда картината. Стига му да я притежава. А сега злобното австрийско джудже, въобразило си, че владее света, осквернява моя „Жълт равин“. Говорят, че Хитлер, фашисткият дявол, е несполучил художник. Как смее това посредствено изчадие да похищава картините ми от Манхаймския музей и да ги нарича уродливи?
	Гласът му се извиси в гневен грохот. Той режеше въздуха с четката, сякаш е рапира в битката му с омразата и невежеството. Кървавочервени капки падаха по пода.
	— Историята ще отсъди кой е дегенерат, Адолф Хитлер или Марк Шагал. Адолф Хитлер или Пабло Пикасо. Адолф Хитлер или Анри Матис. Ясно е кой ще излезе победител — изкрещя той. — Междувременно сме обречени на страдания.
	— Това е просто картина. И вероятно е добре, че е станала център на внимание — подхвана Ида. — Дават ни знак, предупреждение. Вече знаем в каква опасност си, татко. Несъмнено ще си мишена, когато нацистите нахлуят във Франция. Животът ти, нашият живот е по-важен от всяка картина. Трябва да напуснем Европа. Възможно най-бързо.
	Тя му подаде сутрешния вестник, разгърнат на статията за мюнхенската изложба. Марк седна тежко и я прочете с горчива усмивка.
	— В добра компания съм. Испанецът също е дегенерат. И Мондриан. И Грос. Двамата с Грос сме особено отличени. Евреи и дегенерати. Истинска благословия. Ще му се обадя да го поздравя — промърмори Марк, сви рамене и захвърли вестника.
	— Татко, не се шегувай. Положението е сериозно. Трябва да се опитаме да получим визи за САЩ, за Куба, за Аржентина, за Палестина, закъдето и да е.
	Гласът й трепереше. Баща й, проследил и предвидил издигането на Хитлер на власт, сега отказваше да разбере ужасната си уязвимост, а и тяхната.
	Марк отиде до прозореца и дръпна завесите. В стаята нахлу светлина. Той се приведе и се вгледа в широкия площад. По средата, върху висок бял пилон, се издигаше френският трикольор, разлюляван от лекия ветрец.
	— Не виждам свастика — рече Марк.
	— Още не — отвърна мрачно Мишел. — Дай на нацистите няколко седмици, няколко месеца. Ще дочакат точния момент и свастиката ще се развее над Триумфалната арка.
	— Ти, разбира се, имаш кристално кълбо, Мишел — усмихна се саркастично Марк и се обърна към дъщеря си. — Ако реша да напусна Франция, Ида, няма да избера Америка. Не. Ще се върна в родината си, в Русия.
	Тя го погледна смаяна.
	— Немислимо! Знаеш какво сполетя приятеля ти Горки, когато се върна в така наречената Майка Русия. Убиха го. Както и твоя учител, Юрий Пен. Чете какво е написал Андре Жид за посещението си в Москва. Той е комунист, но изобличава злините на Сталиновия режим. Как ти хрумна да се връщаш в подобна страна?
	Очите й пламтяха от възмущение.
	— Жид, Андре Жид… — повтори пренебрежително Марк. — Може ли французин, френски писател да разбере руския ум, руското сърце? Ах, моя Ида, такъв копнеж ме измъчва! Как мечтая да видя отново река Двина. Преди две години във Вилнюс с майка ти бяхме толкова близо до Витебск. Почувствах се като Мойше, Мойсей от нашата Тора. Бях тъй близо до Обетованата земя, ала не можах да стъпя там.
	Ида се засмя остро.
	— Родителите ти са те нарекли Мойше, но ти сам избра името Марк. Витебск го няма. Живееш в Париж. Русия днес, Русия на Сталин и главорезите му не е твоята обетована земя. Единственото обещание за спасение е Америка. Спри да отричаш случващото се в света, където живееш. Не си нито руснак, нито французин. Париж не е планината Небо, откъдето пред Мойсей се разкрила Обетованата земя. Ти и мама сте безродни евреи, без паспорти, без гражданство. Знаеш колко е опасно това, особено сега. Трябва да действаме незабавно. Да пишем писма, да се свържем с наши познати. Не губи повече време за фантазии. _Assez_. Достатъчно.
	Марк се втренчи удивен в нея. Как смееше да му говори с такъв тон? Гневът му лумна, разжарен от нейния; лицето му окаменя, очите се превърнаха в леденосини процепи.
	— Наистина ли мислиш, че ще дръзнат да заплашат Марк Шагал? — попита високомерно той.
	Ида се взря в него, поаленяла от ярост. Мишел сложи успокоително длан върху рамото й, но ядът й бе неудържим. Тя грабна разпилените вестници, разкъса ги на парчета и ги захвърли към баща си. Хартиените панделки се разстлаха по пода, но снимката в черна рамка на „Жълтия равин“ остана непокътната в краката на Марк.
	— Въпросът е „Кога ще заплашат Марк Шагал?“. А следващият: „Кога ще убият Марк Шагал или ще го изпратят в концентрационен лагер?“ — процеди през зъби Ида. — Събуди се, татко! Събуди се, преди да е станало късно!
	Мишел улови ръката й и двамата излязоха от стаята.


>	Дванадесета глава

	Сезоните се нижеха един след друг. Париж задряма под снежно одеяло, после се събуди от уханието на пролетта и разцъфналите дървета по широките улици. Въздухът засия в златисто под летните лъчи на слънцето, сетне, неусетно, есенното небе притъмня в меланхоличните кобалтови нюанси на синия час — здрачината. Ида почти не забелязваше промените. По цял ден седеше до писалището и пишеше писма, подбирайки грижливо всяка дума. Внимаваше. Пишеше, поправяше и пренаписваше. Тонът й не биваше да е отчаян, нито умолителен. Но беше отчаяна. И молеше. Писмата поемаха към приятелите й от Англия, към влиятелни изкуствоведи, към лорд и лейди Кларк, към английските Ротшилдови, дивили се пред картините на баща й в лондонските галерии, към френските Ротшилдови, купили множество платна от галерията на Амброаз Волар.
	Изпрати настоятелно писмо до галерия „Райнхард“ в Ню Йорк, където за пръв път в Америка бяха изложени картини на Марк. Писа на Соломон Гугенхайм, на когото бе помогнала да купи творби на баща й с щедра отстъпка в цената. Би ли проявил същата щедрост към семейството на художник, чиито платна са окачени в дома му? Господин Гугенхайм е прочел, разбира се, новините за нацистката изложба в Мюнхен, където баща й е бил нарочен за дегенерат. Знае колко уязвим ще бъде Марк, ако Германия завладее Франция. Несъмнено би помогнал на творец, когото цени, и е негов сънародник? Ида предпазливо не използва думата „евреин“.
	Писа на Ерик Коен, собственик на компанията „Гудманс Мацо“, застъпник на еврейската кауза и колекционер, интересуващ се от картините на баща й. Изтъкна изискания му художествен вкус; спомена, че колекцията му получава признание. Чудесно би било Шагалови да дойдат в Америка и господин Коен да се запознае с баща й. Би ли им помогнал да отпътуват по-бързо за Щатите?
	На писмата й отговаряха учтиво. Лорд и Лейди Кларк поотделно я увериха колко безпочвена е тревогата й. Посланикът посочваше, че господин Чембърлейн, прозорливият им премиер, се срещнал с господин Хитлер и той дал дума, че Судетската област ще е последната му териториална придобивка в Европа. Лейди Кларк бе написала с деликатния си почерк върху лист с фамилния герб, че министър-председателят е сигурен в бъдещия мир. „Доверяваме се напълно на господин Чембърлейн. Недей да се измъчваш, Ида.“
	Ида обаче се тревожеше. Отговорите на молбите й бяха обезкуражителни. Соломон Гугенхайм бе предпазлив. Ида несъмнено била наясно, че е изключено американското правителство да промени квотите. Той, както и мнозина влиятелни евреи, смятали, че е важно общността им да не привлича внимание с усилията си да подпомага европейските евреи. Всеки намек за пристрастие можел да провокира антисемитска реакция, а американските евреи също имали проблеми.
	„Не искаме американският народ да обвини евреите, че са го въвлекли във война. Чарлз Линдберг и движението му «Америка на първо място» вече го намекват“, пишеше Гугенхайм. Надявал се, добавяше, Шагал да е инвестирал разумно парите, които му е платил за картините.
	Ида всъщност бе внесла значителната сума в сметката на баща си в Кралската шотландска банка. Не сподели тази информация със Соломон Гугенхайм, но написа учтив отговор с молба да й посочи американци без еврейско потекло, към които би могла да се обърне за помощ. После си спомни за любовницата на германския евреин милионер. Уважаваният господин Гугенхайм имаше връзка с художничката Хила Рибей. Марк и Белла се бяха запознали с нея в Берлин, а после тя им бе гостувала в Париж. В топлия ден се бяха събрали в градината; Белла поднесе чай от самовара, Хила говореше и се смееше. Сега Ида си спомни именно мелодичния й смях. Откри адреса й сред книжата на баща си и изпрати писмо. Молеше я да използва влиянието си над Гугенхайм, за да помогне на родителите й. Не очакваше отговор и не получи.
	Ерик Коен обаче отговори кратко, че се разглежда план за помощ на известни творци и интелектуалци, сред тях и баща й. За разлика от лейди Кларк, той не съветваше Ида „да не се измъчва“.
	„Работим с Държавния департамент и сме организирали комитет от изтъкнати личности. Ще държим връзка“, обещаваше Коен. Ида разбра, че не се е изразил по-ясно от страх писмото му да не попадне в неподходящи ръце.
	Писа на сина на Анри Матис, Пиер Матис — собственик на галерия в Ню Йорк. Предложи му да представи изкуството на баща й в града. Неговият отговор бе малко по-обнадеждаващ. Чул, че неофициална група е натоварена да следи съдбата на „специални случаи“. Предвид таланта и постиженията му, Марк Шагал несъмнено бил сред тези случаи. Матис се извиняваше, че е политически неуместно да навлиза в подробности. Ида предположи, че става дума за „комитета“, споменат от Ерик Коен.
	Поокуражена, тя удвои усилия. Мишел често се връщаше вкъщи и я сварваше до писалището; пръстите й бяха зацапани с мастило, лицето — пребледняло, блестящата й коса — разстлана небрежно по раменете.
	Мишел също по цели часове обикаляше парижките улици; сновеше от посолство до посолство, редеше се на опашка след опашка. Майка му Маша се безпокоеше, че обувките му ще се протрият. Подлепяше с картон кожените подметки, кърпеше чорапите и подшиваше ръкавите на саката му.
	Години наред дребничката Маша Рапапорт бе поддържала семейството си с тревоги и труд. Тревогите й ги бяха отвели от Русия в Германия, после от Германия в Париж. Тревогите й бяха подтикнали Мишел да постъпи в юридическия факултет. С тревога Маша си проправяше път през настоящето. Опаковаше сандвичи за Мишел и пълнеше термоси с чай, та синът й да има с какво да се подкрепи, докато кръстосва града.
	Бракът му я изненада, ала не я разочарова. Оценяваше енергията и находчивостта на Ида. Шагалови живееха в свят, откъснат от нейния, и тя не губеше време в размисли за Белла и Марк. Важната беше Ида. Маша одобряваше решимостта й и я смяташе за надежден сътрудник в отчаяни времена.
	Всеки ден Рапапортови отваряха магазинчето си в „Льо Маре“. Бизнесът не вървеше. Рафтовете бяха оголени, не поръчваха нова стока. Куфарите им бяха стегнати, оскъдните им банкови сметки — закрити; малкото им бижута бяха зашити в подгъвите на зимните им палта. Бяха готови да тръгнат, когато британците издадат визите им за Палестина. Бяха закалени бегълци, ветерани в оцеляването.
	Мишел упорстваше. Посети два пъти американското посолство на авеню „Габриел“, оттам пое към новозеландското на улица „Леонардо да Винчи“, свърна в пряката, където се намираше костариканското консулство, и застана на опашката пред посолството на Доминиканската република. „Къде се намира Доминиканската република?“, почуди се мислено. В Южна Америка? В Централна Америка? Няма значение. Далече е от Германия. Попълни молби за визи за Марк и Белла, за Ида и за себе си, и за своите родители, макар да знаеше, че те залагат на Палестина.
	Срещаше се с отегчени бюрократи, които поглеждаха документите му и не даваха надежда. Натъкваше се на враждебни секретари, отказващи да вдигнат глава, когато заставаше пред гишето им. Понякога си мислеше, че е невидим, друг път му се искаше да е така. Ала не се предаваше. Връщаше се изтощен в малкия апартамент и въпреки умората настояваше Ида да стане от писалището, да изпият по чаша и да й разкаже шегите, дочути по опашките.
	На евреин, подал молба за виза в американското посолство, му отговорили, че квотата е запълнена, но след пет години може да се освободят места. „Сутринта ли да дойда, или следобед?“, попитал човекът.
	Ида се засмя послушно.
	Друг евреин отишъл в консултантска агенция; служител завъртял глобуса и заизреждал, че няма визи за Канада, САЩ, Обединеното кралство и южноамериканските държави, после попитал дали кандидат-емигрантът има още въпроси. „Да. Ще си набавите ли скоро нов глобус?“, бил отговорът.
	Ида слушаше, но вече бе изчерпала резерва си от смях за деня.
	Неотдавна бе решила да осигури френско гражданство на родителите си. Обсаждаше всичките им приятели и познати в Париж и ги молеше за помощ. Пишеше писма, провеждаше телефонни разговори. Андре Малро им ходатайства пред неколцина министри. Френското правителство обаче се колебаеше, защото Марк бе служил като комисар по изкуствата във Витебск. Явно нямаше значение, че са му отнели въпросния съмнителен пост и е набеден за враг на Съветския съюз.
	Ида предприе нова тактика. Напръска се обилно с парфюм, облече елегантен черен костюм и бяла копринена риза, разкриваща нежнорозовото й деколте. Прибра косата си в шикозен кок, остави един огнен кичур да досяга врата й и тръгна към Вътрешното министерство. Влезе в кабинета на един старши служител, озари го с най-ослепителната си усмивка, подаде му книжата на родителите си и попита с най-ласкав глас как е възможно да се отказва френско гражданство на руски емигрант, персона нон грата в родината си.
	— Това е абсурдно, нали? Вие сте интелигентен, чувствителен човек, разбирате колко нелепо е положението, нали, мосю?
	Тя погледна право в очите бледия бюрократ с безволева брадичка, подканвайки го да се съгласи, да изрази съпричастие. Приведе се напред и го докосна леко по дланта.
	— Колко жалко, че се срещаме в канцелария — рече му. — Очевидно проявявате съчувствие. Ще приемете ли поканата ми да изпием по чаша чай?
	Той се изчерви. Кимна.
	Тя се усмихна отново, решена да го изкуси да й съдейства.
	— Ще се погрижа, мадам — обеща бюрократът. — Оставете ми книжата на вашите родители.
	Погрижи се. Марк и Белла станаха натурализирани французи. Марк показа на Белла паспорта си.
	— Издаден е на Мойсей Шагал — посочи тъжно той.
	— Не си ли доволен? — подсмихна се Ида. — Пак си Мойше, вперил поглед в Обетованата земя.
	Тя забеляза недоволството, пробягало по лицето му. Баща й не искаше да е известен като Мойше или Мойсей, еврейски художник, чиято фамилия, изписана с буквите _син_, _гимел_ и _ламед_, може да се прочете Сигел. Той не беше Мойше Сигел. Беше и винаги щеше да бъде Марк Шагал, парижки живописец.
	Имената в паспортите обаче не бяха важни. Вече имаха законни документи, снаряжение срещу все по-зловещите новини. В една студена ноемврийска нощ, докато парижани седяха в синкавите от цигарен дим кафенета, отпиваха бяло вино и слушаха меланхоличния глас на Едит Пиаф, войната срещу евреите лумна в Германия.
	Пламнаха пожари, натрошени стъкла и кървави локви осеяха улиците. Парижани прочетоха сутрешния „Льо Монд“, смаяни, неспособни да проумеят насилието в земята, граничеща с тяхната. Вестникът трепереше в ръцете им, те шепнеха ужасните думи: _La nuit de cristal fracassant_. Нощта на счупените стъкла. _Kristallnacht_. „Кристалната нощ“. Витрините на еврейските магазини, прозорците на синагогите и домовете им бяха изпотрошени; сградите — изпепелени. Момчета в униформи на Хитлеровата младеж танцуваха край огньове и подхранваха пламъците им с ръкописи на Тората и други свещени текстове, разграбени от синагогите.
	Гражданите на Париж, евреи или не, потръпнаха като един. Кафенетата и ресторантите в „Льо Маре“ и „Монмартър“ останаха празни вечерта; никой не дойде в дома на Шагалови на „Трокадеро“. Вече не можеха да отричат неизбежното. Обитателите на Града на светлината разбраха, че мракът напредва неумолимо, и скоро ще се изправят пред своите нощи на раздробени стъкла и бушуващи пожари. Преди да заспи, Марк слагаше паспортите им под възглавницата си. Ида изпращаше телеграми, настойчиви молби за помощ, които безмълвно падаха върху нечии писалища в Лондон и Ню Йорк. Отговор не получи.
	Марк спря да чете вестници и да слуша радио. По цели часове не излизаше от ателието, рисуваше трескаво.
	— Баща ти е като Нерон — отбеляза саркастично Мишел една вечер, когато с Ида излязоха от дома на родителите й и тръгнаха по тъмните, притихнали улици на града. — Европа гори, а той рисува.
	— А какво да прави? — попита ядосана Ида.
	— Нищо, разбира се. Ние с теб вършим всичко вместо него — отвърна сухо Мишел.
	Ида го изгледа втренчено. Знаеше колко му е неприятно, задето тя постоянно се съобразява с баща си, ала не бе подозирала, че негодуванието му е толкова горчиво. Тя застина за момент, после вдигна лице и го целуна по устните. Той я прегърна и се вгледа в затворените й очи. Разбра, че целувката е извинение.
	— Всичко е наред, Ида — рече й без капчица горчивина в гласа.
	Улови ръката й и двамата продължиха да вървят, вслушани в ехото на стъпките си по опустелите улици.
	Марк и Белла най-сетне се съгласиха да напуснат Париж. Ида намери къща под наем в долината на Лоара. Хазяинът, неразговорлив фермер, се казваше Жак Ласал. Още през първите седмици стана ясно, че мосю Ласал е омерзен от присъствието им.
	„Според собствените му закони явно съм извършил две престъпления“, оплака се Марк на Ида в набързо надраскано писмо. „Евреин съм и съм художник. Колко жалко. Но пък повече от охотно взема парите ми. Изглежда франковете, с които му плащам безбожния наем, не са опетнени нито от заниманието, нито от религията ми.“
	„Плащай му редовно“, написа в отговор Ида. „Гледай да не го дразниш.“
	Стопанството щеше да им осигури убежище, ако германците нападнеха. Макар да не таеше топли чувства към евреите, хазяинът бе човек, чието мълчание можеше да се купи.
	Ида остана сама в Париж, понеже внезапно и без предупреждение мобилизираха Мишел във френската армия. Той се прибра за кратък отпуск — униформата не му беше по мярка, гъстата му коса бе опитомена с войнишка подстрижка. Очите им се срещнаха, ала и двамата не продумаха.
	Съблякоха се бавно и се сляха в мълчание; близост, обвеяна в тъгата на споделената самота. Когато Мишел си тръгна, Ида застана до прозореца и го проследи как се отдалечава по улицата, приведен под тежестта на войнишката чанта. С усилие си припомни стройния мечтателен младеж в кожено манто, с когото бяха бродили из алпийските поляни. Обърна се към огледалото, развърза косата си и се запита дали той все още вижда у нея омайното момиче, крачило до него в изтляващите дни на лятото. Поклати морно глава. Колко е глупава. Бяха се променили, разбира се. Вече не бяха млади любовници с тела, окъпани в златна светлина. Бяха съпрузи, изправени срещу тъмен, непознат свят.
	— Обичам те — прошепна Ида на своя отсъстващ съпруг — младеж, станал мъж; студент, станал войник. Знаеше, че казва истината. Ала знаеше също, че любовта й към него вече не гори страстно, по-скоро е нежност, лишена от плам.

	* * *

	Ида помогна на родителите на Мишел да съберат стоката в опустелия магазин; помогна на майка му да подреди сбирката си от прокъсани снимки — кафеникави фотографии на дядовците и бабите на Мишел, моментни снимки на Мишел като малък, на Мишел в деня на дипломирането му в гимназията, на Мишел и Ида през сватбения им ден, застанали под картината на баща й, под празния сватбен стол.
	— Надявах се някой ден да имам снимка на бебе, твоето и на Мишел — призна смело Маша Рапапорт.
	В представите й внучето имаше блестяща коса като Ида и меки, замислени очи като Мишел.
	— Някой ден — отвърна кротко Ида.
	„Не е невъзможно“, помисли си тя, докато вървеше към къщи в късния следобед. Двамата с Мишел можеха да имат деца. Тя внимаваше, спазваше съвета на Елза, но невинаги щеше да се налага да е толкова предпазлива. Променилата се любов навярно щеше да се промени отново. Ала не сега. Не би родила дете под черните облаци, забулили небето. И не тук. Не на континента, който скоро щеше да лумне в пламъци.
	Ида спря в градините на „Тюйлери“ и се загледа в група играещи деца. Момченце в моряшки костюм търкулна голяма синя топка към нея. Имаше фини черти с дълбоки тъмни очи; косата му се виеше на гъсти къдрици с морковен цвят. Тя му търкулна обратно топката и се усмихна на младата му майка.
	— На колко години е? — попита мило.
	— Почти на четири — отговори жената.
	— Красиво дете — каза Ида и тръгна със сърце, натежало от скръб, която отдавна си бе забранила.
	Изчисленията бяха прости, подтекстът им — ясен. Нероденото й дете сега щеше да е почти на четири и като веселото момченце, подгонило топката, навярно щеше да има дълбоките тъмни очи на Мишел и нейните червени къдрици.
	Представата дойде неканена. Още с напускането на клиниката в Ньой Ида си бе наложила да не мисли какво би могло да бъде. Направила бе каквото трябва; с Мишел бяха взели заедно решението. Тогава прецениха, че нямат избор. Вероятно бяха прави. Никога не говореха за аборта, пропъден от паметта й. Тя не се разплака в ньойската клиника; не се разплака на сватбения ден. Ала в този здрачен час, докато вървеше сама по притъмнялата улица, очите й се напълниха със сълзи. Ида им позволи да се стекат; тъгата бе толкова дребен лукс. Плачеше за себе си и за Мишел, за нероденото дете и за Маша Рапапорт, пазителката на безценни спомени и снимки, която още не се бе взирала нежно в снимка на внуче.


>	Тринадесета глава

	Наясно как отчаянието я поглъща, Мишел й писа да посети родителите си в долината на Лоара. „Сигурно им липсваш, а и те ти липсват. Знам, че искаш да видиш новите картини на баща ти. Все още е безопасно да се пътува на юг“, бе добавил кратко и Ида се запита дали съпругът й не разполага със секретни данни за предстоящо нападение.
	С облекчение пое на юг. Париж бавно се превръщаше в крепост с прозорци със спуснати кепенци, тихомълком опразнени музеи, голи рафтове в бакалиите, обрани от домакини, подготвящи се за обсада. Търсейки успокоение, Ида съзерцаваше през прозореца на влака горските пейзажи, недокоснати от наближаващата война. Лек ветрец полюшваше клоните на дърветата, короните им блестяха под яркото слънце. Селяни работеха в нивите, овце се щураха мързеливо по поляните, осеяни с тучни туфи от морави детелини. Изглеждаше невероятно, че тези земи са пред прага на гибелта.
	Марк и Белла я посрещнаха с въодушевление, предоволни от виното и сиренето, което бе успяла да измоли от намръщените бакали.
	— Ах, Идочка, винаги може да разчитаме на теб! — възкликна Белла.
	Ида се усмихна и се почуди кога са си разменили ролите; кога галената дъщеря е станала грижовна закрилница.
	В стопанската барака, пригодена за ателие, тя се възхити на новите картини на баща си.
	— С рисуване бягам от тъгата — обясни сухо Марк.
	Тя обиколи импровизираното ателие, където миришеше на влажно сено и тор с примес на терпентин и безир, очарована отново от най-различните светове в картините му. Марк се бе върнал към любимия си цирков мотив. Пак рисуваше грациозни акробати и палави клоуни, екзотични фигури, чиято невинност сякаш предотвратяваше всяка възможност да сторят зло. Цирковите картини в очарователни пастелни цветове контрастираха със средоточието на по-големите му платна. През последните месеци нарастващият ужас от дебнещата заплаха го тласкаше към юдейско-християнската тематика; разпятия и жертвоприношения преследваха мислите му, нахлуваха в сънищата, оживяваха под четката му. Дръзко, напластявайки маслените бои, той смесваше заветите, Стария и Новия, юдейския и християнския. Двете религии се сблъскваха в шеметни цветове и фантасмагорични видения. Марк изваждаше наяве библейски сюжети и ги спояваше със съвременни образи; страданията на отминали векове се наслагваха върху неговия страдалчески свят, минало и настояще се събираха, злото срещаше зло.
	Бяха му дали името на Мойсей, но той рисуваше Иисус. Ида се вгледа в „Бялото разпятие“, изображение на страдащия Иисус на кръста; еврейски молитвен шал, _таллит_, покриваше излинялото му тяло, очите му бяха склопени. Над ореола му имаше надпис на идиш: „Иисус от Назарет, цар на евреите“. В нозете му коленичеха покрусени оплаквани, заобиколени от страховити врагове. Марк бе нарисувал ужасени жени и беззащитни деца, подгонени от есесовски отряди и войници в униформи, размахали червени флагове. Хаотичната сцена представяше бягащи евреи, натоварени с безформени вързопи — оскъдни останки от застрашения им живот. Посланието беше ясно. Историята напредва, но страданията и преследването остават.
	Имаше и други изображения на разпятия — непонятни и смущаващи. Той самият се бе представил като страдащ евреин. „Марк Шагал, цар на еврейските художници“, гласеше гневно надрасканият надпис върху платното.
	Ида минаваше от картина на картина, пронизвана от спомени и непосилна тъга. Същата нощ, за пръв път от години, кошмарът се върна. Мятайки се в тясното легло, тя отново тичаше отчаяна към свободата, ала вече не бе дете, вкопчено в ръцете на родителите си. Облечена в сватбена рокля, стискаше букет повехнали бели рози. Бягаше сама по непозната улица, заобиколена от заплашителни непознати, говорещи загадъчни, неразбираеми езици. Събуди се с лице, овлажняло от сълзи. Лежеше неподвижна и се питаше дали е обречена цял живот да тича към спасително убежище, наяве и насън. Беше изморена, изморена до краен предел. Умората затискаше тялото й. Тя затвори очи, но се страхуваше да заспи, страхуваше се от съня, завладяващ я с хаос и ужас.
	— Добре ли спа, Идочка? — попита баща й на другата сутрин. Изгледа навъсено Катя, която бе успяла да разлее кафето върху покривката. Прислужницата не му обърна внимание.
	— Много добре — излъга Ида, но срещна погледа на майка си, забеляза тъгата в очите й и разбра, че Белла както винаги е усетила настроението й и знае истината.
	Жизнеността на Ида, неумолимата й решимост не можеха да заблудят Белла. Ида бе нейна дъщеря, наследница на унинията и страховете й, макар и по-добре снаряжена да се бори с тях. Ида не беше спала добре, разбира се. Мишел, съпругът й, бе войник на фронта. Сама в Париж, Ида водеше битка да спаси живота им. Как бе възможно да спи спокойно? В тези страховити времена никой не спеше спокойно.
	Братът на Белла, Яков, пишеше, че кабинетът му в Париж е претъпкан от пациенти, търсещи отмора от безсъниците. Яков предписваше сънотворни и успокоителни на изтощени мъже и жени, ала те продължаваха да будуват през дългите нощи. Хитлер бе убил съня на евреите в Европа.
	Белла си спомни бягството им от Русия, престоите в пансиони и странноприемници, където майки и бащи очакваха смрачаването с тревога; подреждаха чисти дрехи, здрави обувки и зимни палта до леглата на децата си, а те самите бодърстваха облечени. Белла и Марк лежаха от двете страни на малката Ида, сместени едва-едва в тесните легла, и усещаха топлия й сладък дъх върху лицата си. Белла помнеше всички ритуали на оцеляването — бижута и пари, зашити в подгъвите и ръкавите на дрехите, или скрити в подметките на обувките; документи, скътани под хастара на палтата. Винаги бяха готови за неизбежния момент, когато животът им ще се промени необратимо и скиталчеството ще започне отново.
	Колко глупаво си е въобразявала, че са в безопасност, и на тяхната Ида, отраснала в Града на светлината ще й бъде спестен страхът, обсаждащ живота им. Сега на дъщеря им предстоеше тъжна и безутешна надпревара за оцеляване — нейното и тяхното.
	Ида сведе глава; блестящата й коса се изплъзна от фибите и падна като завеса пред лицето й. Крехката Белла, облечена в бяла роба, износена до прозрачност, с широки ръкави като тънък воал около ръцете й, се приближи до нея и я прегърна. Ида се отпусна в обятията на майка си, облекчена поне за миг да изостави самоналожената си смелост, несигурната увереност. После ръка за ръка майка и дъщеря тръгнаха след Марк към импровизираното му ателие. Тази сутрин Белла щеше да му позира.
	Тя зае мястото си. Бялата роба представляваше сватбена рокля, ала скръбното лице и безжизненото, отпуснато тяло на Белла й придаваха по-скоро вид на погребален покров. Марк не се смути. Бе решил да нарисува сватбена сцена и щеше да я нарисува.
	— Ще я нарека „Годеницата“ — заяви той и четката му заснова по платното.
	— Ако я довършиш, преди да замина, ще я взема в Париж. Американски колекционер плаща в долари. Научих, че обича сватбени сцени — каза Ида.
	Скоро щяха да им трябват пари, много пари — за подкупи, за билети, за визи. Портрети на булки се продаваха по-лесно от картини с мъртъвци. Сметката в Шотландската банка бе единствената им застраховка; Ида я пазеше непокътната.
	Тя наблюдаваше как баща й работи и се питаше за кого ли е сгодена Белла в творческата му фантазия. На невидим любовник ли е вречена, или на незрим ангел на смъртта, който навярно ще се появи в ъгъла на платното, размахал свастика вместо коса. Както винаги въображението на баща й оставаше енигма, едновременно примамлива и страшна. Ида се мъчеше да я разгадае, ала знаеше, че винаги ще изостава в съревнованието с брилянтните му, тайнствени фантазии.
	Тя се върна в къщата, за да се заеме с домашното счетоводство, да поговори с неприветливия мосю Ласал, да му предложи няколкостотин франка за пресни яйца и масло за родителите й.
	Ида прегърна Белла и целуна Марк по бузите, докато чакаше таксито, което щеше да я отведе до провинциалната гаричка.
	— Грижи се за мама — прошепна тя на баща си; бледността и безсилието на Белла я тревожеха. — Кажи на Катя да готви супи, яхнии.
	Ида погледна към плодородните ниви наоколо. Топлата късна пролет щеше да донесе ранна реколта от зеленчуци; изрядно прекопаните лехи вече бяха покрити с нежни филизи. Зелените поляни бяха осеяни със стръкчета киселец и сочни листа от избуяло цвекло.
	— Борш — добави тя. — И супа от киселец със сметана. — Познатите храни от детството на Белла, любимите й рецепти. — Катя ще ви готви.
	— Катя… пфу… — промърмори Марк.
	Ида бе забелязала колко претупва работата си полякинята; застояваше се при фермера, оставяше мръсните съдове да се трупат, мързеше я да измете пода. Време беше да се отърват от нея. Не заслужаваше доверие. Щяха да я сменят с жена от селото. Ида реши да се заеме при следващото си посещение.
	— _Au revoir_, татко.
	Застанала до него, тя стъписана осъзна, че са почти еднакви на ръст. Никога не го бе смятала за дребен мъж.
	— _Au revoir._
	Марк я целуна по бузите и й махна да се качва в таксито.
	„Колко хубаво — помисли си Ида — че сбогуването на френски е оптимистично обещание за очаквана нова среща.“ Английското _good-bye_ с тежката му окончателност винаги я изпълваше с тъга. Във влака на път за Париж тя се отпусна. Искаше да е сама, да си възвърне силите, да поднови кампанията с писмата, които сигурно щяха да останат без отговор. Все пак не искаше да загърби надеждата. Не бе в природата й. Може би ще има писмо от Мишел, любящи думи, уверяващи я, че той е невредим. С усилие на волята Ида се постара да приповдигне духа си, да надмогне изтощението. Нуждаеше се само от малко отмора, от кратко усамотение.
	Нямаше отдих обаче. Трагедиите се трупаха една след друго. Седмица след завръщането й в Париж галеристът Амброаз Волар, важен източник на доходи за семейството им, загина в катастрофа.
	Щяха да получат парите от продадените картини едва след като се уредят имуществените му дела. Спестяванията, на които можеха да разчитат, бяха ограничени. Единствената й утеха бяха сметките им, на сигурно място в Шотландската банка.
	Последваха още злощастни събития. Ида слушаше разтреперана новините по радиото. Германският външен министър Йоахим фон Рибентроп и Йосиф Сталин се бяха споразумели двете страни да не се нападат и да не подпомагат трети държави, воюващи с тях. Литва, ведно с областта Вилнюс, бе отстъпена на Германия. Невъзможното се беше случило — фашизмът и комунизмът, немислими партньори, бяха сключили смъртоносен брачен съюз. Ида си спомни наивната фантазия на Марк за завръщане в Майка Русия и я полазиха тръпки, като си представи как ще приеме черното предателство. С натежало сърце тя пое отново на юг.
	Страховете й не бяха безпочвени. Когато влезе в къщата, Марк едва-едва вдигна вяло глава — блед и неизбръснат, със скръбно изражение на опечален, борещ се да осмисли реалността на смъртта. Сините му очи бяха обезцветени, сякаш дълъг плач бе отмил блясъка им. Новината го беше сломила; вече нямаше сили да се бори с четка и платно с мъката. Ида сложи длан върху ръката му, погали го по лицето и избърса сълзата, стекла се по бузата му.
	— Моята Русия… я няма вече — отрони той.
	Никога нямаше да се върне в родната земя. Съдбата на Вилнюс подхранваше отчаянието му. Той заплака за красивия град, посрещнал го с въодушевление преди три години. Вилнюс, литовският Йерусалим, интелектуалната столица на народа му в изгнание, бе изгубен.
	— Кажи ми, че не е вярно, Ида — настоя Марк.
	Ида поклати глава, разстла парижките вестници върху кухненската маса и започна да сочи статия след статия, потвърждаваща злокобния съюз.
	— Така е, татко. Но може би не е толкова страшно. Пактът между Хитлер и Сталин вероятно е просто дипломатическа маневра. Военна игра на шах.
	Тя не вярваше на собствените си думи, но друго не можеше да предложи. Разопакова багетите и сиренето, донесени от Париж, извади любимите кроасани на Белла и първите сладки череши, появили се наскоро по сергиите в Халите. Отвори хладилния шкаф и се намръщи при вида на празните полици. Мивката бе препълнена с мръсни съдове; плотовете лепнеха от засъхнала мазнина. За родителите й нямаше сготвен обяд; вероятно не бяха и закусвали.
	— Катя! — извика гневно Ида.
	Баща й поклати предупредително глава.
	— Не я викай. Няма смисъл. По цял ден е при Ласал. Двамата замислят да ни убият в леглата и да ни откраднат парите. Ще ни предадат на нацистите, когато завземат страната.
	Марк говореше шепнешком, в сините му очи се четеше див страх. Той прекоси стаята и с треперещ пръст показа вратата към къщата на фермера. Ида, влязла през градината, едва сега забеляза, че вратата е затисната с писалище — безсмислена и най-вероятно непотребна барикада. Ласал имаше неприятен характер и бе настроен враждебно към евреите. Катя, също неприятна и с антисемитски възгледи, сигурно му беше любовница. Според Ида обаче двамата не бяха нито убийци, нито крадци. Тя осъзна, че баща й, недоспал и недохранен, е изгубил връзка с реалността и се е поддал на дремещата у него параноя. Ирационалният страх бе замъглил разума. „Временно е“, успокои се Ида, и се подготви за действие. Щеше да му помогне да се възстанови. Марк се нуждаеше от сън, храна и окуражаване. Щеше да преодолее срива.
	Тя го поведе към стола и му заговори със спокойствие, каквото не изпитваше:
	— Разбирам страха ти. Времената са тежки. Но ще се справим. Ще намеря ново място, където да отседнем. Ще отпратя Катя. Отдавна трябваше да го направя.
	Не му каза, че са видели прислужницата на нацистки митинг. Не биваше да подклажда параноята му.
	— Успокой се. Не те заплашва нищо — продължи тя с мек глас.
	Сипа му голяма чаша водка, разполови багетата и покри резенчетата с любимото му козе сирене. После наряза парчетата на хапки, все едно приготвя закуска за дете. Подаваше му по залък, напомняше му да дъвче бавно. Той ядеше и пиеше покорно. Ръцете му спряха да треперят; закима й, пожелал да повярва. Тя продължи да му се усмихва насърчително. Потупваше го по рамото и го подканваше да се храни като майка с изгладняло, но апатично дете.
	— Яж, татко, яж — увещаваше го.
	Обърна се, когато майка й влезе в стаята, и се втурна към нея.
	— Ах, Идочка! Толкова се бяхме разстроили!
	Белла говореше с треперлив глас, дъхът й излизаше на пресекулки. Бе сложила руж върху ужасно бледите си бузи, черна линия обрамчваше очите й. Носеше халат в цветовете на дъгата, напомадената й гарвановочерна коса наподобяваше лъскав шлем. Приличаше на изпосталяла циганка, скитаща из парижките улици. Ида я прегърна. Стори й се, че чува как сърцето на майка й пърха под тънкия плат.
	— Всичко ще е наред, мамо. Обещавам — прошепна тя.
	Осъзна, че имитира тона на Белла, изрича нейните думи, повтаря мелодиката на майчинското окуражаване; дъщерята се бе превърнала в майка.
	На другата сутрин Ида намери квартира за родителите си в пансион в Сен-Дие край брега на Лоара. Съпругът на съдържателката, мадам Дювал, бе загинал през Първата световна война. Вдовицата носеше само рокли от черен шевиот — облеклото на вечния траур. Ден след ден подхранваше скръбта си с омраза.
	— _Les Boches._ Швабите.
	Тя изплю презрението си към германците и показа снимка в златна рамка на млад мъж в униформа. Умрял на двайсет и пет. На колко е съпругът на Ида, попита мадам Дювал, и очите й се напълниха със сълзи, когато разбра, че Мишел още не е навършил двайсет и пет. Ида й каза, че е еврейка, и мадам Дювал заплака отново. С гордост щяла да приеме евреи в дома си.
	— Клетите евреи. _Les pauvres Juifs_ — въздъхна тя. — Клетият Иисус също е бил евреин.
	Докосна кръста, провесен на врата й.
	Мадам Дювал осветяваше приглушено студените стаи. Кухнята бе тясна и претъпкана, но Ида не се поколеба — тук нямаше хазяин фашист, нито мързелива прислужница, мразеща евреите. Върна се във фермата, плати на Ласал повече от дължимото и даде на Катя надница за два месеца. Не остави адреса на мадам Дювал. Катя я изгледа презрително.
	— Не можете да ме купите, мадам Рапапорт — рече тя. — Двете с вас се познаваме.
	Ида не отговори. Враждебността на Катя вече не я касаеше.
	— На добър час! — пожела й и продължи да събира багажа.

	* * *

	Лятото отмина. През първия септемврийски ден говорител със сериозен глас прекъсна Четвъртата симфония на Малер с новината, че Хитлер е нахлул в Полша. Шагалови се спогледаха с нямо изумление.
	— Какво значи това? — попита уплашена Белла.
	Ида погледна към ясното небе отвъд прозореца, към засенчените алеи, опасани от снопове слънчева светлина, към децата, подтичващи до майките си, понесли мрежи със зеленчуци. Мирна картина в зелено. Ако Мишел бе тук в такъв ден, двамата щяха да се разходят край реката, омаяни от яркото слънце, от прохладния ветрец. Мишел обаче бе войник в армия, подготвяща се за битка. Англия и Франция бяха подписали пакт да защитават Полша и следователно скоро щяха да са във война с Германия.
	— Още не знаем какво значи, мамо — отвърна Ида, борейки се за сламчица надежда.
	Ала баща й поклати морно глава. Тясното му лице бе застинало в маска на смъртно отчаяние. Той изключи радиото. Нямаше нужда от повече новини.
	Два дни по-късно мадам Дювал почука настойчиво на вратата им. Бузите й пламтяха, стискаше кръста си, сякаш търси спасение от злочестините.
	— Госпожи, господине, войната започна — изрече с едва доловим глас. — Войната, войната — повтори и се олюля.
	Ида скочи да я подкрепи. Марк пусна радио „Би Би Си“ и заедно чуха меланхоличния глас на говорителя. В единайсет сутринта министър-председателят Чембърлейн, обещал мирни времена на лейди Кларк, бе оповестил, че Великобритания е във война с Германия. „Бог да ви благослови. Той защитава правдата. Трябва да се преборим със злото — грубата сила, злонамерената пропаганда, несправедливостта, потисничеството и насилието. Сигурен съм, че доброто ще надделее над тях“, бе заключил той.
	Приковани към радиото, те чуха премиера Едуар Даладие да съобщава с тъжен, приглушен глас, че е призовал Камарата на депутатите да гласува обявяване на война на Германия.
	„Мирът е изгубен“, отбеляза скръбно говорителят.
	— Сякаш някога е бил намерен — промърмори Марк и нетърпеливо запрехвърля станциите, все едно другаде излъчваха по-оптимистични новини.
	Чуха още по-мрачно комюнике, последва кратко затишие и в ефира прозвуча запис на „Марсилезата“.
	В стаичката в Сен-Дие Шагалови и мадам Дювал се изправиха и изпяха химна на обичната страна. Гласът на хазяйката бе тънък, но трогателно мелодичен. Тя улови ръката на Ида и звучните им гласове се разбунтуваха срещу мрачните новини. „Le jour de gloire est arrivé“, пееха те, а Ида се питаше колко ли месеци, колко години ще минат, преди денят на славата наистина да настъпи.
	Марк изключи радиото. Белла се отпусна тежко в креслото.
	— Не отново — отрони тя и по бузите й се стекоха сълзи.
	Беше на двайсет и пет, когато през 1914 проехтяха августовските гърмежи, сега, през петдесетата й година, Европа пак воюваше. Всеки четвърт век в живота й ли ще носи катастрофа? Тя зарида мълчаливо. Марк и Ида я наблюдаваха безпомощни. Мадам Дювал седна до нея и улови ръцете й.
	— Такъв е животът, мадам — прошепна тя. — Такъв е животът.
	— Такъв е животът — повтори Белла с пресекващ, немощен глас.


>	Четиринадесета глава

	„Скъпа моя, колко странна е тази война“, писа Мишел на Ида. „Лейтенантът я нарича мнима война. Не се чуват изстрели. Не падат бомби. Дори не зареждам пълнителя на пушката. А и не знам как да я използвам. Армията не ни обучава. Офицерите явно разчитат да ги защитят добре скроените им униформи и елегантните барети. Продължават да ни уверяват, че линията «Мажино» е непробиваема. Надявам се да са прави, но се съмнявам. Ида, казват, че в Париж е сравнително спокойно, ала внимавай. Новината за изложбата на баща ти в галерия «Май» ме зарадва. Притеснявам се обаче, че ще се налага да пътуваш често от Лоара до града. Песимист съм, признавам. Но се страхувам мнимата война да не стане истинска. Моля те, помагай на родителите ми. Винаги си в мислите ми, скъпа моя.“
	Ида препрочете писмото, припомняйки си нежните му бележки от дните на младежката им любов. Те неизменно завършваха с уверението: „Ти си винаги в мечтите ми, в сърцето ми“. Тези думи бяха изчезнали. Ида прибра писмото в скрина. Ако не в мечтите, поне бе в мислите му. Запита се дали двамата са все още в сърцата си.
	Последва съвета му. Бдеше, когато с баща й отпътуваха за Париж да подготвят изложбата. Наеха шофьор, препоръчан от мадам Дювал, носеха паспортите и личните си карти.
	Париж бе унил град. Наближаваше Коледа, но не се усещаше радостна празничност. По пресечките нямаше дядоколедовци в червени костюми. Само тук-там по витрините и над вратите на магазините висяха венци.
	Всички бяха подозрителни в града, завладян от страх. Кафенетата пустееха, ресторантите бяха празни. Недоверието рушеше приятелства. Съседи се гледаха накриво. Нюансите в акцента не оставаха незабелязани и внушаваха съмнение. Марк, с буйните къдрици, руската риза и широките ленени панталони, и Ида, с огнената коса, прилепналите рокли с цвят на мъниста и решителна походка привличаха внимание. На два пъти ги спряха жандарми и поискаха документите им за самоличност. Продавач в сладкарница се направи, че не ги вижда. Ида се оплака на собственика. Получи отговор, че чужденците не са добре дошли в магазина му.
	— Но аз съм французойка! — възрази тя.
	Той се втренчи мълчаливо в нея с каменно лице. Ида излезе, без да купи нищо. Носеха се слухове. Гертруд Щайн и Алис Токлас бяха напуснали града. Не се знаеше къде са, но никой не се безпокоеше за тях. И двете разполагаха с достатъчно средства и имаха познайници сред фашистките симпатизанти. Тревога будеше съдбата на Хаим Сутин, Георг Трос и други изчезнали еврейски художници и писатели. Всички евреи бяха в опасност.
	По обратния път към долината на Лоара колата им се движеше бавно по натоварените шосета. Камиони и автомобили, натъпкани с куфари и сандъци, и тромави фургони с мебели се влачеха в скръбен кортеж. Лицата на шофьорите бяха гневно изопнати. Навъсени деца се взираха през прашните прозорци, просълзени жени притискаха бебета до гърдите си. Ида с ужас си представи следващото пътуване до Париж, за да подготви каталога за изложбата. Не искаше да оставя родителите си сами през ваканционния сезон, но нямаше избор.
	Сама в Париж, тя организира изложбата, като внимателно избягваше всеки, вдъхващ й съмнение. Хората шушукаха за фашистки сътрудници, питаха се кога ли германците ще завземат Париж.
	Ида посети родителите на Мишел и застана между тях, когато запалиха ханука менора и изпяха тихо благословиите си. Картофените палачинки на Маша Рапапорт бяха пресолени; на Ида й се стори, че усеща вкуса на сълзите, стекли се от очите на свекърва й. Докато вървеше към къщи, се взираше в чуждите прозорци и зърваше меките светлинки по коледните елхи. Нейният дом тъмнееше. Включи радиото. Излъчваха любимата й „Токата в ре минор“ на Бах. Ида изключи радиото. Не можеше да изтърпи сладкогласните хорали на немски — езика на нацията, заплашваща живота й. Взря се в картината „Сватбеният стол“ и се запита къде ли е Мишел в тази студена звездна нощ.
	Новата година донесе свирепа зима. Изложбата на Марк събра малцина посетители. В Париж се сипеха слухове на плътни пелени като неумолимия сняг.
	Линията „Мажино“ няма да издържи.
	Германската армия се придвижва на запад.
	Париж е в опасност.
	В Париж е безопасно.
	Френските военни няма да предприемат действия, докато британците не се намесят.
	Френската армия ще атакува, независимо дали ще получи британска подкрепа.
	В Сен-Дие Шагалови четяха вестниците от край до край и слушаха ежечасните новини по радиото.
	Седяха край надрасканата дървена маса на мадам Дювал и се мъчеха да разграничат слуховете от фактите, да съставят план. Къде да отидат? Какво да правят? Възможностите бяха оскъдни. Нямаше къде да отидат. Нямаше какво да направят. Ида продължаваше да пише умолителни писма. Вече не се стараеше да прикрива отчаянието. Някой трябваше да им помогне. Нахлуеха ли германците, смъртните им присъди бяха подписани.
	Ида стана редовна посетителка на телеграфната станция в Сен-Дие. Изпращаше настойчиви телеграми, чакаше напразно да й отговорят. Белла, призрачно бледа, не ставаше от леглото по цял ден, а нощем кръстосваше боса стаите. Видение в бяла нощница, тя спираше от време на време до прозореца и се взираше в мрака, движейки нямо устни. Накрая Марк или Ида, също измъчвани от безсъние, я слагаха в леглото.
	Правителството на Даладие падна. Новият премиер, Пол Рейно, изглеждаше на Ида слабоволев и уклончив, силен и решим — на Марк. Нямаше нищо сигурно, нищо предсказуемо. Хората се зареждаха с храна, теглеха парите си от банките. Ида и Марк разглеждаха карти и влакови разписания; Белла изнемощяваше и униваше все повече. Мадам Дювал смяташе да отиде на юг при роднини.
	— Войната ще стигне до Лоара. Не искам да виждам кръв по улиците на моя Сен-Дие. Не искам да виждам нацисти да спят в леглата ми, да пият от виното ми — повтаряше тя.
	Една нощ изнесе бутилките от мазето в градината и ги изля върху скованата от лед земя. Ида й помагаше, задавена от киселия мирис и окончателността на жеста.
	Решението на мадам Дювал разсея колебанията им. Те също щяха да заминат на юг. Наеха шофьор да ги откара до Авиньон и се регистрираха в малък хотел. Ида избра стаи с изглед към булеварда, после отпътува за Париж с обещание да се върне възможно най-бързо.
	— Тревожа се за родителите на Мишел — обясни тя. — И искам да отида в американското посолство. Може би има новини за нас.
	— Рапапортови ще се справят. С майка ти се нуждаем от теб — възрази мрачно Марк. — А американците мислят само за своя интерес. Няма да ни помогнат.
	Ида не отстъпи. Баща й нямаше власт над нея. Тя вече не беше безпомощната девойка, омъжена под натиска на родителите си. Сега контролираше и своя живот, и техния.
	В американското посолство в Париж цареше хаос. Във фоайето бяха натрупани кашони с документи; въздухът миришеше на изгоряла хартия. Американците очевидно смятаха да се евакуират незабавно, ако германците завладеят Париж. Мъж в униформа на военноморски пехотинец я пусна неохотно да влезе; културен аташе с измъчено изражение вдигна за кратко глава от планината книжа пред него, за да я изслуша.
	— Родителите ми са известни — обоснова тя молбата си за виза. — Баща ми е художник с международно признание.
	— Знам кой е баща ви. Запознат съм с репутацията му. Но той е руснак. Квотата за руски емигранти е запълнена — отговори той.
	— Баща ми има френско гражданство.
	— Квотата за Франция също е изчерпана. Но ако случайно, колкото и да е невероятно, се намерят места, не забравяйте, че родителите ви трябва да внесат по три хиляди долара, за да гарантират, че могат да се издържат в САЩ. И трябва да платят пътните си разноски, разбира се.
	— Това не е проблем — увери го тя.
	Сметката на баща й в Шотландската банка щеше да стигне.
	Аташето обаче вече не я слушаше. Вниманието му се бе насочило към пороя от паметни записки, изсипан върху писалището от бледата му секретарка. Ида излезе от посолството, без да се обръща назад.
	Отиде в дома на Рапапортови и им помогна да съберат скромните си притежания за пътуването към южния бряг. Преди да тръгнат, Маша обходи с поглед оголелите стаи и прибра ключа в износената си черна чантичка. Метал звънна о метал. Тя се усмихна горчиво.
	— Ключове… — отрони. — Ключовете на всички напуснати домове. Къщата ми в Москва. Дачата в Крим. Апартаментът в Берлин. А сега магазинчето и жилището в Париж. Колко ли още ключове ще събера за един живот, Ида? Още два, ако ни провърви? Ще се молим за чудо. Ще има ли чудо, Идочка?
	Ида поклати глава.
	— Ще се надяваме. Ще се молим — рече тя с равен глас, лишен от надежда, безразличен към молитвите.
	Целуна за сбогом родителите на Мишел. Бузата на свекърва й бе като излиняла хартия, наболата брада на свекъра й я издраска по устните.
	— _Au revoir._
	Прошепнаха думите едновременно и Ида се отдалечи бързо, за да не видят сълзите й.
	Върна се в тесния си апартамент и събра малкото вещи, облекчена, че през краткия си отпуск Мишел бе опаковал „Сватбения стол“ и бе изпратил картината в Сен-Дие. Ида прибра скицника и моливите си във вече издутата дамска чанта. Плати на портиерката дължимия наем и обясни, че с Мишел напускат Париж.
	— Ще се върнете ли, мадам Рапапорт? — попита добродушната жена.
	— Не мисля — отговори Ида.
	— Къде ще отидете?
	— Не е сигурно.
	Не вярваше на никого. Дори на тази приятна жена, с която понякога бяха споделяли по чаша евтино вино.
	— Разбирам — кимна тъжно портиерката.
	Ръкуваха се със сериозни лица и Ида тръгна бързо, нетърпелива да хване следващия автобус за Авиньон.
	По дългия път тя отвори скицника за пръв път от месеци. С чудати геометрични фигури нарисува разклатена кула от ключове със странна форма. Жена, увита в шал, стоеше на върха й, разперила ръце. Ида се вгледа в завършената картина, изненадана от умението си. Съвсем бе забравила, че и тя е художничка.
	Заспа изтощена и се събуди чак когато автобусът спря в Авиньон.
	Църковните камбани биеха, докато вървеше бързо по калдъръмените улички на старинния град. Собственикът на хотела, където бяха настанени родителите й, я изгледа изненадан.
	— Мосю и мадам Шагал не са тук. Заминаха преди няколко дни. Преместиха се в новия си дом.
	— Нов дом ли?
	Тя се втренчи удивена в него.
	— Да, мадам. Сега живеят в Горд. Красиво селце. Избраха странна къща, много странна, но не се поколебаха. Оставиха ви писмо с новия адрес. Толкова са мили родителите ви, толкова очарователни. Вижте, баща ви ми даде тази картина. Сложих я в рамка.
	Той посочи скица с въглен, изобразяваща хотела. Ида си спомни как Марк я бе надраскал набързо, машинално, без да забрави да добави името си в ъгъла, разбира се.
	— Да. Да. Много са мили.
	Ида потегли с такси към Горд. Шофьорът й обясни, че селцето било бедно, нямало кой знае какви забележителности.
	— Тук в Авиньон си имаме папски дворец, а и моста Сен-Бенезе. Какво имат те? Бедност и нищо друго. Уличките там са толкова тесни, мадам, и тъй стръмни, че е невъзможно да минеш една пресечка, без да спреш да си поемеш дъх.
	Тя прочете на глас адреса на родителите си.
	— Квартал „Фонтен Бас“. Защо ли са го избрали родителите ви? — попита неодобрително шофьорът. — Е, къщите са евтини, много евтини. Вашите хора обичат да купуват на безценица, нали? Пазарят се ловко. Евреи…
	Той се обърна, погледна я лукаво и опипа едрия медальон с лика на свети Бенезе, окачен на врата му.
	Ида поруменя. Как бе разбрал, че Шагалови са евреи? Нищо чудно всъщност. Марк Шагал бе известен във Франция, наричаха го _lʼartiste juif_, „еврейския художник“, въпреки мечтата му да се прослави като _lʼartiste français_, „френския художник“. Щом таксиметровият шофьор от Авиньон знаеше, че е евреин, значи всички във Франция знаеха потеклото му. Нахлуеха ли германците, Марк щеше да е жигосан.
	Ида се взря през прозореца, докато колата се катереше по уличките между тесни къщи от розов камък. Шофьорът лъкатушеше по калдъръма и ругаеше сенките, които му пречеха да вижда.
	— Това е квартал „Фонтен Бас“ — промърмори най-сетне той.
	Подкара по-бавно и спря пред масивна каменна сграда. Свери адреса и се обърна към Ида.
	— Грешите, мадам. Родителите ви едва ли живеят тук. Навремето това беше католическо училище. Сестра ми учеше тук. От години пустее. Помещенията са огромни и трудно се затоплят. Горката ми сестра зъзнеше в часовете. А и прозорците са големи. Монахините ги миеха с часове. Кой би харесал такива стаи, такива прозорци? Адресът сигурно е сбъркан.
	— Баща ми вероятно е наел сградата за кратко — отговори Ида. — Художник е. Имаше нужда от място, за да складира картините си, докато се подготви за път.
	Усети горчивия вкус на думите. Каква ти подготовка за път? Плати дължимото и добави голям бакшиш.
	— Щедри хора сме, мосю. Ние, евреите — рече тя, когато шофьорът се втренчи изненадан в банкнотите.
	Смутен, той й помогна да извади чантите.
	— Разбира се. Не тая лоши мисли, мадам.
	— Да. Никой не таи лоши мисли — сви изнурено рамене тя.
	Не почука. Отвори широко тежката врата и слънцето нахлу в стаята. Сепнати от внезапното зарево, Белла и Марк се извърнаха и се втурнаха да я посрещнат. Лицата им сияеха, гласовете им бяха звънки.
	— Идочка! Чудесно е, че си тук! Прекрасно е, нали? Просторно, великолепна светлина. Не е за вярване, че открихме толкова красиво място — изрече на един дъх Марк.
	Прегърна я с възобновени сили.
	Белла, прогонила унинието, я целуна по бузите. Носеше униформата си за преместване. Ида позна гащеризона, с който разопаковаше багажа при всяка смяна на дома, избелелия шал върху косата й.
	— Скъпа моя. Каква изненада ти подготвихме, нали? Ела до прозореца. Виж каква гледка имаме — възкликна тя и дръпна Ида към другия край на стаята.
	Размаха четката с пера за бърсане на прах, сякаш да обхване грамадното помещение с много прозорци — царица в новата си крепост. Вече не бе наемателка, имаше си дом. Ида знаеше, че майка й е най-щастлива, когато създава красиво и уютно укрепление, подвластно само на нея. Дори светът наоколо да се срине в хаос, нейният дом ще е подреден и изящен.
	Белла поведе дъщеря си към широкия отворен прозорец с лъснали в следобедно слънце стъкла. Ида се вгледа в нивите с лавандула, чието ухание изпълваше стаята. Вдигна очи към посребрения от блещукаща слюда назъбен хребет на Воклюз*.
	[* Планинска верига в Южна Франция, част от френските Пред — алпи. — Б.р.]
	— Да. Прекрасно място — съгласи се тя. — Гледката наистина е смайваща. Разбирам защо сте наели къщата.
	Баща й я погледна изненадан.
	— Не сме я наели. Купихме я.
	— Какво?
	Ида не повярва на ушите си. Как е възможно да купуват дом в страна, откъдето скоро ще са принудени да побегнат? Сега бе време да се купуват бижута и диаманти, защото са леки и е лесно да ги скриеш, лъскави дрънкулки, продаващи се бързо, използвани за подкуп, предлагани на фалшификатори срещу мними документи. Евреите не купуват къщи, за да ги изоставят; не събират ключове за врати, които може никога вече да не отворят. Родителите й, като майката на Мишел, пазеха ключове за напуснати къщи и ателиета във Витебск и Берлин, Париж и Моншове. Сега щяха да добавят и ключовете за католическо училище в Горд. Тя се вторачи в тях, почервеняла от гняв.
	— Купихме я, разбира се — повтори небрежно Марк. — Защо не? И двамата се влюбихме в нея. Побира всичките ми картини. Имам и чудесно ателие. Още не си видяла всичко. Има апартамент за теб и Мишел. Мислехме, че ще се зарадваш.
	Ида с усилие удържа гласа си спокоен, усмири яда.
	— Колко платихте? — попита тя, вече уплашена от отговора.
	Марк приближи до разхвърляното писалище и затършува из купчина документи.
	— Тук беше. Чакай. А, това е нотариалният акт. Да ти го покажа ли?
	— Не. Искам да знам колко си платил — настоя Ида.
	— Момент. Ще намеря разписката. — Той продължи да рови из книжата, без да обръща внимание на политналите към пода листове, фактури бяха разбъркани с писма, изрезки от вестници — с надраскани надве-натри списъци за пазаруване. „Както винаги очаква аз да ги подредя“, помисли си горчиво Ида. Все пак му беше и секретарка, и счетоводителка. — Не мога да открия разписката. Но вписах плащането в чековата книжка, както все ми напомняш.
	Усмихна й се като момченце, предвкусващо похвала за послушание, и размаха книжката с кожена подвързия. Със свито сърце Ида позна аления герб на Кралската шотландска банка. Беше му оставила и спестовната, и чековата книжка, разбира се. Не очакваше да ги погледне, камо ли да напише чек, платим от влога им. Тя плащаше всички текущи сметки и отчиташе разходите. Марк твърдеше, че парите не го интересуват. Погълнат бил от изкуството си. Нямал време да се занимава с финансови дреболии.
	Ида се справяше умело със семейния бюджет — водеше грижливо счетоводство, следеше и пресмяташе банковите извлечения. Знаеше с точност колко средства са депозирали в Единбург, включително приходите от изложбата в лондонската галерия, покупката на Гугенхайм и постъпленията от продажбите на Волар. Разполагаха с достатъчно стерлинги да покрият пътните си разходи и вноските от три хиляди долара за американските визи. Тези пари бяха единствената им застраховка, гаранцията им за оцеляване.
	Ида взе чековата книжка с разтреперани ръце и се взря в сумата, дължима на брокер на недвижими имоти от Авиньон за покупката на пустеещото католическо училище. Възлизаше на шест хиляди и седемстотин лири стерлинги. Дъхът й секна, усети кисел вкус в устата си. Седна и стисна ръкохватките на стола; нов стол, осъзна, тапициран с червено кадифе. За мебели бяха похарчени още пари. С горчива усмивка тя погали плата. За какво ще му послужи на баща й червеното кадифе, когато се наложи да избягат от Горд? Знаеше отговора. Той просто щеше да го забрави. Имаше навик да загърбва нещата. Нещата и хората. Мебели събираха прах в складове в Париж, в Берлин. Сестрите му във Витебск, учителите и приятелите в Санкт Петербург и Берлин — всички бяха изоставени, с неизвестен адрес.
	Ида въздъхна дълбоко. Не биваше да му оставя чековата книжка. Знаеше, че въпреки показното безразличие към парите, той винаги купува каквото иска, не се скъпи за дрехи за себе си и за Белла, харчи нашироко за мебели и пътуване. Парите не му осигуряваха само материални придобивки. Те му бяха оръжие, емоционален лост. Ида помнеше как бе купил съгласието й за аборта и за брака, заплашвайки да й откаже финансова подкрепа.
	Тя организираше продажбите на картините му и макар да не оспорваше вещината й, Марк винаги я разпитваше с отработено равнодушие за договорените цени и за стойността на комисионната й.
	— Забогатяваш благодарение на мен, Идочка — подхвърляше със суховато великодушие той.
	Сега Ида разбра още по-ясно колко мнимо е показното му безразличие към парите. Наясно с колко средства разполага в Шотландската банка, Марк не се бе поколебал да ги похарчи за къща в Горд и за пищна мебелировка.
	Ида го погледна, сякаш го виждаше за пръв път. Той извърна очи от пронизващия й взор. Белла бързо застана до него и сложи закрилнически длан върху рамото му.
	— Защо си толкова притеснена, Ида? — попита нетърпеливо Марк. — Тази къща значи много за майка ти. А и парите все пак са мои.
	— Разбира се — отвърна тя. — Мислех, че ще ги използваш, за да защитиш мама, да защитиш мен и Мишел, а и родителите му. Сега няма с какво да платим гаранцията, ако по чудо ни издадат визи за Америка. Няма как да платим пътните разходи. Ти си пропилял всичко за тази къща, за едно изоставено училище.
	Ида размаха ръце и обходи с очи стаята, притъмняла, защото над възвишенията се събираха буреносни облаци.
	— Не са ни нужни визи — отсече баща й. — Никой няма да арестува Марк Шагал. Няма да посмеят. Няма да се наложи да напуснем Франция. Тук сме защитени. Френски граждани сме.
	— Други така наречени френски граждани, известни художници и писатели, вече са заминали или се подготвят да заминат. Хаим Сутин е напуснал Париж. Пикасо ми каза, че Гертруд Щайн и приятелката й Алис са отпътували. Макс Ернст, Франц и Алма Верфел, Лион Фойхтвангер, дори Голо Ман, синът на Томас Ман, търсят убежище и разбират опасността. Щом Голо, син на Нобелов лауреат, не вярва, че славата на семейството му ще го защити, нима е разумно ти да се смяташ за неуязвим просто защото си великият Марк Шагал? Как можа да проиграеш шанса ни за оцеляване? — попита горчиво Ида.
	— Има още пари — той сви рамене. — Твоята сметка е непокътната.
	— Така наречената „моя сметка“ ни издържаше през последните месеци. — Гласът на Ида бе натежал от сарказъм, после се извиси гневно: — Всъщност никога не съм я мислила за моя. Използвах я за семейството.
	Ида прекоси стаята и застана пред един отворен прозорец. Вече валеше. Тя се надвеси навън и подложи лице под капките. Дъждът охлади лицето й, овлажни косата й. Гневът й стихна в примирение. Вдиша благоуханния въздух.
	Не всичко бе изгубено. Времето все още беше на тяхна страна. Германия бе нахлула в Белгия и Холандия, но Франция щеше да продължи да се бори за свобода. Премиерът Пол Рейно беше уверил нацията, че Париж няма да падне. Ида бе запомнила думите му, призоваващи френския народ „да посрещне достойно величавия час, да не свежда глава пред злощастието“. Навярно щеше да дойде помощ от САЩ, където работеше комитет за подпомагане на известни творци. Ида бе писала на лорд Кларк да им съдейства за британски визи. Палестина също беше възможност. Обърна се към майка си с пресилена усмивка. Кимна на баща си — сдържан жест на прошка.
	Белла си пое облекчена дъх. Боеше се, че избухливостта на Марк и гневът на Ида ще се сблъскат като кремък и стомана и ще подпалят пожар. Поне тази опасност бе отминала. Целуна Ида и приглади влажните й къдрици.
	— Хайде, Идочка. Ела да ти покажа каква красива стая съм ти подготвила — подкани я. — Чудесно е, че имаме свой дом, и сме на сигурно място в него.
	Ида я последва в просторното помещение. Надлежно се възхити на плетената виолетова покривка и на пъстроцветните възглавнички, подредени върху леглото. „Сватбеният стол“ висеше на белосаната стена. Ида се вгледа в картината, после се наведе да помирише белите рози в черна керамична ваза върху нощната масичка. Свежите цветове с широки коронки сякаш бяха извадени от овързания с панделка булчински букет от платното на баща й със снежнобелия стол без младоженка. Върху писалището Белла бе сложила снимка на Мишел в сребърна рамка. Ида се вгледа в тясното му лице, в тъжните, тъмни очи.
	„Къде ли е сега — запита се. — Къде е алпийският ми любим, къде е морният ми съпруг?“
	— Благодаря, мамо. Стаята е красива — рече най-сетне тя.
	Обвиненията бяха приключили. Стореното сторено. Щеше да намери начин; да състави нов план за оцеляване.


>	Петнадесета глава

	Дните в Горд минаваха бавно. Ида поднови епистоларната си бомбардировка, съсредоточена върху угрозата, надвиснала над Шагалови. Елза й отговаряше, но не можеше да предложи кой знае каква помощ. С Андре имаха момченце и работеха на двойни смени в болницата.
	„Но, Ида, ти сякаш се безпокоиш само за родителите си. Трябва да мислиш за себе си и за Мишел“, написа й тя.
	„С Мишел сме млади и силни“, отговори Ида. „Ще се справим. Родителите ми са възрастни. Мама е изтощена. И двамата не осъзнават напълно колко опасно е положението, принудена съм да се боря за тях. Знам, че мога да разчитам на теб.“
	Немногословно писмо от Елза донесе надежда. Пациент на Андре, много богат, участвал в комитет за подпомагане на европейски художници и писатели, заплашени от нацисткия режим. „Има основания за оптимизъм“, отбелязваше предпазливо Елза.
	Ида разбираше защо не се изразява по-ясно. Слуховете за цензура не бяха безпочвени. Всеки плик, получен в Горд, бе отварян и небрежно залепен наново. Ида продължи да пише упорито, стиснала здраво писалката със зацапани с мастило пръсти.
	Марк работеше трескаво. В ателието с широки прозорци той редуваше мъчителните изображения на разпятия с рисунки на зрели праскови, лъскави гроздове, богато гарнирани птици. Уравновесяваше мъченичеството с храна, човешката жестокост — с вечната красота на природното изобилие.
	Белла готвеше. Аромат на къкрещи супи и яхнии се носеше в къщата. Хранеха се добре, седнали до дългата дървена маса — наследство от трапезарията на католическото училище. Белла не пропускаше сутрин да набере свежи цветя и да ги подреди във ваза върху бюфета. Бяха актьори от сцена, излъчваща домашен покой; лъжици звънтяха по порцелан, чашите с вино блестяха, тримата разговаряха тихо. Не споменаваха войната. Нито Мишел, чийто батальон бе разквартируван в далечен гарнизон, вероятно край Сома*. Ида се молеше за живота му всяка нощ, после се питаше на кого се моли. Завиждаше на чичо си Яков за непоклатимата му вяра.
	[* Сома — река в Северна Франция, вливаща се в Ламанша. — Б.р.]
	— Моля се на бога на Яков — шепнеше си тя.
	Всяка сутрин Белла сновеше из безметежната градина, пълнеше си кошницата с китки лавандула и ги подреждаше из къщата заедно с първите напъпили рози. Сладостното ухание изпълваше всички стаи, борейки се с мириса на страх, процеждащ се през вратите и прозорците.
	В един великолепен юнски следобед Белла извика Ида в градината. Люляковият храст бе разцъфнал.
	— Имаме прекрасен бял люляк! — възкликна тя с трептящ от възторг глас. — Ела веднага, Ида! Трябва да го видиш!
	Ида не помръдна от писалището. Седеше като в ступор, дланта й бе застинала върху бутона на радиото. Както винаги следеше новините ежечасно, възобновила изоставения от баща й навик. Сутринта, в която люляците бяха разцъфтели, говорителят възвести гибел. Германска атака! Германска победа! Париж, Градът на светлината, е паднал в ръцете на нацистите. В гърлото й на талази се надигаше горчилка. Очакваше най-лошото, ала се оказа неподготвена.
	„Не — помисли си отчаяна тя. — О, не. Не е възможно!“
	Новината я парализира. Немислимото бе действителност. Въпреки британската подкрепа, френската армия се бе предала. Бяха се съпротивлявали по-кратко от поляците, на които тъй лицемерно се подиграваха. Храбрите, красиви думи на премиера Рейно бяха ударили на камък. Народът му не бе изпълнил призива да се вдигне във величавия час. Нито люляците, нито лавандулата щяха да защитят Марк и Белла Шагал от опасностите, които отказваха да признаят.
	— Ида! — подвикна отново майка й.
	Ида приближи до прозореца. Погледна към озареното от слънце небе и към люляковия храст, натежал от алабастрови цветове. Красивият ден разкъса сърцето й. Едва си пое дъх, за да повика Белла, вече прегърнала прелестен бял букет.
	— Доведи татко! Елате веднага и двамата!
	Седнаха заедно — Ида, сплела омастилени пръсти, Белла, прегърнала белите си люляци; Марк, в зацапана с боя престилка и с карминена вадичка, прорязваща бузата му, се настани на тапицирания с червено кадифе стол. Изслушаха мълком условията на примирието, което очевидно не беше никакво примирие, а унизително приемане на поражението. Нацистите щяха да окупират две трети от страната. Маршал Петен щеше да управлява централните и южните райони от щабквартирата си във Виши.
	— Виши ли? — възкликна Белла.
	Познаваше града, беше се къпала в целебните му минерални води. Красиво място, пейзаж, несъвместим във война.
	— Да. Виши — повтори Ида.
	Шарадата* бе приключила. Родителите й вече не можеха да пренебрегват опасното си положение. Живописният Виши се бе превърнал в мрачно седалище на фашизма. Всички френски пристанища, с изключение на Марсилия бяха затворени. Оптимизмът на Ида се бе оказал безпочвен. Всъщност не разполагаха с никакво време. Маша Рапапорт беше права. Само чудо можеше да ги спаси. Обзе я страх за родителите на Мишел. Дали са стигнали до Ривиерата, където за кратко все още вероятно ще са защитени? А семейството на чичо й Яков, останало в капан в завзетия от нацистите Париж? Ида застана до прозореца и се взря в люляковия храст, чиито невинни цветове трептяха под ласката на ветреца.
	[* Шарада — социална игра на думи, обяснявани с пантомима. — Б.р.]
	Ръка за ръка, Марк и Белла излязоха и затвориха тихо вратата след себе си.
	В стаята си Ида вдигна снимката на Мишел от писалището. Къде е сега, нейният съпруг войник, нейният приятел и любим? Жив ли е, или мъртъв, на свобода, или в плен? Тя погледна към календара. Нямаше да забрави скоро датата. На 14 юни 1940 бе настъпил краят на досегашния й живот.
	— Мишел — прошепна Ида и рухна на леглото.
	Снимката му в рамка затисна тежко гърдите й.


>	Шестнадесета глава

	Пролетта свърши и лятната жега се стовари върху Горд, прогонвана от време на време от изкусителен и жестоко мимолетен полъх с мирис на море. Марк рисуваше по бельо, понякога вътре, друг път под гъстата сянка от широките листа на палмовото дърво. По тялото му блещукаха капчици пот и се смесваха с капките боя от четката му. Разказите за страданията на тълпите, побягнали от Париж, новините за концентрационни лагери и депортации нахлуваха в платната му. Той рисуваше с мъчително ожесточение, смесваше внимателно боите и с всички оттенъци на бялото, безцветието на невинността, създаде „Селската мадона“. Представяше Горд като Голгота, европейските евреи — като мъченици в серия от картини за мъките Господни. Във вихреното му въображение Франция ставаше Свещена земя, стъпкана от варвари. Париж бе Йерусалим, Хитлер — Пилат Понтийски, а евреите, като неговият сънародник Иисус, отново бяха жертви.
	Притеснена да не би някой да го види как работи полугол навън, Белла умоляваше Марк да се облича прилично. Той махваше пренебрежително с ръка.
	— Гости ли чакаме? Парижки художници ли ще посрещаме? — питаше саркастично. — Кой ще посети низвергнатия евреин в това примитивно селце? Ще рисувам гол, ако поискам.
	Белла се отказваше от спора с въздишка. Всеки ден тя носеше любимите си пъстри дълги рокли от прозирна материя, но знаеше, че е безсмислено да го увещава. Белла лежеше часове наред в шезлонга под прозореца. Облъхваше я уханието на разцъфналите лимонови и портокалови дървета. Покрила очи с влажна кърпа, тя се рееше в меланхоличен унес, упоена от тъгата и отчаянието.
	Всеки ден Ида отиваше в селцето. Изпращаше писма и се надяваше да получи вест от Мишел или дори отговор на настойчивите си молби за помощ. Отказваше да изгуби надежда. Всеки ден Ивет, пощенската служителка с изморени очи, поклащаше тъжно глава, а Ида кимваше и свиваше рамене.
	— До утре — казваше тя.
	— До утре — съгласяваше се Ивет.
	Бяха съзаклятнички, Ида и тъничката французойка, чиито фини пръсти сортираха пощенски марки и телеграми. Двете съблюдаваха договор за взаимно окуражаване, убеждавайки себе си, че навярно след ден или два ще получат разведряващи сърцата им новини. Съпругът на Ивет също бе войник с неизвестно местонахождение като Мишел. Ида знаеше името му — Пиер. Снимката му в униформа стоеше върху плота до пощенското гише, както снимката на Мишел стоеше върху писалището на Ида. Лицата на отсъстващите съпрузи облъхваха младите им жени със спомени и надежда.
	Ида се напрягаше да си спомни как звучи гласът на Мишел, уханието на тялото му, силата на страстта му. Изричаше името му, вгледана в снимката: „Мишел, Мишел, съпруже мой“. Представяше си как Ивет се обръща понякога към снимката на съпруга си и прошепва: „Пиер, съпруже мой“.
	Ида винаги вървеше бавно към къщи, наслаждавайки се на спокойното селце и на усамотението си. Спираше в магазините и подбираше продукти за вечеря. Зеленчуците и плодовете, рибата и месото не се намираха лесно. Новината за поражението на френската армия бе подтикнала хората да се презапасяват с храна. Брашното, захарта и кафето бяха изчезнали от рафтовете на бакалницата, но Ида се усмихваше лъчезарно на зарзаватчията, пърхаше с мигли пред хлебаря, ласкаеше продавача на риба колко красива е дъщеричката му. Провървеше ли й, се прибираше с оклюмали зеленчуци, престояла багета и белезникаво филе от морски език. Нарисува портрет на фермер, обяснявайки му колко е привлекателен. Той й продаде яйца и довери каква слабост има към червенокосите жени. Тя му благодари и прошепна кокетно, че нейният съпруг споделя вкуса му.
	„Оцеляване със съблазън“, помисли си горчиво тя, докато приготвяше вечерята.
	Хранеха се в мълчание. Белла вече не готвеше. Сякаш не забелязваше храната, успяваше да преглътне няколко хапки само по настояване на Ида. Марк лакомо изпразваше чинията си, после обираше останалото в нейната. Всяка вечер питаше защо Ида не е успяла да набави поне нещичко за десерт.
	— Старая се, татко — отвръщаше студено тя. — Но в Горд не се намира нищо сладко.
	Раздразнението й прерастваше в ням гняв. Не възнамеряваше да му угажда. Той искаше прекалено много от нея.
	След вечеря Марк се връщаше в ателието, а Ида и Белла оставаха в затъмнената стая и слушаха мрачните новини по радиото. Италия е сключила съюз с Германия. Бомбардират Лондон. Правителството във Виши работи срещу евреите. Петен променя закона за френското гражданство и анулира документите на всички натурализирани след 1927 година.
	Безценните и трудно издействани паспорти на Шагалови вече не бяха валидни. Семейството фигурираше в групата на „нежеланите“.
	— По-добре е, отколкото да ни нарочат за врагове — отбеляза сухо Ида.
	Отвеждаха така наречените „чуждестранни врагове“ в затворнически лагери. Ида разбра, че известният писател Фойхтвангер е в „Камп де Мил“, бивша фабрика за тухли, понастоящем крепост, опасана с бодлива тел. Тя потрепери — „Камп де Мил“ се намираше само на километри от сънливия и кротък Горд, където все още беряха лимони и продаваха марки в добре поддържаната пощенска станция. Ежедневието на семейството й се струваше сюрреалистично. Думите „до утре“ на раздяла с Ивет звучаха почти като „никога“.
	Всяка вечер Белла чакаше в салона, докато Марк се върне от ателието. Ида я оставяше в полумрака с оправданието, че е изморена. Целуваше тъжно майка си по изтънелите като хартия бледни бузи.
	— Спокоен сън, Идочка — прошепваше й Белла.
	Не спеше спокойно. Трескави видения отново я караха да се мята в леглото, да се събужда без дъх и обляна в пот. В пъкления тъмен свят Ида тичаше както винаги, но вече не бе дете, уловило ръцете на родителите си. Беше жена с чудовищен ръст и теглеше напред смалените си майка и баща, чиято мудна, мъчителна стъпка я възпираше. Продължаваше напред, затисната под тежестта на навитите платна на баща си и безформените вързопчета с майчините тъги. Понякога се опитваше да се втурне в бяг, ала товарът я дърпаше назад. Обземаше я страх от преследвачите, които приближаваха. Копитата на конете им отекваха все по-близо.
	„Не ни оставяй, Идочка. Не ни изоставяй“ — молеха я родителите й в съня. Гласовете им бяха шушнещ ветрец, заглушен от грохота на внезапна буря. Сипваше се дъжд и мълния избухваше в небето. Оглушителен гърмеж прекъсваше съня. Ида винаги се събуждаше в този момент, облекчена, че нощта все пак е тиха и кресчендото на бурята не е реалност. Докосваше лицето си и разбираше, че капките дъжд са сълзите й, бягството е илюзия и тя лежи невредима в леглото, ухаещо на лавандула.
	В една гореща юлска нощ Ида се събуди отново от познатата какофония на въображаемата буря. Лунна светлина обливаше стаята й. Краят на съня обаче бе променен. Чуваше се настойчиво тропане, желязо удряше в дърво. Тя отвори очи, за да се разбуди, да се отскубне от съня, но тропането не спря. Беше истинско. Някой чукаше на входната врата, непрекъснато, отчаяно.
	Ида погледна часовника. Два сутринта. С разтуптяно сърце скочи от леглото. Беше чувала страховити истории как полицейски отряди на режима „Виши“, често придружени от войници на Гестапо, нахлуват нощем в домовете. Свирепите шайки издирваха „чуждестранните врагове“ и „нежеланите“, арестуваха ги, натъпкваха ги в камиони и ги откарваха в затворническия лагер.
	— Евреи — шепнеха си хората от Горд. — Търсят евреи.
	Добрите граждани си вдъхваха увереност, че нищо не ги застрашава. Само евреите и циганите бяха в опасност. Шушукаха за награди, предлагани срещу информация за чуждестранните пришълци.
	Всички знаеха, че Шагалови са евреи. Горд беше бедно селце. Всеки би могъл да ги предаде за дузина яйца, торба картофи. И изглежда някой го бе направил.
	Тропането продължи, вече по-силно. Разтреперана, Ида пристъпи към прозореца. Висок мъж в униформа с пагони, проблясващи в лунната светлина. Вдигнал ръка, налагаше с ботуша си тежката дъбова порта.
	Ритна ожесточено веднъж, два пъти. Ида си представи Марк и Белла, спотаени в спалнята им, уплашени и разтреперани. Среса си бързо косата, облече пеньоар от ефирна материя, разкриваща гърдите й. Сложи си червило, парфюм, руж.
	Отиде бързо до вратата, придаде си възмутено изражение и изрепетира наум презрителните думи, които да запрати по натрапника: „Как смеете да нарушавате съня на порядъчни хора? Имам възрастни, болнави родители. Вървете си веднага!“.
	Или да се усмихне с кокетно объркване: „Сигурно сте сбъркали адреса. Но сигурно няма да откажете питие в тази гореща нощ?“. Ще запърха с мигли и ще си поиграе с фльонгата на пеньоара.
	Опасността й вдъхна и сила, и спокойствие. Тя се окуражи мислено, отвори вратата и се взря в мрака. Високият мъж с изпито лице бе вдигнал свит юмрук. Замаяна и занемяла, Ида стоеше втренчена в него, неспособна да помръдне.
	Той застина върху широкото каменно стъпало. Омачкана, мръсна униформа висеше върху изнемощяло тяло; баретата беше килната накриво; тясното му лице бледнееше от умора. Окаляна брезентова чанта лежеше в краката му. Сърцето й спря. Ръцете й затрепериха.
	— Мишел — прошепна тя, уплашена, че ако надигне глас, той може да изчезне. — О, Мишел, ти ли си наистина?
	Той разтвори широко ръце и Ида рухна в обятията му.
	— Да, скъпа моя. Аз съм, Мишел.
	Отрони думите едва-едва, но тя вдигна длан да докосне устните му, да проследи контура на лицето му, да погали неизбръснатата му брадичка, дребния белег в ъгълчето на устата му. Плътта под пръстите й я увери, че е истински. Тя остана в прегръдката му, притиснала ухо в гърдите му, за да чува ударите на сърцето. Той бе жив; Бог, в когото не вярваше, бе чул молитвите й.
	Устните му докоснаха лицето й. Тя свали баретата му, прокара пръсти през косата му и го поведе към стаята си. Не продумаха. Не беше нужно да говорят. Облекчението им бе осезаемо, изтощението — дълбоко. Отпуснаха се в леглото и заспаха прегърнати. В съня на Ида не нахлуваха кошмари. Беше защитена, в безопасност.

	* * *

	На сутринта я събуди нежният натиск на дланта му върху главата й. Обърна се към него и той се усмихна. Заговориха тихо в сумрака на зазоряването — за всичко, случило се през дългите месеци на раздялата. Ида му разказа колко пъти са се местили — от фермата край Лоара в Сен-Дие, после в Авиньон и накрая в Горд. Чудно как ги бе открил.
	— Родителите ми знаеха, че си била в Авиньон. Успяха да ми изпратят писмо и когато ме освободиха от армията, обиколих странноприемниците в града. Най-сетне стигнах до хотела, където са били родителите ти. Портиерът ми каза, че сте в Горд. Нямаше транспорт. Тръгнах пеш. Един шофьор на камион ме качи за няколко километра, после пътувах малко с млекар. Кратки почивки, дълго ходене.
	Той разтърка босите си стъпала и Ида забеляза протритата кожа и огненочервените мехури по ходилата му.
	— Къде са родителите ти? — попита тя.
	— Добрали са се до Ница. Мислят, че там е по-безопасно, защото градът е окупиран от италианците. Има голяма разлика между италианците и германците.
	— Нима? — Ида се усмихна хапливо.
	Все пак Мусолини се бе съюзил с Хитлер. Италианската армия беше обсадила Южна Франция.
	— Никой не е по-жесток от германците — отвърна горчиво Мишел.
	Тя трепна, стъписана от суровия му тон. Със смекчен от скръбта глас той заразказва за своята кратка война. Бил се край Амиен на Сома, после в долината на Оаз*. Германската атака била ожесточена. Необучените и зле въоръжени френски войници се сблъскали с многочислена, добре подготвена и безмилостна армия.
	[* Оаз — река в Белгия и Франция, извираща в Ардените и вливаща се в Сена. — Б.р.]
	— Имах пушка, но едва смогвах да заредя пълнителя. В окопа бях с Франсоа, шестнайсетгодишно момче от ферма край Хавър. Не се беше бръснал, не беше се любил. Зовеше майка си, когато хвърляше гранатите. Понякога не се сещаше да изтегли щифта. „Мамо, мамо!“. Никога няма да забравя гласа му. Свършиха ни амунициите. Беше му останала една последна граната. Изправи се да я хвърли и вражески куршум го уцели. Франсоа падна назад, върху мен. Кръвта му течеше обилно, напои блузата ми. Докоснах китката му и усетих пулс, слаб, ала все пак искрица живот. Германският войник се претърколи в окопа и без да му мигне окото, простреля момчето в главата. Изскочи, размахал пистолет. Нацистите не вземаха пленници. Чувах как офицерите им крещят: „Стреляйте! Убивайте! Никакви пленници!“. Това и правеха. Кучи синове.
	Мишел въздъхна и затвори очи.
	— Но ти остана жив? — отрони удивена Ида.
	— Да. Защото не помръднах и бях подгизнал от кръвта на Франсоа. Проклетият шваба ме помисли за мъртъв. И в онзи момент, докато лежах там, ми се прииска да бях.
	Ала оцелял и някак си се докопал до базата, където му дали чиста униформа и шепа франкове и го освободили от служба. Нататък трябвало да се оправя сам. Победена Франция не се нуждаела от своите войници. Той скрил книжата за освобождаване от армията под долните си дрехи и тръгнал да търси съпругата си, своята Ида. Повтарял името й като мантра.
	— И ето! Открих те! — възкликна победоносно Мишел и я прегърна крепко.
	Някой почука. Предпазливо, тихо. Ида и Мишел застинаха в леглото. Вратата се отвори. Белла и Марк, приказни създания с широки крилати нощници, стояха на прага. Взираха се в дъщеря си и съпруга й.
	— Мишел дойде снощи — рече Ида.
	— Да. Чухме го — кимна Марк и протегна ръка.
	Мишел се надигна и я пое.
	— _Шалом алейхем._ — Марк произнесе традиционния еврейски поздрав.
	— _Алейхем шалом_ — отговори вежливо Мишел.
	— Добре дошъл — прошепна му Белла.
	После хвана съпруга си под ръка и двамата излязоха тихо, както бяха дошли.
	Краткото посрещане не изненада Мишел. Знаеше защо не го попитаха къде се е сражавал и какво е видял. Не искаха да научат. Предпочитаха войната да остане абстракция. Реалността й бе непоносимо страшна.
	Той въздъхна и се обърна към съпругата си, благодарен, че лежи до нея в странната къща с чудато разположение. Спомни си как в лунната нощ Ида се бе разтопила в обятията му. Стигаше му срещата, изпълнена с нежност и благодарност, с докосване и ласка. Нямаше значение, че беше непонятно лишена от страст.
	— Защото сме изморени, толкова изморени — изрече гласно той и се почуди дали вярва на собствените си думи.

	* * *

	Двете двойки установиха скована рутина в споделения си живот в Горд, впримчени в семейната мрежа на любовта и разочарованието, всеки с отредената му роля.
	Сутрин Марк се оттегляше в светлото ателие, обзаведено с широка маса, плетени столове, взети от градинската беседка, и тесен нар. През целия ден слънцето обливаше помещението и той излизаше оттам с неохота, дори за да се нахрани. Най-често ядеше сам; почти не поглеждаше към Ида, когато му оставяше подноса с храна върху масата, отрупана с четки, натопени в терпентин. Тя разчистваше купи с боя и ленено масло, внимателно завинтваше капачките на разкривените тубички. Художествените материали се намираха трудно и тя ги пазеше зорко, наясно, че са необходими за оцеляването на баща й колкото храната и водата.
	Белла продължаваше да си пише мемоарите, запълвайки тетрадка след тетрадка със спомени за Витебск. Описваше вечерите на свещи през нощта на шабат, празничните приготовления, уханието на портокали, когато отбелязват сукот*, алените винени петна по бялата покривка на Пасха. Насън и наяве тя чуваше гласовете на родителите си, момчешките свади на братята си. От време на време отиваше в ателието и се хранеше с Марк. Двамата разговаряха тихо на идиш и пееха позабравени песни, понякога с Ида, никога с Мишел. Веднъж Марк се обърна към дъщеря си, докато тя разчистваше мръсните чинии и чаши от масата в ателието му.
	[* Празник в юдаизма, с който се отбелязват 40-те години на странстване из пустинята. Съвпада с есенното прибиране на реколтата, хората живеят седем дни в колиби на открито, ядат и пият. — Б.р.]
	— Не че не харесвам съпруга ти — рече той. — Просто не ми е интересен.
	Ида замълча. Не му каза, че за Мишел важи обратното. Марк не му харесваше, но го интригуваше. Но пък кой не би проявил интерес към баща й, самовлюбения гений с вид на приказен елф, чието въображение се рее из простора, а вярата му в собствените сили и слава е непоклатима? Така или иначе тя боготвореше неизчерпаемия му еклектичен талант. Трябваха й години да осъзнае недостатъците му, да признае слабостите му. Обичаше го и сега, ала го виждаше със смущаваща яснота.
	Когато бяха заедно, четиримата обсъждаха само войната. Новините никога не бяха добри. Британия се изправяше сама срещу нацистите. Германската военна машина напредваше постъпателно на континента и всяка фашистка победа застрашаваше все повече евреите в Европа. Слуховете за концентрационни лагери вече не бяха слухове. Бяха грозна реалност. Неутралитетът на САЩ бе непонятен.
	Писмо от Елза донесе искрица надежда. „Тревожим се за теб и Мишел, но вероятно ще получите добри новини. Чакайте съобщение от американското консулство в Марсилия. Прочетете го внимателно.“
	В друго писмо Елза споменаваше мъж на име Вариан Фрай.
	Предпазливите й думи окуражиха Ида. Тя продължаваше ежедневно да пише писма и да ходи в Горд, понякога придружена от Мишел, чието присъствие привличаше опасно внимание.
	— Трябва да сме бдителни — повтаряше му Ида, но той бе оставил страха в окопа, където го бе окъпала кръвта на шестнайсетгодишното момче, нито целувало момиче, нито прокарвало бръснач по брадичката си.
	— Каквото ще да става — отвръщаше Мишел. — Приключих с бягствата.
	Без никакво колебание отиде да посети родителите си в Ница. Курортният град бе наводнен от бегълци. Тълпи от замаяни семейства с тъжни очи задръстваха уличките. Дрехите им бяха износени, телата — немити. Гладът вкиселяваше дъха им. Бегълците спяха под дъсчени пътеки, в порутени бараки. Цели семейства се сместваха в тесни стаички в мизерни пансиони.
	Родителите на Мишел, ветерани в оцеляването, някак си бяха успели да се настанят в една изоставена колиба и се прехранваха, с каквото намерят. Настояха Мишел да доведе Ида и двамата да заживеят при тях.
	— Ница е по на юг от Горд, по-близо до Марсилия, а марсилското пристанище все още е отворено. За вас ще има повече надежда тук — примоли се баща му.
	Майка му продължаваше да сгъва изрезки червен кадастрон; изработените „макове“ продаваше по улиците.
	— Чух, че американският консул в Марсилия съчувствал на евреите и милосърдно давал визи на френски граждани. С Ида сигурно сте подходящи кандидати — отбеляза тя, усуквайки жичка около крехкия хартиен цвят. — От Америка ще можете да ни помогнете, и на нас, и на родителите на Ида. Защо не опитате? Няма какво да губим.
	Тя си убоде пръста с жичката, но не обърна внимание на капчицата кръв.
	— Съмнявам се, че ще ни дадат визи, а и Ида няма да тръгне без родителите си. Шагалови твърдят, че в Горд не ги застрашава нищо — обясни тъжно Мишел.
	Той, разбира се, никога не би изоставил Ида, дори за да спаси живота си и живота на родителите си. Ида бе неговата съпруга, неговата любов, невястата, която утешаваше в мрака на кошмарните й нощи.
	Мишел целуна майка си по ръката и усети вкуса на кръвта й върху езика си.


>	Седемнадесета глава

	Лятото се влачеше мудно, лошите новини ставаха още по-лоши. Антиеврейските закони на правителството във Виши, арестите и депортирането на изтъкнати евреи, германските завоевания вцепеняваха в парализиращо униние дома в Горд. Белла сновеше като сомнамбул, няма, призрачна фигура в крилати бели роби. Всяка злощастна дреболия предизвикваше гнева на Марк — изчезнала тубичка боя, изгубена стъргалка за палитри. Той крещеше и ругаеше, а Ида се мъчеше да го успокои и да възстанови порядъка в ателието, внушавайки му спокойствие, каквото сама не изпитваше. Увещаваше майка си да я придружава на кратки разходки, убеждаваше я да хапне сирене, да си изпие сутрешното кафе с мляко. Купи на Мишел учебник по английски за начинаещи, предложи да му дава уроци.
	— Английският ще ти трябва, когато отидем в Америка — настояваше тя, усмихната горчиво при мисълта колко безнадеждна е надеждата й.
	Мишел се възхищаваше от силата й, макар да знаеше, че и тя е разколебана от несигурността на дните и нощите им. Сънищата й, както и неговите, бяха разтърсващи. Събуждаха се и се вкопчваха един в друг, усукани в подгизналите от пот завивки; слушаха как вятърът шумоли в сребристите листа на маслиновите дървета, опасващи градината.
	— Трябва да направим нещо, каквото и да е, Мишел — прошепна му Ида веднъж, докато лежаха будни в тежката знойна нощ.
	Гласът й се чу едва-едва, погълнат от грохота на далечна буря — измамно заплашителна стихия, която така и не приближаваше.
	Мишел прокара пръсти през косата на Ида, придърпа я към себе си, ала тя се отпусна безжизнена в прегръдката му. Той обърна лице към стената. Съпругата му имаше право. Трябваше да направят нещо, каквото и да е.
	— Ще опитам — каза той. — Ще отида в Марсилия. Мама научила, че американският консул съчувства на евреите.
	— Няма какво да губим — отвърна Ида, ала в гласа й, както и в неговия, не прозвуча оптимизъм.
	Рано на другата сутрин Мишел пое към Марсилия и в адската жега пристигна в пристанищния град, благодарен, че пътуването предлага отмора от осезаемото напрежение в Горд. Взаимната неловкост се задълбочаваше с всеки изминал ден.
	Веднага се отправи към американското консулство. Висок морски пехотинец охраняваше входа. Снажният здравеняк в безупречна униформа погледна безучастно новодошлия в прашни панталони, очукани военни обувки и протрито студентско сако от кафяв шевиот, който го наблюдаваше със завист. „Сигурно е чудесно — мислеше си Мишел — да си американец, гражданин на сигурна, защитена държава.“ Той пристъпи предпазливо към войника и сниши глас, както подобава на молител, търсещ поне мимолетно основание за надежда.
	— Възможно ли е да разговарям с някого за виза? — попита на развален английски.
	— Това е консулството. Визовият отдел е в Мон Редон — отговори американецът и после, за изненада на Мишел, се усмихна окуражително: — Мон Редон не е далеч. Тролеят дотам спира от другата страна на улицата.
	Мишел разбра само думите „Мон Редон“ и „тролей“. Ида с право настояваше да научи английски — езика на оцеляването. „Отида ли в Америка — помисли си със самоирония Мишел — ще се науча да говоря английски и да се усмихвам широко и уверено.“ Разбираше колко абсурдна е фантазията му. Едва ли щеше да стъпи в САЩ. Бъдещето му, ако изобщо го имаше, бе мъгляво и несигурно.
	Кимна с благодарност на морския пехотинец, прекоси бързо улицата и се качи в кремавосиния тролей, възвестил появата си с тръбен зов. Жаловитият звук отразяваше собственото му униние. Мишел се взираше през прозореца към тесните тротоари, където пъстроцветни тълпи от целеустремени хора се носеха като вълни.
	Сред застоя на провинциалния Горд, в изолацията и меланхолията, царуващи в дома на Шагалови, бе забравил, че има деен градски свят с неотложни изисквания на ежедневието. Домакини носеха мрежести торби, издути от яркоцветни зеленчуци, лъскави патладжани и аленочервени домати, перести стръкове резене. Под мишница бяха пъхнали багети. Нормалният им живот изпълни със завист Мишел. Представи си как приготвят супи и салати в подредените си кухни; войната не бе нахлула в дните им.
	Тролеят спря на едно кръстовище и той зърна светлокоса млада жена да върви под ръка с офицер от полицията на режима „Виши“. Начинът, по който бе наклонила глава, тромавата й походка му се сториха познати. „Катя“ — помисли си инстинктивно, но тролеят потегли, преди да я види по-ясно. Прогони мисълта за прислужницата. Катя симпатизираше открито на нацистите и сигурно бе заминала за Германия.
	На всяка спирка в тролея се качваха бегълци; тъпчеха се между седалките, разговаряха шумно на идиш и френски, на немски и на шпаньолски. Косите им бяха сплъстени, лицата — покрити с дебел слой прахоляк, немитите им тела воняха на пот. Мишел отстъпи място на жена с огромни очи, прегърнала дребничко, тъмнокосо бебе. Тя му благодари тихо и той забеляза очертанията на еврейската звезда върху износеното й сиво яке. Избягала е, предположи, от гетата на режима „Виши“, където евреите бяха принудени да носят жълтата звезда на Давид, и я бе откъснала от дрехата.
	— _Тиква_ — прошепна й той, отчаян, че не може да й предложи нещо повече от еврейската дума „надежда“.
	— _Toujours l’espérance._ Вечна надежда — отвърна тя.
	Тролеят се подрусваше по варовикови хълмове, под сенките на финикови палми. После продължи към брега и стигна до крайната спирка — алея, опасана с чинари. Изрядно окосена тревиста пътека водеше до сграда с вид на укрепление. Лекият ветрец повяваше американското знаме върху парапета. Тролеят изсипа раздърпаните си пътници и те се насочиха към сградата, вливайки се в обсадилата я тълпа от изнервени, отчаяни поклонници, устремени към Свещения Граал — чудодейните визи, гаранция за достъп до Обетованата земя. Бегълците не забелязваха красотата на лазурносиньото море и дюните край сградата; не ги интересуваше жегата, бяха безразлични един към друг. Мишел ги съжали — ирония, осъзна, понеже той самият бе достоен за съжаление.
	Погледна към внушителния портал, откъдето излезе строен, тъмнокос мъж с очила; носеше изискан сив костюм и филцова шапка. „Аташе или високопоставен дипломат“, предположи Мишел, проследи го как се качва в очакващата го кола и извърна равнодушно лице. Мина час, после още един. На стълбите пред сградата застана служител на консулството и през рупор съобщи, че визовият отдел затваря в късния следобед. Тълпата възропта глухо, но на Мишел му олекна. Реши, че е изтърпял достатъчно през този ден.
	Върна се с тролея до центъра на града и импулсивно влезе в едно малко кафене на булевард „Д’Атен“. Окуражи се, че може да си позволи аперитив, и поръча анасонов ликьор — любимото питие на Ида, когато се срещаха тайно в Париж. Замътената течност му припомни мечтателните часове в далечна земя. В ума му изплуваха нервният младеж, свенливото момиче — някогашните Мишел и Ида, които сега му се струваха непознати. Той докосна разнищения ръб на овехтялото сако и си спомни старото си кожено манто.
	Отпи от чашата и се взря към базиликата „Нотр Дам дьо ла Гард“, замислен колко лесно отците биха могли да укрият застрашени бегълци в обширната си крепост. Марк навярно би им предложил картина с разпятие в отплата за осигуреното убежище. Мишел се усмихна горчиво. Денят му навяваше абсурдни представи и натрапчиви спомени. Той отпи отново от ликьора, вдигна поглед и видя възрастна двойка да излиза от хотел „Сплендид“. Мъжът и жената прекосиха улицата и влязоха колебливо в кафенето. Мишел се почуди защо му изглеждат познати и внезапно се сети кои са. Франц и Алма Верфел. Беше ги виждал в парижкия дом на Шагалови и неведнъж на литературни семинари в Сорбоната, които бе посещавал, за да угоди на Ида. Изправи се бързо и пристъпи към тях. Те явно се сепнаха. Жената пребледня, съпругът стисна ръката й.
	— Мосю Верфел, мадам Верфел — кимна почтително Мишел. — Не исках да ви стресна. Помните ме, надявам се. Зет съм на Марк Шагал, съпруг на дъщеря му Ида.
	Те се взряха в него и изопнатите им лица се отпуснаха.
	— Разбира се! Ти си Мишел! Помня те — кимна Франц Верфел. — Може ли да седнем при теб?
	— За мен ще е чест — отговори искрено Мишел.
	Щеше да има поне едно нещо, което да разкаже с радост в Горд. Шагалови щяха да се впечатлят, че е споделил питие със световноизвестните Франц и Алма Верфел. Франц Верфел бе изтъкнат писател, а легендарната Алма бе прочута красавица, бивша съпруга на композитора Густав Малер и на архитекта Валтер Гропиус. Говореха, че е била любовница на Оскар Кокошка, австрийския художник, когото Марк споменаваше ту с възхищение, ту с презрение.
	Алма Верфел седна срещу Мишел и той съзря частица от прословутата й красота — в искрящите тъмни очи, в изящното лице с фини черти. Франц Верфел, от друга страна, бе нисък, с коремче и розов скалп, прозиращ под рядката, посребряла коса. „Марк, горд от буйните си къдрици и винаги склонен да се сравнява с другите, ще позлорадства, че Франц е оплешивял“, помисли си Мишел.
	Почуди се защо Верфелови са в Марсилия. Славата им не би ли послужила като щит срещу нацистите? Но пък Ида имаше право, разбира се. Нито един евреин, писател или художник, не бе в безопасност в окупирана от германците земя.
	— Твоята Ида все още ли е толкова прелестна? — попита благодушно Франц.
	— Да — кимна Мишел. — Войната, разбира се, й се отразява зле. Страдаме всички.
	— И ние — рече Алма.
	Гласът й бе изкусително дрезгав, дългите й мигли досягаха високите скули. Връхчето на езика й се подаде да навлажни тънките, грижливо начервени устни. Мишел разбра защо е била муза на толкова гении. Алма излъчваше неопитомена чувственост, увереност в неустоимото си обаяние.
	— Избягахме от Австрия точно преди германците да нападнат. Успяхме някак да стигнем до Париж. Оттам заминахме за Лурд, но не открихме чудо*. Накрая дойдохме в Марсилия — продължи тя.
	[* Шега с християнското вярване, че през 1862 г. Богородица се е явила на малко момиче във френското градче Лурд, намиращо се в подножието на Пиренеите. Оттогава градчето е център на поклонничество, един от най-големите в света. — Б.р.]
	— В безопасност ли сте тук? — попита Мишел.
	— Не. Кой е в безопасност в окупирана от нацистите територия? Все пак има надежда. Получихме американски визи, но нямаме разрешителни да напуснем законно Франция — обясни Франц Верфел. — Като Алиса сме в не толкова чудесна Страна на чудесата. Дано и ние намерим начин да излезем от лабиринта.
	Келнерът се помая край тях, обхождайки ги с изпитателен поглед. Франц Верфел поръча бренди за Алма и за себе си — подкрепителното питие на немощните и възрастните. Докато им го сервираха, Мишел видя изискания американец, напуснал визовия отдел в „Мон Редон“, да сяда на съседна маса. Той кимна едва забележимо на Франц и се съсредоточи в „Интърнешънъл Хералд Трибюн“.
	— Кой е този човек? — попита Мишел.
	Писателят се приведе към него и сниши глас.
	— Той е изворът на надеждите ни, вероятно и на вашите. Казва се Вариан Фрай. Представител на комисията, организирана от американски евреи, за подкрепа на европейски писатели и художници. Ще създаде в Марсилия Американски център за подпомагане. Разполага със списък на застрашените лица и със значителни средства. Повечето ще бъдат използвани за подкупи и фалшиви документи, предполагам. С Алма се срещнахме с него, обеща да ни съдейства.
	— Запознайте ме с него! Може да помогне и на нашето семейство! — настоя Мишел.
	Понечи да се изправи, но Алма Верфел сложи длан върху ръката му, за да го задържи.
	— Не смеем да го заговорим, дори да го поздравим на публично място. Дейността му е тайна, полицията и информаторите на режима „Виши“ са навсякъде.
	Мишел погледна към келнера — млад алжирец — и за пръв път забеляза как шари с очи, докато разсеяно бърше съседната маса. На никого не можеше да се има доверие. Ала беше отчайващо важно да се свърже с Вариан Фрай.
	— Ще ти вдъхна известна надежда — рече тихо Алма. — Докато разговаряхме с него в стаята му в хотел „Сплендид“, дойде американският вицеконсул в Марсилия, господин Хари Бингам. Изключително привлекателен мъж с прелестни очи. Нали, Франц? — усмихна се предизвикателно тя.
	— Не забелязах какви очи има господин Бингам. Бях вложил цялото си внимание в усилието да се спасим — отвърна сухо писателят.
	Тя сви рамене и продължи:
	— Господин Бингам показа на господин Фрай някакво писмо. Прочетох адреса на подателя — Музеят за съвременно изкуство в Ню Йорк.
	— Съпругата ми има смущаващ навик да надзърта в документи, които не я касаят — отбеляза Франц Верфел и се усмихна с изражението на мъж, развеселен от лошите привички на красивата си съпруга.
	Тя отново не му обърна внимание.
	— Говореха тихо, но чух господин Бингам да споменава познато име. Дъщерята на Марк Шагал пишела постоянно на Алфред Бар, директора на музея. Молела го да помогне на родителите й. Става дума за Ида, съпругата ти, нали?
	Мишел кимна.
	— Знам, че е изпратила доста писма на господин Бар — усмихна се горчиво той. — Изпрати десетки писма на всички по света, които биха могли да помогнат.
	— Тогава Шагалови сигурно са в списъка на господин Фрай — заключи Алма.
	— Надявам се. Но как да се уверя? Да се опитам ли да говоря с Вариан Фрай? — попита Мишел.
	Той очевидно разчиташе на вещината на Алма. Тя безспорно знаеше как с чар да си проправя път през дипломатическия лабиринт. Отговори му обаче Франц Верфел:
	— Заговориш ли го, ще го изложиш на риск. Чакай. Надявай се. Само това можем да направим. Всички сме заложници на хаоса, в който живеем. Но аз съм оптимист. Сигурен съм, че семейството ти скоро ще получи вест от господин Фрай или от господин Бингам. Ще се свържат с вас, когато настъпи моментът. Разчитайте на тях, както разчитаме ние с Алма.
	Франц пресуши чашата си, облиза устни и помогна на съпругата си да стане.
	— _Bonne chance_, Мишел. Предай благопожелания на сродниците си. Може би ще се срещнем в по-щастливо време, на по-щастливо място.
	Мишел сведе почтително глава.
	— Надявам се.
	Подкрепяйки се един друг, световноизвестният писател и жена му, запленявала гении с красотата си, излязоха бавно от кафенето.
	Мишел погледна към масата, където седеше Вариан Фрай. Американеца го нямаше. Грижливо сгънатият му вестник лежеше върху масата до празната чаша.
	Мишел си тръгна. Докато пресичаше улицата, усещаше зоркия поглед на келнера, впит в гърба му. Купи бутилка „Перно“ за Марк и после импулсивно влезе в малък бутик. Избра фин морскозелен шал за Ида. Знаеше, че е безсмислено да се връща в „Мон Редон“ и да застава на опашката сред отчаяните чакащи.
	По обратния път към Горд за пръв път от месеци Мишел се почувства с олекнало сърце. Ида беше права. Пътуването не се беше оказало безплодно. Нищо не бе изгубено и макар по чиста случайност, все пак беше извлякъл полза. Срещата със семейство Верфел му бе вдъхнала искрица надежда. „Toujurs l’espérance“ му бе прошепнала изтощената млада майка в тролея. Надежда. Мишел се усмихна. Щеше да занесе упование на Ида, да й подари тази дума и морскозеления шал. Представи си ефирния плат, надиплен върху изящните й рамене под гъстата, блестяща коса.


>	Осемнадесета глава

	Мишел разказа на Ида за Вариан Фрайн, а тя осведоми Марк.
	— Вариан Фрай ли? Не съм му чувал името. Кой е той? — попита пренебрежително баща й. Седеше в градината и пиеше вино от бутилката „Перно“, която бе приел едва след високомерен поглед към етикета.
	— Човекът, на когото ще разчитаме да ни помогне да заминем за САЩ — отговори търпеливо Ида. — Мишел ти обясни какво са казали Верфелови. Елза също ми писа за него.
	— А, да, приятелката ти Елза. Лекарката в Ню Йорк, пропуснала за жалост момента да те посъветва — тросна се Марк и си напълни втора чаша.
	— Всъщност ми даде отличен съвет — отвърна студено Ида.
	Ядосваше се, че Марк обвинява безукорната Елза, а никога не се разкайва за собственото си деспотично поведение, нито признава грешките си. Другите грешаха, Марк Шагал — никога.
	— Елза ми писа — продължи тя — че господин Фрай е американец, син на известна фамилия, завършил Харвардския университет. Бил журналист, изпратили го в Германия и видял положението със собствените си очи.
	— Положението? — повтори саркастично Марк. — Твоята приятелка Елза, защитена в Америка, така ли нарича плана на нацистите да изтребят евреите в Европа?
	Той изсумтя презрително. От устата му се стече струйка „Перно“ и Белла, седнала между съпруга и дъщеря си, я изтри внимателно, сякаш бършеше устните на момченце.
	Ида не му отговори.
	— Елза го описва като идеалист, решен да помогне на мнозина да напуснат нацистка Европа и да се приютят в Америка. Съпругът на Елза, Андре, е лекар в частното девическо училище, където преподава госпожа Фрай. Говорил с нея за семейството ни. Госпожа Фрай му обещала да пише на съпруга си за нас. Нейната намеса и застъпничеството на господин Бар от Музея за съвременно изкуство вероятно ще убедят господин Фрай да ни помогне.
	— Не се доверяваме на американски идеалисти — отсече Марк. — Белла, вярваш ли, че някакъв си американец наистина ще поиска да помогне на един еврейски художник?
	Белла сви безразлично рамене.
	— Евреин, американец, дали му вярвам, или не… — заговори тя с толкова отпаднал глас, че Ида едва различаваше думите. — За мен няма значение. Все ми е едно какво ще каже, какво ще направи господин Фрай. Никога няма да напусна Франция. Няма да напусна Европа. Знам, че отида ли в Щатите, ще умра.
	Тя сведе глава и вдигна отчаяно ръце; дългите широки ръкави на бялата й рокля затрептяха като криле на ранена птица.
	— Не се безпокой, мамо — успокои я Ида. — Още нямаме вест от господин Фрай. Не е нужно да вземаш решение.
	— А и едва ли някога ще чуем вест от праведния ти американец — добави кисело Марк.
	Ида не искаше да спори. Разбираше, че родителите й са се научили от опит да подозират и да не се доверяват на непознати. Те бяха затворници на своята история на отчаянието, винаги очакващи предателство. Допълни чашата на баща си и метна шал върху раменете на майка си, благодарна, че е избегнала заразата на изцеждащите силите им страх и черногледство. Никога нямаше да отвърне лице от последните искрици вяра и надежда.
	Вярата и надеждата не я предадоха. След седмица пристигна писмо от Алфред Бар, директора на нюйоркския Музей за съвременно изкуство. Предлагаше да организира изложба с творби на Марк.
	Марк захвърли листа.
	— Как си представя господин Бар, че ще се явя на изложбата? Как ще стигнат картините ми до Ню Йорк? Що за глупава покана!
	— Не, татко, господин Бар не е наивник — възрази твърдо Ида. — Знае, че си в опасност. Писмото ще ти послужи пред френските власти. Дава им основание да ти издадат виза.
	Тя взе писмото и го прибра в нова бяла папка с четлив надпис: „Документи за напускане“.
	— Оптимизмът ти е неоснователен — сряза я Марк. — Покана за изложба, която никога няма да се състои, определено е документ без стойност.
	Ида не отговори. След седмици, когато меката есен изтля в първите мразовити зимни дни, пристигна ново писмо за папката й. Вариан Фрай пишеше, че е готов да съдейства на Шагалови. Изразяваше се завоалирано. „Господин Бар, директорът на Музея за съвременно изкуство, с нетърпение очаква да ви посрещне в Ню Йорк. Вероятно вече сте получили поканата му.“
	Ида разбра посланието към Марк — група хора полагаха координирани усилия да подпомогнат бягството на Шагалови от Франция.
	— Татко, Вариан Фрай може да ни бъде от голяма полза. Ще ни съдейства да получим визи за САЩ и разрешителни за напускане на Франция — обясни настойчиво тя, стиснала безценното писмо. — Вече е помогнал на мнозина, на Макс Ернст и на Жак Липшиц.
	Бяха й го съобщили приятели от Париж, чиито послания използваха шифрования език, присъщ на оцеляващите.
	Марк я погледна безразлично.
	— А аз научих, че Андре Жид и Анри Матис са отказали помощта му — вирна брадичка той. — Моите парижки приятели също ме информират надлежно.
	— Жид и Матис не са евреи — напомни му Мишел. — Не поемат същия риск като теб и Белла, Ернст и Липшиц.
	Марк процеди през зъби с почервеняло от гняв лице:
	— Жак Липшиц и Макс Ернст не са Марк Шагал. Не разполагат със защитата на моята слава и престиж. Тук съм в безопасност. Никой не ме е заплашвал. Тръгна ли сега, платната ми ще останат недовършени.
	— Ако не тръгнеш, фашистката полиция ще те арестува и няма да оцелееш, за да ги довършиш — намеси се рязко Ида. — Дори Марк Шагал не може да рисува в концентрационен лагер или в гроба. В отвъдното няма ателиета.
	— Ида, как смееш да говориш така на баща си? — възкликна Белла с разтреперан глас.
	Ида обаче излезе гневно от стаята, последвана от Мишел.
	Марк писа на Вариан Фрай. Благодари пестеливо за усилията му. „Но не съм готов да напусна Франция. Тази страна ме осинови“, добави той. „Аз съм гражданин на Републиката.“
	Разкривила лице, Ида показа писмото на Мишел.
	— Мисли се за син на Франция. Не осъзнава, че правителството „Виши“ се е отрекло от него — отбеляза горчиво тя.
	— Не е единствен — отвърна Мишел. — Сега всички европейски евреи са сираци. Режимът на Адолф Хитлер и маршал Петен зачеркнаха документите ни за осиновяване.
	Ида преписа писмото на баща си до Вариан Фрай и го прибра в папката.
	Седмиците отминаваха. Новините ставаха все по-зловещи. Правителството на маршал Петен обяви евреите за „чужденци“ и въведе антисемитски закони. Както в Германия, евреите бяха освободени от държавна служба и принудени да се регистрират в местните полицейски управления. Еврейските компании бяха предоставени на попечителски фондове. На френските граждани бе забранено да работят за евреи. Жана, едрогърдото момиче от селцето, прислужвало от месеци в дома на Шагалови, изпрати малкия си брат да вземе дължимите й надници. Момчето обясни, че родителите й не разрешавали да работи за евреи. Било нарушение на закона.
	— _Чий_ закон? — попита грубо Ида, но момчето побягна, стиснало в шепа подадените му франкове, без да си прави труда да ги брои.
	Носеха се слухове за предстоящо депортиране и още по-мрачни слухове, че концентрационните лагери всъщност са лагери на смъртта. Марк четеше вестниците с разтреперани ръце. Белла се събуждаше нощем с лице, мокро от сълзи. Вече не можеха да отричат грозящата ги опасност.
	Папката на Ида с документи за отпътуване се запълваше. През януари добави писмо от Вариан Фрай. Марк и Белла бяха получили визи за САЩ, като за основание бе послужила поканата от Музея за съвременно изкуство.
	— Чудесна новина, мамо! — въодушеви се Ида, прикривайки разочарованието си, че двамата с Мишел не са споменати.
	— Не е чудесна — отвърна унило Белла. — Няма да напуснем Франция, докато не ни осигурят визи за връщане. Франция е нашият дом.
	Марк кимна утвърдително.
	Мишел ги проследи с гневен поглед как излизат от стаята.
	— И двамата са луди — възмути се той. — Моите родители не могат да мечтаят за американски визи, а крал Марк и кралица Белла се пазарят като разглезени деца. Поставят условия! Наистина ли мислят, че винаги ще получават своето? Не могат да командват правителства, както командват нас.
	Ида замълча. Мишел никога не бе говорил толкова грубо за имперските укази на баща й; за пръв път обаче тя не се впусна в спор. Съжалява ли съпругът й, че са се оженили по заповед на Марк? А тя? Годините им заедно не бяха лесни, разбира се — историята, развилнялата се война, дългът им към родителите — всичко задушаваше брака им. Разочарованията се трупаха, нейните и неговите, неизречени и неуталожени. И все пак бяха заедно, съпрузи, загрижени един за друг — щяха да обсъдят разногласията по-късно, по друго време, на друго място. Сега обаче това нямаше значение — в момента се бореха единствено да оцелеят.
	Ида поклати морно глава, изтощена от сблъсъка на противоречиви мисли, противоречиви чувства. Същата нощ, сякаш да ги помири, тя наметна морскозеления шал върху голите си рамене, ала Мишел остана да чете до късно. Ида се унесе, а шалът се изгуби сред завивките.
	На следващия ден тя придружи Марк до Авиньон. Баща й бе решил да връчи на Префекта на Воклюз писмо, в което обясняваше, че откакто е дошъл във Франция през 1910, се смята за френски гражданин и дори по-важно — за френски художник. Настояваше гражданството му да бъде законно потвърдено, та ако напусне страната, да има право да се върне. Добавяше, че съпругата му, запленена от Франция, е негов творчески партньор и иска същото уверение.
	Ида не се изненада, че приеха молбата му без коментар. Беше се облякла грижливо за посещението; старателно сресаната й коса обрамчваше с меденочервени дипли внимателно гримираното й лице. Гърдите й изопваха белия пуловер; готова бе да купи съгласието на префекта със съблазън. Седнал зад резбовано писалище, с напомаден, изрядно подстриган мустак и черна коса, с дребна златна свастика, забодена на ревера на тъмното сако, той не вдигна очи от документите пред него. Не погледна Ида. Префектът на Воклюз не можеше и не искаше да се заинтересува от съдбата на художника и съпругата му, лишени от френско гражданство. Красотата на дъщерята не го вълнуваше. Те бяха евреи, следователно — „чужденци“.
	— Съжалявам, но не мога да ви предложа подобно уверение — рече сковано той. — Правителството не ви смята — нито вас, нито съпругата ви — за френски граждани.
	На излизане Ида не си направи труда дори да го изпепели с поглед. Запази обаче в папката си копие от молбата на Марк за входна виза.
	След седмица Вариан Фрай писа на Шагалови, че възнамерява да ги посети. Щял да го придружи Хари Бингам от Американското консулство в Марсилия, колекционер на съвременно изкуство, бил във възторг от творбите на Марк. Ида разбра скритото послание, шифровано за заблуда на правителствените цензори. Написа в отговор, че Шагалови очакват с нетърпение гостите. Господин Бингам вероятно ще се заинтригува от картините на баща й, посветени на темата за разпятието.

	* * *

	В един хладен мартенски ден Вариан Фрай и Хари Бингам пристигнаха с лимузина и по улиците на сънливия Горд настана вълнение. Местните излизаха от магазините и занаятчийниците си, тълпяха се по изронените тротоари и заедно с децата се дивяха на огромната кола. Домакини с метли и кърпи за прах в ръце изскачаха на прага и заслонили с длан очи в белезникавата светлина, наблюдаваха как шофьорът криволичи из тесните алеи. Всички бяха любопитни.
	— Кой ли е в колата?
	— Важни хора, сигурно американци.
	— Може да са служители от Виши. Дори самият маршал Петен.
	— Не. Автомобилът е с дипломатически номер.
	Колата отминаваше сред пелена от прахоляк и най-сетне едно малко момче докладва, че е спряла пред някогашното католическо училище, където сега живеел със семейството си еврейският художник. Американците внесли кошници с храна и вино в къщата.
	— Месо, сирене, багети — изреждаше детето. — Плодове, вино…
	С напредването на следобеда списъкът ставаше все по-дълъг, докато най-сетне слушателите му се разотидоха.
	Селяните клатеха глави и мърмореха ядно. Американците отиваха в дома на евреите, разбира се. Евреите имат връзки, контакти. Май самият американски президент, Франклин Рузвелт, бил евреин. Може би германците и Петен имат право. Евреите искат да завладеят света. Американската фондова борса се беше сринала и разклатила френската по вина на Ротшилдови.
	Ида посрещна Вариан Фрай и Хари Бингам. Мишел ги въведе в най-хубавата спалня — слънчево помещение с изглед към градината. Ида се втурна в ателието на Марк да му съобщи, че гостите са пристигнали. Баща й не се отдели от триножника. Избърса четката в омачканите си избелели панталони, нави ръкавите на прокъсаната тъмносиня риза и внимателно се зае да завърши ореола около главата на поредния разпнат Иисус.
	— Моят страдащ евреин — промърмори той, докато пръскаше с фиксаж лъскавата мокра боя.
	Отдръпна се от платното и го огледа с присвити очи, после сви рамене и последва Ида.
	— Няма ли да облечеш чиста риза и сако? — попита тя.
	— Аз съм, който съм — тросна се баща й. — Марк Шагал не е петимен да впечатлява американски бюрократи.
	Прокара обаче пръсти през гъстите си посребрели къдрици и ги приглади грижливо над ушите. Суетата му както винаги развесели и същевременно раздразни Ида.
	Все пак той поздрави американците с чара, запазен обикновено за колекционери и меценати. Пристъпи грациозно към тях със стъписващо момчешка усмивка, озарила тясното му лице. Сините му очи сияеха, докато се здрависваше крепко с тях, сякаш да покаже, че е недосегнат от слабостта и разрухата на годините. Заговори на френски, понятен и на двамата американци.
	— Мосю Фрай, мосю Бингам, колко любезно от ваша страна да посетите скромния ни дом в това затънтено селце — рече той с измамна стеснителност.
	Белла стоеше до него; обилният руж по бузите подчертаваше бледността й, черна линия обточваше тъмните й очи. Абаносовата й коса обрамчваше деликатното й лице; носеше свободна, пъстроцветна рокля. Усмихна се свенливо, когато Марк я представи с обезоръжаваща гордост.
	— Това е прелестната ми съпруга Белла. Не се изненадвате, че Марк Шагал има толкова красива жена, толкова красива дъщеря, нали? Той е благословен с красота, защото създава красота. Казвам го само защото е вярно.
	Ида потръпна, Мишел сбърчи чело, но Марк не се смути от суетата си.
	Покани ги в ателието и гостите обходиха с поглед просторното, разхвърляно помещение, голямата маса, отрупана с четки и бои, престилките и широките лекьосани ризи, метнати върху очукани дървени столове. Параван закриваше два триножника с недовършени платна. Немощна печка с въглища топлеше стаята; край стените бяха подпрени картини. Марк избра няколко и ги подреди върху пода.
	— Прекрасни са, нали? — попита гордо той.
	Вдигна картините с разпятия една по една, после с палава усмивка ги поведе към по-ведрите циркови композиции, към натюрмортите с плодове и зеленчуци и фантасмагоричните сцени с тъжнооки крави.
	— Вижте чудесните ми животни! — въодушеви се той. — Танцуват по покриви, носят се из небесата. Кравите са ми любимки. Толкова скромни, толкова смирени. Рисувам ги отново и отново. Може би защото ги разбирам. Те са като мен, като семейството ми, като моя народ. Прекрасни създания, чието оцеляване зависи от чужда воля. Достолепни, красиви същества без глас, поведени на паша от пастира. Виметата им пълнят ведрата със сладко мляко. Ние, евреите, също вървим под остена на онези, които пресушават вимето ни. Кравите ни хранят с мляко, моите картини подхранват въображението. Дневниците на съпругата ми ще подхранват мислите на читателите. Ние сме много продуктивни крави, Белла и аз. Във вашата Америка ще бъдем неми, безгласни животни. Как ще говорим? Как ще ни разбират? Не владеем английски. Американците разбират ли идиш? Или френски? Кажете ми, има ли крави във вашата Америка? Как ще живея в земя без крави, без мои побратими и посестрими?
	Той се засмя презрително. Говореше не за да забавлява гостите си, а за свое удоволствие.
	Вариан Фрай се прокашля деликатно в копринената си кърпичка и отговори тихо:
	— Уверявам ви, мосю Шагал, че в моята страна има много крави.
	— Отдъхнах си! Дано да ги видя скоро. Дъщеря ми Ида сега направлява живота ни. Настоява да напуснем Европа.
	Гласът му секна внезапно и двамата американци отвърнаха смутено поглед.
	Вечерта седнаха в салона и пиха чай, приготвен в самовара. Белла го подслади с последния мед, събран от кошера в дъното на градината им. Селският бакалин отказваше да им продаде захар. Било забранено, оправдаваше се, „чужденците“ да бъдат снабдявани с хранителни продукти.
	Мишел разбърка чая и зададе въпроса, измъчващ го още откакто Верфелови му бяха разказали за храброто и рисковано начинание на Вариан Фрай.
	— Може ли да ви попитам, господин Фрай, защо човек като вас е взел присърце тегобите на нашия народ?
	— По-скоро трябва да попитате възможно ли е човек като мен, християнин от Америка, да пренебрегва страдащите, подложени на несправедливост и жестокост, евреи или не. Не се залових внезапно с тази работа. През 1935-а бях журналист в Берлин. Вървях по „Курфюрстендам“*. Ненадейно освирепяла тълпа нападна евреин, най-обикновен, невинен човек. Държеше красиво опакован пакет, вероятно подарък за рождения ден на съпругата или детето му. Събориха го на земята и го заналагаха с ритници. После се нахвърлиха върху други минувачи, върху всеки, заприличал им на евреин. Издърпваха дори хора от колите им. Биеха ги с бухалки и крещяха думи, които не бях чувал преди: „Най-добрият евреин е мъртвият евреин“. Улицата почервеня, сякаш е валял кървав порой. Тежки обувки тъпчеха подгизналия от кръв подарък. Не можех да направя нищо. Бях сам, как да се опълча на тълпата? Тогава разбрах, че смъртна опасност грози не само германските евреи, но и цялата цивилизация. Като християнин, облагодетелстван да е американски гражданин, осъзнах, че трябва да направя нещо. Художниците и писателите са пазители на цивилизацията. Не бива да стават жертва на варварите. Ето защо съм във Франция. Представлявам Комитета за неотложни спасителни действия. Сега, през 1941-ва, имам възможност да направя това, което не успях през 1935-а. Под „своя народ“ имате предвид евреите, Мишел, но моят свят не е разделен на евреи и други. Аз виждам само човешки същества, нуждаещи се от помощ. Затова дойдох в Горд. Отговорих ли на въпроса ви господин Рапапорт?
	[* „Курфюрстендам“ — голяма търговска улица в центъра на Берлин. — Б.р.]
	Мишел кимна, удивен от смелостта и човечността му.
	Вариан Фрай го озари с тънката, скромна усмивка на учител, доволен, че урокът е усвоен. Отвори куфарчето си и извади куп книжа.
	— Нося добри новини — рече той. — Успяхме да издействаме американски визи за мосю и мадам Шагал. Знаете, че правителството ни иска вноска от три хиляди долара за всеки емигрант. Хила Рибей убеди Соломон Гугенхайм да осигури гаранцията. Дълбоко я трогнало писмото, получено от мадам Рапапорт.
	Ида сплете пръсти и си пое дълбоко дъх. Любовницата на Гугенхайм бе отговорила на писмото й не с думи, а с действия.
	— Хила Рибей… Запознахме се в Берлин. Играеше си с акварели. Интересни опити. Поне някои — промърмори снизходително Марк.
	Мишел се намръщи. „Типично за Марк — помисли си той — да прояви високомерие към свой благодетел. Не изрази благодарност към Хари Бингам и Вариан Фрай за усилията им да му помогнат, нито похвали Ида за упорството й.“ Марк Шагал, самообявилият се император на изкуството, получаваше даровете им с безразличие.
	— Много любезно от страна на мадам Рибей — отбеляза с половин уста Марк и се изправи, за да се ръкува с Вариан Фрай и Хари Бингам.
	— С радост ви съобщавам също, че в Америка са събрани пари и за пътуването ви. Мнозина проявиха щедрост, включително мадам Хелена Рубинщайн — продължи Вариан Фрай. — След като всичко е подготвено обаче, няма време за губене. Трябва да заминете за Марсилия, откъдето ще напуснете Франция веднага щом уредим да отпътувате за Лисабон. Визите имат давност.
	Марк стана и удари с юмрук по масата. Лицето му почервеня от гняв.
	— Смятате, че ще заминем без дъщеря си ли? — попита той. — Защо не сте осигурили виза за Ида?
	Размаха ръце, властно, разглезено дете, чиято воля винаги се изпълнява. Хари Бингам погледна към Вариан Фрай, който невъзмутимо подреди документите, сякаш не е чул изблика на художника.
	— Продължаваме да работим за дъщеря ви и съпруга й — отвърна студено американският консул. — Надяваме се да получим и визи, и необходимите средства. Вие обаче не може да чакате. Времето е от значение. Във Франция сте в опасност. Правителството във Виши възнамерява да създаде отдел по еврейските въпроси — първата стъпка към депортирането на френски евреи. А всички знаем какво се случва в концентрационните лагери.
	Всички замълчаха. Марк седна със сведена глава.
	— А картините ми? — попита с пресеклив глас той. — Как да изоставя труда на живота си?
	Ида сложи ръка върху рамото му.
	— Не се безпокой, татко. С Мишел ще се погрижим за картините ти. Ще успеем някак си да ги изнесем от Франция и да ти ги донесем в Америка. Обещавам.
	Тя говореше с търпеливия тон на майка, успокояваща разглезено дете с обещание, което може и да смогне да изпълни.
	Мишел се втренчи в нея. После се извърна бързо, за да не види тя потъмнялото му от гняв лице.
	— Обещаваш ли? — попита Белла; излинялата и отнесена Белла все пак бе събрала сили да наложи волята си върху Ида.
	— Обещавам — изрече тържествено дъщеря й. — И двамата даваме дума, нали, Мишел?
	Той кимна, защото заговореше ли, негодуванието му щеше да се излее. Знаеше, че от сега нататък спасяването на картините ще поглъща всичките им средства, цялата им енергия. Ида явно бе забравила, че и той има родители, нежна майка и отруден баща, които се нуждаеха от помощта им. Те също бяха застрашени, ала Комитетът на Фрай не би направил нищо за тях. Все пак не бяха пазители на цивилизацията, а обикновени евреи, борещи се да оцелеят. По-маловажен ли бе техният живот от платната на Марк?
	— Добре тогава. — Вариан Фрай захлопна куфарчето и избърса очилата си с метални рамки, чиито стъкла се бяха замъглили от парата на самовара. — Всичко е договорено. Очакваме с нетърпение да пристигнете в Марсилия. Ще уредя къде да отседнете.
	— Благодаря. _À bientôt_ — каза тихо Ида и застана до Мишел, докато двамата американци излизаха от стаята.
	Белла коленичи до Марк, отпусна глава в скута му и зарида. Той я погали по тъмната коса.
	— Няма да го понеса. Не мога да побягна отново — промълви тя. — Нямам сили. Как ще напусна Франция? Как ще напусна Европа?
	— Примири се, скъпа моя, _ma belle Bella_ — рече Марк. — За да живеем, трябва да напуснем Франция.
	Отпуснал длан върху главата й, той запя тихо на идиш. Ида помнеше песента от детството си — тъжен напев за теленце, поведено на заколение. Марк пееше, Белла спря да плаче и треперливият й глас се присъедини към неговия. Ръка за ръка, пеейки, те излязоха от стаята.


>	Деветнадесета глава

	Скоро след посещението на Вариан Фрай единствената приятелка на Ида в Горд, Ивет, й даде знак да влезе при нея. Прегърнаха се предпазливо. Двете бяха неловки довереници, чиято близост бе споена от общата скръб и тревога през първите дни на войната, когато съпрузите им воюваха по далечни бойни полета.
	— Всичко ще е наред — уверяваха се те.
	Пожеланието обаче не се сбъдна за Ивет. В деня, когато видя черната лента върху стъклената врата на пощата, Ида се разплака, а вечерта занесе яхния и букет от иглики и лавандула в дома на Ивет, където на прозореца гореше траурна свещ. Младата вдовица притисна цветята към гърдите си.
	— Пиер. Казваше се Пиер — отрони тя и Ида си помисли, че ако не беше Божията милост, тя можеше да е на нейното място и да шепне скръбно „Мишел. Казваше се Мишел“.
	Ивет спусна кепенците на малкия прозорец, затулвайки ги от чужди погледи. Обърна се към Ида и макар да бяха сами, заговори тихо, като поглеждаше с боязън към затворената врата.
	— Ида, братовчед на баща ми работи в полицията. Казал му, че арестуват млади евреи и ги изпращат в „Камп де Мил“*. Оттам щели да ги депортират в източноевропейски лагери. На издайниците предлагат награда. В Горд има много бедни и гладни хора, готови да предадат дори близките си. Родителите ти са възрастни, но ти и Мишел сте в опасност. Чух да споменават имената ви. Трябва да заминете незабавно.
	[* Лагер в Южна Франция (1939–1942), първоначално използван за интерниране на „нежелани чужденци“, след това за чакащи документи за емиграция, а след капитулацията — център за депортация. — Б.р.]
	Ивет подаде на Ида едно писмо и погледна нервно към затъмнения прозорец. Отвън хората недоволстваха, че ги карат да чакат.
	— Ивет трябва да си гледа работата, не да клюкарства с червенокосата еврейка — произнесе войнствен женски глас.
	Ида поклати глава.
	— Нима вече е забранено да се разговаря с евреи?
	Ивет се усмихна тъжно.
	— Добротата е забранена. Виждаш какво става, Ида. Не се бави! — Тя докосна сребърния кръст, провесен на врата й. — Ще се моля за теб.
	— И аз за теб — рече Ида и се почуди към кого ли ще отправи молитвите си.
	Бе дъщеря на художник, който рисува разпятия сутрин и равини с тъжни очи следобед. Разпятията я плашеха; равините с тъжни очи я затрогваха. Знаеше само, че е еврейка, дъщеря и внучка на евреи. Щеше да се моли на еврейски бог, дори да не вярва в него.
	Двете приятелки се прегърнаха. Ида излезе бързо през задния вход. Облиза устни и усети вкуса на сълзите на Ивет.
	Писмото в ръцете на Ида бе от Вариан Фрай.
	„Времето се влошава“, пишеше завоалирано той. С оглед на настъпващите промени уредил някои по-ценни вещи да бъдат превозени до Марсилия. „Шофьорът на камиона и помагачите му са благонадеждни. Не се безпокойте, ако пристигнат късно през нощта. Положението по пътищата е усложнено. Ще отведат вас и Мишел до Ница. Важно е да потеглите, преди да се разрази бурята.“ Подписът на Фрай бе нечетлив, нямаше обратен адрес.
	Ида разказа на Мишел какво е научила от Ивет и му подаде писмото. Той го прочете и й го върна.
	— Знаем какви бури предстоят. Вариан Фрай ни предупреждава за опасността — рече той, потвърждавайки опасенията й. — Не бива да изпускаме камиона.
	— Но как ще оставим родителите ми тук? Как ще стигнат до Марсилия без помощта ни?
	— Ще им помогнем ли, ако сме в концентрационен лагер в Полша? — попита остро той. — Няма начин да опазиш картините на баща си, ако те депортират от Франция. Ивет знае, че мнозина в Горд биха ни предали срещу шепа монети или дузина яйца. Родителите ти ще се спасят. Възрастта и славата ги защитават. Щом се е погрижил за нас, Вариан Фрай несъмнено се е погрижил и за тях.
	Ида кимна. Доводите му бяха основателни. Марк и Белла също се съгласиха с него.
	— Не бягаме за пръв път, Идочка — напомни й Марк. — Измъкнахме се от Русия. Добрахме се до Берлин, после до Париж. Ще успеем да стигнем от Горд до Марсилия.
	През следващите нощи Ида спа неспокойно. Сънят я преследваше, отново променен. Отчаяното й бягство към спасението сега бе самотно. Тя тичаше беззащитна, останала без родителите си. Носеше прозирната бяла рокля на майка си, чиито дълги поли я препъваха. Зад нея Мишел се влачеше като призрачна сянка. Косата й бе разрошена — плетеница от алени къдри, блъскана от свирепия вятър. Притискаше до гърдите си картината с брачния стол; дървената рамка се впиваше в нежната й плът като гвоздеи на разпятие, но Ида не я пускаше. Събуди се. Разтрепераните й пръсти докоснаха гърдите. С въздишка на облекчение усети, че са непокътнати, неокървавени.
	Бе изгубена в този сън през нощта, когато камионът на Вариан Фрай пристигна. Стресната от звука на тежката машина, газеща по чакълената алея, Ида скочи от леглото. Вече облечен, Мишел прибираше бързо документите им в износено кожено куфарче.
	— Хайде! — махна с ръка той. — Трябва да сме готови за тръгване, когато натоварят сандъците с картините на баща ти.
	Тя се облече припряно, свали от стената платното със сватбения стол и го уви в плетената пурпурна завивка на леглото, служило й за кратко.
	Шофьорът им показа визитната картичка на Фрай, но не разкри името си. Анонимността бе щит срещу предателство. Те стояха объркани на прага, докато чакаха да натоварят сандъците с картини в камиона.
	Марк и Белла не плакаха. Прегърнаха Ида, чиито очи бяха затворени, за да удържат напиращия порой на скръбта й. Белла обви с треперещи длани лицето на Мишел и го целуна по бузите.
	— Грижи се за нашата Ида — прошепна умолително тя.
	— Разбира се, _maman_ — увери я той.
	За пръв път нарече така майката на съпругата си.
	Марк се ръкува разсеяно с Мишел. Очите му бяха приковани в един сандък, затворен несигурно според него. Шофьорът закова още един пирон и добави още една ключалка. Марк го възнагради с доволно мърморене. Не дочака камионът да изтрополи от двора. Улови Белла за ръката и влезе в къщата, останала без картините му; всички стени, всички ъгли бяха празни. Душата му я нямаше. Това вече не бе техен дом.
	Ида и Мишел не погледнаха назад, нито продумаха. Камионът пое към Ница, където ги чакаха родителите на Мишел.

	* * *

	Всяка сутрин Маша Рапапорт метеше каменния под на оскъдно мебелираната барачка в постоянна битка с плъховете и насекомите, населяващи пристанищния град. После цял ден обикаляше из улиците, за да продава хартиените си цветя и дантелките, изплетени под светлината на мъждукащите свещи. Предлагаше тъжните букети на италианските войници и на собствениците на кафенета и ресторанти, за да украсяват с тях масите, които вече не можеха да си позволят да застилат с платнени покривки. Бащата на Мишел незнайно как бе станал обущар; кърпеше ботушите на италианските войници, сменяше токове и подметки на детски обувки.
	— Как изучи занаята? — попита го Мишел.
	— Необходимостта е чудесен учител — отговори баща му и с добре наточен нож изряза парче кожа.
	Италианците бяха добронамерени окупатори. Носеха на Маша зеленчуци и сирене от гарнизонната кухня, когато идваха да си вземат ботушите. Рапапортови запомняха имената им. Маша вареше кафе от цикория и предлагаше вдигащи пара чаши на Марчело, на Луиджи и на Гуидо, а те на свой ред им показваха снимки на съпругите и децата си. Тя им кърпеше униформите, переше им ризите. Отплащаха й се с корави багети, с усмивки и с по някой франк.
	— Няма да умрем от глад — повтаряше Маша и готвеше воднисти яхнии със зеленчуци, подправени с натрошено сирене.
	Рапапортови бяха калени в битката за оцеляване.
	Ида и Мишел рядко излизаха навън. Красивата столица на Морските Алпи гъмжеше от бегълци. Четирийсет хиляди евреи бяха потърсили убежище в крайбрежния град. Цели семейства се сместваха в тесните стаички на окаяни хотели. Отчаяни майки водеха децата на плажа и ги къпеха сред вълните, но киселата миризма на некъпани тела и непрани дрехи се смесваше с уханието на портокалов цвят. Ида извръщаше лице от децата с огромни очи и коса, провиснала над костеливите им лица.
	Понякога, зажаднели за въздух, закопнели да видят морето и небето, двамата се разхождаха по Променад дез Англе, съзерцаваха ясносините води на Средиземно море и надничаха в магазините. Франция воюваше, но търговците в Ница стоически поддържаха нормална фасада. Рокли от лъскава коприна красяха манекените по витрините на стилни бутици. Ида видя пелерина в съвсем същия син цвят, каквато си бе купила преди години в Париж през следобеда, променил завинаги живота й.
	— Помниш ли синята ми пелерина? — попита тя.
	Мишел я притисна до себе си.
	— Разбира се — отговори той и понамести морскосиния копринен шал, импулсивния му подарък за нея.
	— Още я пазя — отрони с унесен глас Ида.
	Минаваха край витрини, където бяха изложени изящни стъкленици, пълни с омайните парфюми, извлечени от пищните лехи с цветя, пъстреещи из Ривиерата. „Странно е — помисли си Ида — как нежните и крехки цветя избуяват сред грозотата на войната. Странно е и как величавото зарево на слънцето продължава да изгрява всеки ден и да потъва бавно в морето, странно е как птиците продължават да пеят. Войната сякаш не досяга природата.“
	Веднъж Мишел и Ида се разхождаха под короните на портокаловите и маслиновите дървета в парка „Албер I“, където младежи се събираха за вечерен пикник. Играеше се шеметен футболен мач, топката се издигна високо в небето, обагрено в меланхоличните пастелни тонове на морския залез.
	Ида погледна към Мишел. Бавно и методично той късаше листата на клонка от финикова палма. Копнежът в очите му отразяваше нейния. Младостта му, както и нейната, бе заложник на войната. _Pauvre Michel. Pauvre Ida._ Горкият Мишел. Горката Ида. Скърбеше и за него, и за себе си.
	— Мишел — прошепна тя и го целуна по устните, целувка, изпълнена със страст и мечтание.
	Той я прегърна крепко и ръка за ръка, двамата поеха по дъсчената пътека към морето. Край брега Ида набра златисторозови иглики, поникнали по скално възвишение. Занесе ги на майката на Мишел.
	Маша Рапапорт притисна уханната китка към устните си и една сълза се отрони по изпосталялата й буза.
	— Отдавна не съм докосвала нещо тъй красиво — рече извинително тя.

	* * *

	Март отмина, настъпи април. Белла ги уведоми с писмо, че най-сетне са пристигнали в Марсилия и са се настанили в малък хотел. Думите с мрежестия почерк на Белла бяха размазани от сълзи. „Баща ти е много нещастен тук. Стаята е малка и грозна. Има балкон, но е толкова тесен, че трябва да се притиснем един в друг, за да се сместим. Няма значение обаче, защото гледката е потискаща — по уличката долу по тъмно се разхождат проститутки. На всяка пресечка мъже със заплашителен вид си препродават книжа. Подправени кръщелни свидетелства и визи. Кога ще дойдеш при нас, Идочка? Ще те видим ли, преди да напуснем Марсилия? Господин Фрай настоява да заминем с влак за Лисабон, а ти знаеш колко мразим влаковете. Ела по-бързо, Ида. Ела по-скоро! Родителите ти се нуждаят от теб. Трябва да ни помогнеш през тези ужасни дни на очакване.“
	Ида подаде писмото на Мишел. Той го прочете с лице, притъмняло от гняв. Оплакванията на Белла бяха дребнави, молбите й — безразсъдни. Кой родител би изложил на такъв риск дъщеря си?
	— Не бива да ходиш! — възмути се Мишел. — Опасно е. Полицаите всеки ден арестуват евреи в Марсилия. Говорят, че изпращали в бордеи младите еврейки.
	— Знам, разбирам — отвърна тъжно Ида. — Но все пак…
	— Но все пак, макар да си моя съпруга, преди всичко си дъщеря на родителите си — той довърши изречението с горчив тон.
	Събра багажа им в малка чанта. Щеше да отиде в Марсилия с нея. Трябваше да я защити.
	Погледна майка си и баща си. Знаеше, че каквито и да са чувствата им, те ще замълчат. Майка му сви рамене и им приготви сандвичи за из път. Баща му зачука дървената подметка на овехтяла обувка и изрече тихо:
	— Бъдете внимателни.
	Предупреждението му прозвуча тъжно.
	Бяха внимателни. Не седнаха един до друг в претъпкания вагон.
	— Пълно е с евреи — отбеляза дебело облечената жена до Ида и тя усети киселия й дъх; госпожата посочи Мишел: — Виж го, толкова мургав и мръсен. Подушвам ги отдалеч. И никога не греша. Парфюмът на гетото, така наричаме миризмата им.
	— Да. Отвратително — промърмори Ида и й се прииска да убие жената и да я изхвърли от влака.
	Жестоката мисъл я стресна. Омразата не бе в природата й.
	В Марсилия слязоха поотделно от влака, както се бяха договорили. Ако агент на Гестапо или фашистката полиция заловеше единия, другият щеше да избяга. Тръгнаха бързо по странични улички; вървяха близо до сградите и далеч от лампите. В хотела на Шагалови навъсен портиер вдигна поглед от вестника и процеди през зъби номера на стаята, сочейки им мръсното стълбище към втория етаж.
	Марк и Белла седяха сгушени върху тясното легло до стената. Зацапаните завеси бяха плътно спуснати, сякаш мракът ги заплашваше. Ида забеляза стъписана колко са променени. Марк бе изоставил ролята на дързък художник, арогантно уверен в способността си да очарова. Свит върху неоправеното легло, той шареше с очи ту към прозореца, ту към вратата. Деликатното лице на Белла бе восъчнобледо, сред шлема й от тъмна коса прозираха сребърни нишки. Тя прегърна Ида прекалено крепко и се оплака от пътуването до Марсилия. Заизрежда нервно колко неща трябва да се купят, преди да заминат за Лисабон, и възнегодува, че се налага да минават през Португалия.
	— Защо да ходим в Лисабон? — завайка се тя. — Мосю Фрай не разбира ли колко ни изморява пътуването?
	— Пристанището в Марсилия вече е опасно. Португалия е неутрална държава. Там все още акостират кораби от Щатите — обясни нетърпеливо Мишел. — Ще отплавате с някой от тях.
	Той прикри раздразнението си и излезе на балкона. Съпругата му доизслуша списъка на Белла — козметика, специален френски крем за лице и очна линия, които не се намирали в Америка. „Войната — помисли си Ида — не е повлияла върху суетата на майка ми.“
	Белла настоя, че по време на пътуването ще им е необходима питателна храна. На корабната кухня не бивало да се разчита, а Ида знаела колко претенциозен е баща й, каква слабост са му шоколадът и марципанът, сушените кайсии и бадемите. И, разбира се, ще им трябват топли палта, дебели пуловери.
	— Бих напазарувала — добави извинително Белла — но баща ти смята, че е опасно да напускаме хотела, а и аз не се чувствам добре, Идочка.
	Изреди симптомите си. Слабост, безсъние, замайване всяка сутрин, внезапни главоболия през деня. И гадене, ужасно гадене. Никаква храна не й понасяла. Повръщала след ядене.
	— Болна съм — простена тя. — Имаш болнава майка, дъще.
	Ида кимна. Болестите на Белла й бяха познати, и действителните, и измислените.
	— Не се безпокой, мамо. Още утре с Мишел ще купим всичко необходимо — обеща търпеливо тя.
	— Опасно е — предупреди я Марк. — Всеки ден арестуват евреи. Излизам от хотела само за вестници. Но вие сте в безопасност, сигурен съм. Имате документи.
	Мишел извърна глава. Ида, разбира се, нямаше да обясни на родителите си, че документите им вече не са валидни. Бяха ги лишили от френско гражданство. Всеки момент ги заплашваше арест. Този риск обаче не би възпрял Ида. Майка й се нуждаеше от козметика, топли дрехи, сушени плодове и ядки и най-грижовната дъщеря на света щеше да й ги осигури. Някак си бе успяла да намери с какво да ги купи. Навярно бе продала малкото си бижута, ала Мишел не би я попитал.
	Ида настоя, че нищо не ги застрашава. Заради светлата коса и кожа никой не би я взел за еврейка. През смях разказа как жената във влака я помислила за християнка, макар да познала еврейското потекло на тъмноокия, тъмнокос Мишел. Той не се засмя. Знаеше колко е уязвим, ала нямаше избор. Не би позволил на Ида да обикаля сама марсилските улици.
	Рано на другата сутрин двамата тръгнаха бързо към търговския площад. Ида влизаше от магазин в магазин, Мишел стоеше отвън, обърнал лице към витрината, за да не го види някой. Най-сетне бяха готови с покупките. Облекчена, Ида му предложи:
	— Хайде да се почерпим. Да се престорим на нормални хора в нормални времена. Да изпием по чаша кафе и да изядем по един кроасан.
	Той кимна. Наблизо имаше сравнително спокойно кафене. Усетеха ли опасност, щяха да скочат в автобуса, който минаваше по улицата. Мишел нахлупи ниско шапката си и двамата седнаха на една маса край входа. Докато разглеждаха менюто, влезе друга двойка.
	Жената ситнеше важно, токовете на високите й черни ботуши потракваха в маршов ритъм. Косата й с цвят на слама бе навита на стегнати къдрици, месестите й бузи бяха наплескани с руж. Носеше яркочервена копринена рокля с дълбоко деколте, разкриващо овалите на пищните й гърди. Значително по-нисък мъж в униформа на фашистки полицай държеше гордо ръката й. Докато минаваха край Мишел и Ида, грамадната й черна чанта остърга лакътя на Ида. Тя пребледня. Изчака ги да се отдалечат и сграбчи ръката на Мишел.
	— Позна ли я? — прошепна тя. — Катя! Полската ни прислужница.
	Той кимна.
	— Видях я, когато бях в Марсилия, но не бях сигурен дали не греша. Както и да е. Не гледай към тях. Мисля, че не ни познаха. Изпиваме кафето, изяждаме кроасаните и тръгваме. Тихо и бавно. Ето, тя дори не ни забелязва.
	— Заета е да съблазнява нациста — отбеляза горчиво Ида.
	Изпиха кафето с наведени глави и излязоха от кафенето. Върнаха се по заобиколен маршрут в хотела, но точно когато свърнаха на пресечката, Ида чу тежки стъпки да бързат след тях. Обърна се. Не видя никого. Щом влязоха в хотела обаче, Мишел погледна през рамо и зърна Катя. Стоеше на тротоара и се взираше в тях със злобна усмивчица.
	Втурнаха се в стаята на Шагалови и заключиха вратата. Марк бе на балкона. Мишел го дръпна в стаята и спусна завесите. Не погледна към улицата. Знаеше, че Катя е там.
	— Какво правиш? — възмути се Марк.
	— В опасност сме — отговори гневно Мишел. — Трябва да бягаме, Ида. Върви при Вариан Фрай в хотел „Сплендид“, кажи му за Катя и го помоли да намери по-сигурно укритие. Бързо!
	Тя кимна и понечи да излезе, но в същия момент през вратата нахлуха полицаи в тъмнозелени униформи, вдигнали палки от полирано дърво. Началникът им размаха документ.
	— Имаме заповед за арест на Марк Шагал, пришълец във Франция.
	Марк се разтрепери, Белла се вкопчи в ръката му.
	— Знаете ли кой е съпругът ми? — изпищя тя. — Той е световноизвестен художник!
	— Знаем кой е — отговори офицерът. — Световноизвестен дегенерат, евреин, враг на Райха.
	Ида излетя от стаята, където бурните възражения на Белла преляха в скръбни вопли. Хукна по улицата, но се обърна и видя как натикват баща й — безучастна парцалена кукла — в полицейски джип. Женски глас й подвикна подигравателно:
	— Мадам Ида, тичайте, спасявайте се! Вие и вашите хора вече не управлявате света.
	— Проклета да си, Катя! — промърмори Ида.
	С разтуптяно сърце тя се втурна напред, запъхтяна, но без да спира, докато не стигна до хотел „Сплендид“. Тълпи от бегълци изпълваха коридора пред Американския център за подпомагане. Гласовете им бяха какофония на отчаянието, лицата — изопнати маски на страха. Трупаха се по стълбищните площадки, седяха по стъпалата и ожесточено пазеха мястото си на опашката. Изнемощяла майка сменяше пелените на бебе върху пода. Миризмата на зацапаната пелена се смесваше с воня на пот, непрани дрехи, кисел дъх. Ида заобиколи две хленчещи, току-що проходили деца; за да ги успокои поне за кратко, баща им — с посивяло от изнемога лице — им подаде мухлясали корички хляб. Ида не обърна внимание на яростните възражения.
	— Има опашка, мадам! Изчакайте си реда!
	Не застана на опашката, не изчака. Профуча край стъписаната секретарка, която скочи възмутена от стола. Останала без дъх, обляна в пот, тя влетя в кабинета на Вариан Фрай.
	Той я погледна изпод вежди, седнал зад писалище, отрупано със спретнато подредени купчини книжа. Носеше изискан тъмен костюм с неизбежната копринена кърпичка, пъхната в джобчето на сакото — изрядна униформа на взискателен мъж, решен да се опълчи на заобикалящия го хаос. Той внимателно побутна настрани планината от документи пред него.
	— Какво има, мадам Рапапорт? — попита със спокоен, овладян глас.
	— Арестуваха татко! — отговори задъхана тя. — Преди половин час. Дойдоха в хотела. Трима. Нацистки полицаи.
	— Преди половин час — повтори той и си погледна часовника. Вдигна слушалката на телефона. — Мириам, свържи ме с полицейското управление в марсилската епископия — помоли.
	Остави слушалката върху писалището, придърпа документите и методично започна да ги подпечатва и подписва. Ида се втренчи остро в него. Защо се беше доверила на този безличен бизнесмен, на този дребнав бюрократ в костюми от „Сивил Роу“*. Как ще издейства да освободят баща й? Та той умее само да подписва и да подпечатва писма и фалшифицирани книжа! Бяха изгубени. Всичките им усилия бяха напразни. Очите й горяха, но тя не заплака.
	[* „Сивил Роу“ — търговска улица в центъра на Лондон, известна със скъпите магазини за мъжко облекло, обикновено индивидуално шито. — Б.р.]
	Фрай вдигна поглед.
	— Чаша вода? — предложи.
	Ида поклати глава. Той се усмихна извинително и отвори следващата папка.
	— Визи — обясни. — Трябва да се обработят днес.
	Тя сбърчи чело. Не я интересуваха проклетите му визи. Беше загрижена единствено за Марк в затворническата килия и за майка си, хлипаща върху разтуреното легло в хотела. Запита се дали Мишел е невредим. Беше сигурна, че полицаите бяха набелязали баща й. Катя явно им бе обяснила какъв трофей е Марк Шагал. Ида се облегна назад и се замисли трескаво как да му помогне.
	Най-сетне в слушалката изжужа глас. Вариан Фрай я вдигна:
	— Добро утро — поздрави сърдечно. — Обаждам се от Американския помощен център. С префекта ли имам честта да разговарям? — След кратка пауза продължи: — Ваша чест, говоря от свое име и от името на господин Хари Бингам, американския консул в Марсилия. Разбрах, че сте арестували световноизвестния художник мосю Марк Шагал. Правителството ми и лично Елинър Рузвелт, съпругата на президента на САЩ, са много загрижени за безопасността на мосю Шагал. Не сте забравили, предполагам, че режимът „Виши“ получи безусловно дипломатическо признание от Съединените щати. Едва ли бихте подложили на риск това признание от изключителна важност за маршал Петен, като пренебрегнете чувствата ни относно задържането на прочутия творец. Предупреждавам ви, че ако не го освободите до час, ще се обадя на Дейвид Андерсън от лондонския „Ню Йорк Таймс“ и ще го осведомя за ареста. Разбирате, че новината ще предизвика международен скандал, който няма да се понрави нито на президента Рузвелт, нито на маршал Петен. Ще се съгласите, надявам се, че е във ваш интерес да освободите незабавно мосю Шагал. Необходимо е сигурно да се консултирате с началниците си. Ще чакам на линия вашия отговор.
	Вариан Фрай свали капачката на златната си писалка и се зае отново с документите. Слушалката отново остана да лежи върху писалището. Ида седеше замаяна на ръба на стола. Най-сетне той вдигна слушалката, изслуша съобщението и отговори лаконично:
	— Благодаря. Взехте разумно решение. Правителството ми изказва благодарност. След половин час пред полицейското управление ще дойде кола да отведе мосю Шагал. — Обърна се към Ида. — Както виждате, всичко е наред, мадам. Баща ви е в безопасност. Сигурно искате да отидете при него. Колата ми е пред хотела. Ще ви закара до полицейското управление.
	Тя стисна ръката му.
	— Как ще ви се отблагодаря?
	— О, не ми дължите благодарност — отвърна Вариан Фрай. — Благодарете на глупавия нацистки чиновник, който повярва, че наистина мога да се свържа с кореспондента на „Ню Йорк Таймс“ в Лондон, а той ще си направи труда да оповести новината. Както знаете, „Ню Йорк Таймс“ не се застъпва дейно за евреите в Европа.
	Ида пребледня, а Вариан Фрай прихна в смях, присъщ на уверените жонгльори на съдбата.
	— Не бих се осмелила да се впусна в толкова рискована игра — призна тя.
	— Достатъчно смела сте, мадам Ида. Днес спасихте живота на баща си. Но сега няма време за губене. Днес ни провървя, но късметът е капризен. Кажете на родителите си да не отлагат повече. Възможно най-бързо трябва да заминат за Лисабон. Съжалявам само, че не мога да уредя визи за вас и съпруга ви. Но вие сигурно ще се справите. Ще ви помогна да отнесете картините в Америка. Вие умеете да оцелявате, мадам, притежавате необходимата смелост и находчивост.
	Той се изправи, заобиколи писалището и я целуна по бузите. Допирът на устните му бе студен и сух върху пламналата й кожа.


>	Двадесета глава

	Марк бе спасен. Двамата с Белла седяха върху тясното хотелско легло, уловени за ръце като уплашени деца. Ида повтори предупреждението на Вариан Фрай.
	— Няма време за губене. Веднага трябва да напуснете Марсилия.
	Баща й кимна и веднага постави условие.
	— Да. Ще отпътуваме скоро. Но няма да тръгна без картините си.
	— Да му се не види! — просъска гневно Мишел. — Картините не кървят, не дишат. Човешкият живот, твоят, на Белла, на Ида и моят струва повече от проклетите ти платна.
	Марк го изгледа с презрение.
	— Не разбираш колко е важно великото изкуство, Мишел. Нека ти обясня. Чувал си за италианския скулптор Бенвенуто Челини, предполагам?
	— Разбира се — тросна се Мишел.
	— Ето какво разказват за него. Разтапял злато в метален казан, за да отлее медальон. Малкият му син играел край него. Смеската стигнала до точката на кипене, но й липсвал достатъчно калций за цвета, който Челини си представял. Той грабнал детето и го хвърлил в казана. Костите му щели да набавят необходимия калций. Отливката се получила, завършената творба била съвършена. Смята се, че това е медальонът с Леда и лебеда, изложен във Виенския музей. Медальонът е безсмъртен. Важният въпрос е — незначителният живот на детето или шедьовърът е неподвластен на времето. Интересна загадка, нали? — усмихна се предизвикателно Марк.
	Замълчаха. Въпросът му не бе въпрос, загадката не бе загадка, а изявление с плашеща неопровержимост. Марк беше отговорил на Мишел. Да, картините са по-ценни от живота на всички тях.
	Ида бе пребледняла от смайване.
	— Наистина ли си готов да ни жертваш заради творбите си? — прошепна тя.
	— Не, разбира се — сви лукаво рамене Марк. — Просто разказах една легенда. Исках да ви заинтригувам.
	Мишел се намръщи. „Интересната легенда“ на Марк изразяваше възгледите му.
	— Не бива да оставате в Марсилия — настоя Ида. — С Мишел даваме дума, че ще донесем картините ти в Америка. Господин Фрай обеща да ни помогне.
	Ида се залови да уреди отпътуването. Мишел я слушаше с половин ухо какви усилия полага да изпрати с кораб платната.
	Той пое към Ница да успокои родителите си, че е в безопасност, и да се увери, че не са ги арестували и депортирали в концентрационен лагер в Дранси* или в Северна Африка.
	[* „Дранси“ — депортационен лагер в Северна Франция за евреи, цигани и др., откъдето са били депортирани към лагерите на смъртта. — Б.р.]
	— Не бива да се безпокоиш за нас, Мишел — настояваше Маша Рапапорт.
	Родителите на Ида никога не бяха изрекли подобни думи. „Безпокой се за нас“ бе негласната им заръка.
	Мишел си отдъхна, когато в началото на май Марк най-сетне се съгласи да замине за Лисабон. С помощта на Вариан Фрай Ида уреди картините да бъдат превозени до Мадрид.
	Тъмни облаци забулваха небето в деня на отпътуването им. На път към гарата Белла плачеше в таксито и ги умоляваше:
	— Ако умра в Америка, обещайте да върнете тялото ми във Франция.
	— Няма да умреш в Америка — сряза я Марк.
	— Обещай — настоя тя.
	— Обещаваме — намеси се Ида. — Но недей да тънеш в такива мисли, мамо.
	Знаеше, че думите й са безполезни. Смъртта преследваше Белла и за нея нямаше утеха.
	Докато таксито лъкатушеше по тесните марсилски улички, завиха сирени. Подминаха ги полицейски камиони. Ругаейки, шофьорът търсеше заобиколни пътища, попадаше в задънени алеи, натискаше рязко спирачки, обръщаше и пак набираше скорост.
	— Проклетите евреи са виновни! — обясни той. — Полицията най-после реши да ни отърве от смрадливите бегълци. От тази сутрин прочистват Марсилия. Край с парфюма на гетото. Пак ще дишаме чист въздух.
	— Къде отвеждат евреите? — попита нехайно Мишел.
	— Товарен кораб чака в пристанището. Дано да ги издавят до един навътре в морето.
	Мишел и Ида, Марк и Белла се спогледаха. Още ден и щяха да ги подкарат към кораба. Мишел не даде бакшиш на шофьора, който ги изруга и потегли.
	На гарата се сбогуваха през сълзи. Мишел се изненада, че Марк го прегърна, и стъписан забеляза овлажнелите очи на тъста си.
	— Грижи се за нашата Ида — заръча му той.
	После родителите прегърнаха дъщеря си, приклещвайки я в мрежата на страха и обичта си.
	— Ще те видим ли пак? — промълви Белла.
	— Разбира се, мамо — гласът на Ида прозвуча спокойно, ала сърцето й бумтеше и ръцете й трепереха.
	Мишел я изтръгна от ръцете им, когато кондукторът изкрещя на последните пътници да се качват. Марк и Белла неохотно изкачиха стъпалата към вагона.
	— _Au revoir_ — извикаха четиримата и пронизителната свирка не успя да заглуши гласовете им.
	Белла остана на платформата, докато влакът се отдалечаваше от гарата. Размаха бяла кърпичка. Вятърът я поде и тя запърха като мъничко знаме на поражението.

	* * *

	Ида и Мишел се върнаха в Ница. Ида следеше как се придвижват родителите й по картичките, които й изпращаха. Стигнали до Испания без произшествия, но по настояване на германското посолство задържали сандъците с картини на испанската граница. Безпомощни, без подкрепа от приятели, Белла и Марк били принудени да продължат към Португалия. Марк изпрати на Ида трескава телеграма от Лисабон. Молеше я да уреди испанското правителство да освободи картините. Ида показа посланието на Мишел, той смачка листа и го захвърли.
	— Трябва да направим нещо — примоли се тя.
	— Направихме достатъчно — отвърна той. — Спасихме им живота. А ние сме тук като мишки в капан. Еврейски мишки. Баща ти рисувал ли е мишки, Ида? — горчивината му прерасна в ожесточение.
	Последваха писма, пълни с оплаквания. Португалската столица била негостоприемна, хотелът — мизерен. Били изтощени. Белла била болна и потисната.
	„Не се храня. Не излизам от стаята“, пишеше тя. „Понеже не може да рисува тук, баща ти пише. Пише писма, които не изпраща, и поеми на идиш, които никой няма да прочете. Ах, Идочка, по-добре изобщо да не бяхме напускали Витебск, по-добре да бяхме умрели в родното си място.“
	Думите на майка й утаиха тежка горчилка в сърцето на Ида. Тя писа на Вариан Фрай и на уредника на „Прадо“ в Мадрид. Получи колебливи обещания за съдействие.
	Марк писа, че в средата на юни ще отплават с португалския товарен кораб „Пинто Басто“. Корабът е стар, но по пътя няма да се чувстваме самотни, бе добавил саркастично той. Стотици евреи, събрани от лисабонските улици, щели да им бъдат спътници. Разпознавал ги — брадати мъже и жени с перуки, излезли от картините му.
	„С болка напускаме Европа“, пишеше Марк. „Но очакваме с нетърпение да ви посрещнем с Мишел, когато пристигнете в Ню Йорк с картините ми. Не забравяй картините ми, Идочка.“
	Ида подаде писмото на Мишел, той го прегледа набързо и й го хвърли обратно.
	— Ще се зарадва ли да ни посрещне, ако дойдем без картините му? — попита я грубо.
	Тя не отговори. Огради 21 юни в календара. На тази дата „Пинто Басто“ щеше да акостира в Ню Йорк и родителите й щяха да бъдат в безопасност.
	С усилие на волята Ида си вдъхваше увереност и си пое облекчено дъх, когато секретарката на Вариан Фрай се обади, че Шагалови са в Ню Йорк и са минали благополучно през имиграционните служби. Имаше и други добри новини. С напевен глас, доволна, защото рядко съобщаваше окуражителни вести, секретарката обясни, че картините на Марк са освободени и чакат Ида в Мадрид.
	Товарът на дългите месеци, изпълнени с тревога, се смъкна от раменете на Ида. Тя се втурна вкъщи, целуна Мишел по челото и го дръпна да стане, увличайки го в радостен танц. Стъписан, той я завъртя из стаята, доволен от доволството й.
	Не попита как ще стигнат до Мадрид и как ще си поискат картините. Не попита как ще платят визите си и пътуването до Америка, ако по чудо се доберат до отворено пристанище в Испания или Португалия. Не искаше да помрачава възторга, озарил красивото лице на съпругата му за пръв път от месеци. Озадачаваше го как Ида ликува, че родителите й са свободни, а отказва да проумее колко сериозно е собственото им положение.
	— Не разбира, че всяка врата е затворена за нас — сподели той с майка си същия следобед, докато вървяха по брега.
	Маша събираше миди и изработваше дребни украшения, за да ги продава по улиците.
	— Лишени сме от гражданство. Може да ни арестуват всеки момент — продължи Мишел.
	— Не всички врати са затворени — възрази тихо майка му. — Виж какво ти нося.
	Тя остави кошницата върху влажния пясък и извади увит в кърпа пакет, скрит под мидите. Подаде му го. Не бе посмяла да го сложи в чантата си, защото непрекъснато я спираха полицаи и я претърсваха. Мишел размота кърпата и ахна при вида на две изходни визи, за него и за Ида; имената им бяха красиво изписани, златен печат удостоверяваше документите.
	— Чудо! — възкликна той. — Как ги получи?
	Тя се усмихна.
	— Гуидо, италианският войник, онзи с красивия черен мустак, ме помоли да зашия копчетата на униформата му. Докато работех, ме попита защо съм толкова тъжна. Разказах му за теб и Ида и колко се страхуваме за живота ви. Гуидо е добър човек. Мрази фашизма. Секретар е на генерала, който отговаря за пристигащите и заминаващите италиански граждани. Успял да открадне празни формуляри за изходни визи от писалището му. Приятелят му Карлос е литограф от Флоренция. Той попълнил имената ви. Гуидо е особено горд от печата. Открил го в едно чекмедже до купчина папки. Няма никаква стойност, разбира се, но впечатлява. Точно в духа на безсмислената война, както отбеляза той. Помоли ме да обещая, че когато войната приключи, ще разкажа на Съюзниците как Гуидо Меркурио и Карлос Манджели са помогнали на едно еврейско семейство. Надяват се това да ги предпази от наказание. Обещах, разбира се.
	Тя се наведе да вдигне голяма, красиво оформена седефена мида. Очите й искряха от гордост какво е постигнала.
	— Дали ще се получи? — попита Мишел, внезапно обзет от съмнения. — А и дори да успеем да се измъкнем от Франция, как ще стигнем до Ню Йорк?
	Маша се усмихна отново.
	— Баща ти изпрати пари на Моше Рапапорт, нашия братовчед в Севиля. Той ви купи билети за кораба „Навемаре“. Ще отплавате от Севиля за Ню Йорк. С изходната виза ще стигнете до Мадрид, после ще отседнете при Моше в Севиля. Ето как ще отидете до Ню Йорк.
	Мишел бе чувал за влиятелния братовчед, но родителите му, независими и горди, не искаха да му се натрапват. Не биха потърсили помощ за себе си. Бяха готови на всичко обаче за него, за своя Мишел, и за съпругата му Ида.
	— Но как сте платили билетите? — смая се той.
	— Брошката на мама. Диамантената игла за вратовръзка на дядо ти. Продадохме ги. — Тя сви рамене. — Пазехме ги, но каква е ползата от тях сега? Британците затвориха вратите на Палестина. Ще останем във Франция. Вие с Ида сте млади. Имате бъдеще. Ще се спасите.
	— О, мамо… — прошепна Мишел, обзет от обич към нея, към баща си, възхитен от себеотрицанието и щедростта им. — Как ще ви напусна?
	— Трябва — настоя тя. — Ние с баща ти ще оцелеем. Знам как. Ще бъдем заедно отново, когато приключи тази ужасна война.
	Той я прегърна, усети колко крехко е тялото й, вдъхна уханието на обичта й, лавандуловия лъх на тънката й кожа, примесен със сладостния бриз, повяващ откъм кобалтовите вълни на Средиземно море.


>	Двадесет и първа глава

	Ида и Мишел пристигнаха в Мадрид през един зноен августовски ден, благодарни, че са прекосили испанската граница, но разтревожени от предстоящото преминаване през имиграционните служби. Привикнали на страх и несигурност, те се разтрепериха, когато испанският офицер се качи във влака и поиска документите им. Мишел ги подаде и сърцето му тутакси се сви при вида на сключените му вежди.
	— Италиански, написани са на италиански — рече раздразнен испанецът. — Не разбирам италиански. Ще трябва да намеря преводач.
	Мишел се взря безпомощно в него, но Ида се усмихна и поразтвори ризата си.
	— Горещо е, нали? — попита тя и попи капчиците пот, стекли се от врата към гърдите й. — Моля ви, сеньор, не си създавайте грижи да търсите преводач. Аз ще ви прочета документите.
	Той се поколеба. Беше млад, искаше дежурството му просто да приключи и да се върне в любимата си кръчма. Представи си как жадно изпива цяла кана сангрия в жегата. От друга страна, нямаше нищо против да се помае точно в този вагон. Сеньоритата бе изключително красива, косата й — с цвят на мед, усмивката — подканваща. Не виждаше много усмивки по лицата на уплашените бегълци, чиито документи проверяваше всеки ден.
	— Добре — кимна най-сетне той. — Преведете ми, моля.
	Ида се усмихна отново.
	— Разбира се. С удоволствие.
	Мишел се втренчи учуден в нея; знаеше, че италианският не присъства в езиковия й арсенал. После впери очи право напред, докато тя информираше офицера как италианското правителство осигурява пътни пропуски на Мишел и Ида Рапапорт, студенти по изящно изкуство, които ще останат за кратко в Испания, за да изучават картините, изложени в „Прадо“.
	— Това е специална студентска виза — добави Ида. — Вижте печата, златен е. Но вие сигурно сте осведомен. Офицер с висок чин като вас несъмнено е запознат с всякакви документи.
	Тя пак се усмихна изкусително, облиза устни и усука една къдрица около пръста си.
	— Да, разбира се — съгласи се той. — И двамата със съпруга ви ли сте студенти?
	Ида погледна към Мишел и се засмя.
	— Но той не ми е съпруг! — възкликна тя. — Той ми е брат. Има приятели в Мадрид и често ще оставам сама. Всеки ден през следващата седмица ще бъда в галерията „Ел Греко“ в „Прадо“. Може би ще ми покажете красивия си град, ако случайно се срещнем?
	— О, да — кимна въодушевен испанецът и й върна документите.
	Внезапно жегата му се стори не чак толкова мъчителна. На другия ден нямаше дежурство. Помисли си колко приятно ще бъде да се разхожда из прохладните коридори на музея с красивата жена, чиито дълги, огнени мигли почти докосваха високите скули.
	— Добре дошли в Испания, сеньорита — той й помогна да слезе по стълбите на влака и се усмихна добродушно на Мишел, сподирящ я като сянка.
	— Поздравявам те — промърмори Мишел, когато двамата тръгнаха по мадридските улици, ала в гласа му нямаше възторг. — Едва не се съблече гола пред него.
	Наивното момиче, в което се беше влюбил, бе станало жена, съвършено наясно как да използва красотата си. Той обичаше момичето, за което се бе оженил, ала съпругата му, решителната жена, разчитаща дръзко на чувствената си природа, понякога му се струваше чужда.
	Ида сви рамене.
	— Рискувах и успях — рече тя; не възнамеряваше да се извинява, задето е използвала единственото налично оръжие.
	— Провървя ти — внезапна тъга приглуши гласа му.
	— Провървя ни — поправи го Ида.
	Посетиха митническата служба и уредиха картините на Марк да бъдат превозени до пристанището в Севиля, където да останат, докато ги натоварят на „Навемаре“. Ида се увери, че „Сватбеният стол“ е сложен в най-стабилния сандък.
	— Пренасяйте ги много внимателно — предупреди тя.
	— Сеньора, тежат над петстотин килограма. Невъзможно е да сме невнимателни — отговори служителят в товарителницата и се изсмя дрезгаво.
	След няколко часа пътуваха с експресния влак към Севиля. За пръв път от месеци не ги грозеше опасност. Незнайно защо фашисткото правителство на Франко не заплашваше евреите. Мишел бе чувал слухове, че бащата на диктатора е евреин, или пък майка му. Истината не го интересуваше. Нямаше да се задържат дълго в Испания.
	Ида се усмихна и улови ръката му.
	— Виждаш ли? Всичко се подрежда — рече тя.
	— Нима? — попита той и насочи поглед към каменистия пейзаж.
	Влакът пуфтеше и ги носеше на юг. Най-сетне Моше ги посрещна в малкия си апартамент. Отреди им диван в дневната. Още две млади двойки — Ханелоре и Леон Херцберг и Клер и Анри Драйфус — които също щяха да пътуват с „Навемаре“, спяха върху пода в гнезда от одеяла, събрани от жилища на съседи. Мишел и Ида ги харесаха веднага. Ханелоре и Леон, студенти по инженерство, бяха успели да напуснат Германия, а Клер и Анри, медицинска сестра и лекар, бягаха от нацистите, откакто набързо се бяха оженили в Елзас. И двете двойки имаха роднини в Щатите. Изреждаха имена на градове. Ню Йорк, Чикаго, Бостън. Селения на надеждата и свободата. Самите названия ги успокояваха. Сходното им положение, младостта и оптимизмът им създадоха мигновена близост.
	Закръглен и възнисък, Моше Рапапорт имаше месесто лице, осеяно с дълбоки бръчки, сякаш всяко бягство бе издълбавало нова бразда. Двамата с Леа, приятната му пухкава съпруга, вече не можеха да изброят на колко места бяха живели след бягството от Русия. Леа рядко излизаше от тясната кухня, където приготвяше тенджери със зърнена каша и яхнии за младите си гости, чиито имена така и не успяваше да запомни. Моше и Леа чакаха кораб, за да отплават към Палестина при синовете си, настанени в кибуц.
	— Но как ще стигнете дотам? — попита Мишел. — Британците са наложили квота за еврейски емигранти.
	— За британците ли да мисля? — засмя се Моше. — Аз съм евреин. Ако не мога да мина през вратата, ще вляза през прозореца.
	Те не възразиха. Разбираха, че иронията е единствената му защита, надеждата — единственото оръжие.
	„Навемаре“, испански товарен кораб, превърнат набързо в пътнически, най-сетне акостира в Севиля. Младежите си събраха вещите и прегърнаха Моше и Леа. На раздяла домакините им връчиха пакети с храна и вързоп с яркоцветни шалчета — находка от напуснат апартамент.
	— Кой знае? Може да ви послужат за нещо — рече Моше. — Евреите оползотворяват всичко.
	Те се засмяха, обещаха да пишат и се втурнаха към дока, където представиха документите си и се качиха на палубата.
	Веднага видяха в какво ужасно състояние е корабът. Сред купищата денкове във вонящия трюм се гушеха възрастни германски евреи, възползвали се от амнистията за всички, подминали шейсет и пет години. Бяха им позволили да емигрират, стига да не изнасят от страната повече от равностойността на пет американски долара. Дезориентираните старци се озъртаха ококорени, мърмореха и задаваха тревожни въпроси.
	— Моше беше прав. Трябваше да отплаваме към Палестина — отбеляза тъжно Мишел.
	— О, няма страшно! Ще се преструваме, че сме на меден месец — предложи Леон и всички се засмяха.
	Ида отиде на палубата, където разтоварваха пратките. Очите й се впиха в един сандък с картините на Марк. Неколцина моряци го бутаха към мостик.
	— Къде ще сложите сандъците? — извика тя. — Те са мои!
	— В най-долния трюм — отговори широкоплещест пристанищен хамалин.
	— Не. Ще останат на палубата. Ето там! — Ида посочи място току до носа на кораба.
	— Кой казва? — тросна се мъжът.
	— Аз.
	Тя бръкна в чантичката си и извади италианските изходни визи. Размаха ги пред лицето му.
	— Това е специално пълномощно, издадено от директора на товарителницата. Вижте печата.
	Едрият мъж я погледна объркан и взе документа. Ида знаеше, че не може да го прочете. Той опипа златния печат и кимна.
	— Както кажете, сеньора — съгласи се и заповяда сандъците да останат на палубата.
	Тя въздъхна с облекчение. Имаше опасност товарният отсек на трюма да се наводни; не искаше да рискува водата да повреди безценната пратка.
	Ида и Мишел стояха на палубата и за пръв път от месеци дишаха свободно, докато „Навемаре“ се плъзгаше с изненадваща грация към отрито море. Европейският бряг изчезна от погледа им и Мишел обгърна съпругата си през рамо.
	— Кога ли ще се върнем? — попита гласно той.
	— Аз ще се върна — зарече се Ида.
	Часове по-късно той осъзна, че е казала „аз“, а не „ние“ — истината нито го изненада, нито го обезпокои.


>	Двадесет и втора глава

	Опасностите, дебнещи ги занапред, ги връхлетяха още през първия ден в открито море. Разнесе се слух, че няма достатъчно питейна вода, и паникьосаните пътници се втурнаха да разграбят дажбите. Отчаяни жени се дращеха и блъскаха, за да докопат бутилки за децата си. Двама старци се налагаха с юмруци, докато разплаканите им съпруги се опитваха да ги усмирят. Деца пропълзяваха между краката на възрастните и побягваха, размахали победоносно бутилки с безценната течност.
	Ида се обърна към Мишел и приятелите им.
	— Трябва да ги спрем — каза тя.
	И веднага се задейства. Качи се върху един обърнат варел, заобиколена от Мишел, младите Драйфус и Херцберг, всеки размахал импровизирано знаме от яркоцветните шалчета. Моше се бе оказал прав. От безсмисления подарък все пак имаше полза.
	— Престанете! Спрете веднага! — изкрещя Ида.
	Острият й глас надвика участниците в мелето и те се обърнаха към нея. Като по чудо размирицата стихна. Отчаяната тълпа застина в очаквателно, покорно мълчание.
	— Застанете на опашка. По една пред всяко знаме — заповяда Ида и те се подчиниха. — Ще се нареждате така винаги когато се раздава храна и вода.
	Чу се недоволен ропот, но опашките се строиха. Ден след ден, докато „Навемаре“ пореше вълните, пътниците заставаха по местата си. Начело с Ида, трите млади двойки също заемаха позиции със знамената, избледнели от яркото слънце и втвърдени от соления вятър. Ида лично носеше в трюма храна и вода за инвалидите. След като изпълнеше доброволно поетата задача, се увиваше в синята пелерина и сядаше на пост върху грамадните сандъци с картините на Марк.
	Понякога Мишел отиваше при нея, докосваше меката й наметка и си спомняше отдавнашния ден, когато я бе облякла за пръв път. Представяше си как Ида влиза грациозно в кафенето на Левия бряг с баретата в тон, кацнала върху блестящите й къдрици. „Моята любима със сини криле“, беше си помислил тогава. Сега пелерината бе избледняла и изтъняла. Алпийската му Ида, нежната любовница, невястата с тъжни очи, бе станала царствена жена с изящно изваяни черти и обветрена кожа. Изкусителна владетелка, възкачена на корабния си трон.

	* * *

	„Навемаре“ не следваше еднопосочен курс. Германската флота бе превърнала Атлантическия океан в бойно поле. Подводниците на Райха дебнеха под надиплените вълни и вземаха на прицел товарни и пътнически кораби. Радистът на „Навемаре“ докладваше ежечасно на капитана и той променяше курса, насочвайки се ту на запад, ту на изток, за да избегне смъртоносния торпеден огън, потопил десетки съдове.
	— Ще сновем вечно из морето — прошепна Клер Драйфус на Ида.
	Двете седяха една до друга върху пирамидата й от сандъци.
	Ида се засмя горчиво.
	— Мисля, че „вечно“ отмина.
	Тя се разхождаше по палубата със скицника си и намаляващия запас от графити. Нарисува дрипави дечица, които се държаха за ръце и се въртяха в кръг; старица, увита в одеяло, мъж с молитвен шал, поклащащ се благоговейно призори.
	Дните изтляваха в нощи, нощите — в дни. Морето се разбушува и ги застигна буря. Корабът се люлееше застрашително, поривите на вятъра ставаха все по-могъщи. На уплашените пътници им се струваше, че и морето им е обявило война. Стояха свити в трюма и слушаха как дъждът обстрелва палубата и яростни вълни я помитат с грохот. Остри мълнии прорязваха небето, гръмотевици избухваха оглушително. Изтощените моряци газеха по палубата и от високите им ботуши преливаше морска вода.
	Адската стихия не уплаши Ида. Увита в синята пелерина, с коса, подгизнала от дъжда, тя увещаваше моряците да покрият с брезент сандъците с картините. Двамата с Мишел овързаха платнищата, та свирепият вятър да не ги отнесе. Когато всички сандъци бяха защитени, Ида се строполи в ръцете на Мишел и се остави да я отнесе до койката й.
	Бурята стихна; започнаха еврейските свещени дни. Морните пътници застанаха на палубата с лица, овлажнели от морската пара, примесена със сълзи, и приветстваха с молитви Рошха-Шана, еврейската Нова година. Вдигнаха наздравица със застояло осветено вино с вкус на оцет.
	— Следващата година в Ню Йорк! — отекнаха горчивите им гласове.
	Мечтите за Йерусалим бяха безплодни. Оцеляването бе едничката им цел; Ню Йорк — техният Цион, Съединените щати — обетованата им земя.
	В навечерието на Йом Кипур, Деня на изкуплението, поклонниците се събраха отново. Телата им се поклащаха в ритъма на укротените вълни. Възрастен псалт* подхвана напевно молитвата _кол нидре_. Ида го наблюдаваше, трогната от достолепието и благоговението му, напомнящо портрета на равина, нарочен от нацистите за „уродливо изкуство“.
	[* Похристиянчено име на еврейски свещеник, който пее псалти. — Б.р.]
	На другия ден възрастният мъж се изправи отново пред тях и запя възвишената молитва _унетане токеф_. Морски пръски блещукаха по бялата му брада, с блеснали сини очи той пееше познатите вълнуващи думи: „Кой ще живее и кой ще умре… Спаси ни. Пази нашите деца“.
	Ида и Мишел също се молеха. Молеха Бог, в когото бяха склонни да повярват, да ги закриля, да им предложи искрици надежда за тихо щастие, убягващо им толкова отдавна.
	Ида забеляза как напористият вятър повдига молитвените шалове на мъжете. Баща вдигна малките си деца — син и дъщеря — и уви разтрепераните им телца с прокъсания си бял таллит*. Косата на момиченцето бе лимоненожълта. Марк имаше тубичка маслена боя в същия оттенък. Ида се запита как ли би нарисувал тази синагога сред океана. Почуди се дали би се трогнал да надигне глас в молитва. „Не е необходимо“, хрумна й внезапно. Неговите картини бяха молитви.
	[* Таллит — молитвено покривало в юдаизма. — Б.р.]
	Денят гаснеше. Залезът озаряваше с меланхоличните си пастелни лъчи вдигнатите лица на изнурените молители. Като по чудо отнякъде се появи шофар* и псалтът ги поздрави с тържествен тръбен зов.
	[* Шофар — древен еврейски духов инструмент, направен от рог на овен. Използван за свикване на хора и обявяване на война. — Б.р.]
	— _Шана това._ Добра година!
	Вятърът разнесе прошепнатите им пожелания из мрачината.

	* * *

	Болести започнаха да покосяват пътниците. Анри Драйфус, техният приятел, отвори лекарското си куфарче и извади оскъдното му съдържание.
	— Аспирин, спирт, мехлем. Това са оръжията ни. Как ще се преборим с тифа? Все едно да пускаме стрели срещу грамадни оръдия.
	Гласът му бе мрачен, лицето — посърнало. През цялата нощ бе притичвал от един болник до друг.
	— Сигурен ли си, че е тиф? — попита Мишел.
	— Класически симптоми. Главоболие, повръщане, висока температура, кървава диария — отговори Анри. — Виждал съм само няколко случая. Стажувах в частна парижка болница, където тифът не вирее. Богатите страдат от сифилис и гонорея.
	Клер не се отделяше от него. Пълнеше легени с вода за компреси, утешаваше безнадеждните с обнадеждаващи думи. Бледа и изтощена, тя се отпусна върху тясната койка, сложила закрилнически длан върху корема си. Ида осъзна, че приятелката й е бременна.
	— Сигурно има и други лекари и медицински сестри на кораба. Ще ги помолим да ни помогнат — предложи тя.
	Излезе бързо на палубата и заснова от група на група, настоявайки всеки с медицински опит да им съдейства. Някои се съгласиха охотно. Ида увещаваше пламенно нерешителните и те отстъпваха.
	— Кой може да откаже на червенокосата фурия? — промърмори възрастен интернист на съпругата си и последва Ида.
	Психиатър, работил с Фройд, кръжеше край пациентите с термометър и стетоскоп.
	— Дано не съм забравил как се използва — рече той на Анри и му предложи запасите в своята медицинска чанта, основно лауданум и валериан.
	Смъртта не закъсня. Отнесе първо псалта, сякаш в отговор на йомкипурската му молитва. Океанът му стана гроб. Изпосталялата му съпруга с перука трепереше неудържимо, докато спускаха увитото му в овехтелия молитвен шал тяло в морето. Хор от десетима мъже пееше _кадиш_* и Ида с изненада забеляза Мишел сред тях. Запита се тъжно дали съпругът й се подготвя за своята печал.
	[* Кадиш — една от най-важните молитви в юдаизма, прославяща величието на Бог и изразяваща стремеж към изкупление и спасение. — Б.р.]
	Знаеше, че през неспокойните му нощи го преследват сънища за родителите му. Той се събуждаше, зовейки имената им, и протягаше ръце в зловонния въздух, сякаш придърпваше призраците им в обятията си. Ида не смееше да го успокои. Познаваше твърде добре могъществото на кошмарите. Тя също се будеше изтощена от видения за безкрайни бягства, измъчващи я през кратките часове на среднощен унес.
	Смъртта вилнееше. Палубните погребения бяха бързи, излинелите тела потъваха в морето с тих плисък.
	При поредната обиколка из трюма Ида видя, че момиченцето с лимоненожълта коса е болно. Тя донесе влажни кърпи на отчаяните родители и избърса челото на детето. „Лице като цвете — помисли си — с устица като розова пъпка и нежна кожа под прозирния слой пот.“
	— Шаина, казва се Шаина — отрони майката, опряла буза в горещото чело на детето си.
	— Наистина е _шаин_, красива. На колко е? — попита Ида.
	— На седем, само на седем.
	Очите на Ида се напълниха със сълзи. Тя самата можеше сега да е майка на седемгодишно дете. Упрекна се мислено; ужасно бе да скърби за призрачното си неродено дете, когато живото, дишащо дете пред нея отчаяно се нуждае от помощта й. Умората си играеше коварно с въображението й. Ида се отърси от гнетящите представи, стри безценен аспирин, разтвори го във вода и помогна на Шаина да го изпие. Намокри втора кърпа и изтри тънките й като вейки ръчички. Температурата не спадаше. Макар подгизнало от пот, детето се тресеше и зъзнеше. Пред очите на Ида розовата устица се изви в усмивка, клепките запърхаха и се склопиха, сякаш сладостен сън я изпроводи полека в смъртта.
	— Не! _Nein! Nein!_ — нададе вик баща й и притисна в обятията си бездиханното телце.
	Малкият брат на момиченцето заплака и майка му го прегърна.
	— Шаина, Шаина — зашепна тя в ухото на живото дете, сякаш да запечата името в паметта му.
	— Шаина, Шаина — повтаряше момченцето със сподавен глас.
	Погребаха я след час и сега Ида застана сред малобройната група оплаквачи. Запя кадиш, копнеейки да повярва в молитвата. Възможно ли е великият и възславян Бог да отреди такава тъжна и ужасна смърт на дете с лимоненожълта коса?

	* * *

	Смъртта на Шаина бе последната на „Навемаре“. Болестта бе взела своето. Оцелелите пътници се осмелиха да си представят новия живот, който ги очаква. Децата пак се хващаха за ръце и се въртяха в кръг; влюбените търсеха сладостно усамотение в спасителните лодки и дори лицата на моряците омекнаха.
	Ханелоре и Клер сядаха до Ида на обичайния й пост върху сандъците. От захвърлени одеяла и платнища Мишел направи гнездо за трите приятелки, вдигнали лица да уловят ефимерните слънчеви лъчи. Бременността на Клер вече личеше. Тя сподели, че усеща детето да се движи в утробата й. Двете млади жени докоснаха свенливо меката издутина и доловиха нежното пърхане на зараждащия се живот.
	— Проявила си истинска смелост да запазиш детето — рече Ханелоре. — Сестра ми забременя точно когато със съпруга й най-сетне получиха визи за Доминиканската република. Ужасяваше се как ще носи детето по опасния път и как ще го роди в опасния свят.
	— Какво реши? — попита Ида, макар да знаеше отговора.
	— Направи аборт. Млада е. Ще имат други деца — обясни Ханелоре.
	— И ние размисляхме — призна Клер. — Аз съм медицинска сестра, Анри е лекар. Разбирахме, че имаме избор, и абортът не представлява сериозна опасност. От друга страна, попадне ли бременна жена в концентрационен лагер, чака я сигурна смърт.
	— Защо не направи аборт? — попита Ида.
	— Не исках да дам на Хитлер още една победа. Анри предостави решението на мен, но видях колко му олекна, че искам да родя детето ни. Вече бяхме поемали толкова рискове, не биваше да поемаме още един.
	— Не съжаляваш, нали? — попита Ханелоре.
	— Не. Дали сестра ти ще съжалява някой ден? — Клер ловко й подхвърли обратно въпроса.
	Отговори Ида.
	— Независимо дали се разкайва, или не, никога няма да забрави.
	Погледнаха я и сложиха длани върху ръцете й, ала не попитаха нищо. Ида също не продума. Впери поглед напред, към далечната морска шир, където ненадейно се появи ято чайки. Спуснаха се надолу и се понесоха грациозно по разпенените гребени на вълните.
	— Чайки! — произнесе благоговейно Ханелоре. — Сигурно наближаваме суша.
	— Ню Йорк — рече тихо Ида и се запита дали родителите й знаят за пристигането на „Навемаре“.
	Осъзна, че за пръв път от седмици се сеща за Марк и Белла, и се почуди дали е редно да изпитва вина, или облекчение. Всъщност не изпитваше нито едното, нито другото. Не след дълго отново щеше да се завърти в орбитата на тяхната обич, на нуждите и изискванията им.
	На следващата сутрин я събудиха възторжени възгласи, пляскане, тропане, развълнуван детски смях и радостни викове. Ръка за ръка, Ида и Мишел изскочиха на палубата и се взряха във величествената статуя, възправена царствено над пристанището.
	— Свободата — прошепна Мишел. — В Америка сме. В Америка сме, Идочка!
	Тя притисна лице в гърдите му и заплака, овлажнявайки ризата му със сълзите си. Той я прегърна крепко, сложил длан върху блестящата й коса. Замаяна и безсилна, тя се отпусна в обятията му.


>	Двадесет и трета глава

	Слязоха от кораба и се гмурнаха в хаоса на имиграционната служба. Отговаряха на въпроси, показваха си документите. Митничарят огледа сандъците с картините на Марк и със замах подпечата формуляра за внасяне.
	— Извадили сте късмет, че са били на палубата — рече той на Ида. — Всичко складирано в трюма на плаващия ви ковчег е подгизнало и изгнило. Наложи се да го изхвърлим.
	— Да — съгласи се тя. — Наистина извадих късмет. Щастлива съм.
	Учудиха я думите, излезли от устата й. Отдавна не беше се чувствала нито галеница на съдбата, нито щастлива. С приповдигнат дух тя повтори:
	— Имам късмет. Щастлива съм.
	Мишел я хвана за ръката и я поведе бавно към шумната тълпа на посрещачите. Очите му пресяваха нетърпеливото множество, търсеше родителите на Ида, изпълнен с удивление от звънките звуци, морето от лица, постоянното пищене на клаксони, воя на сирени. Озърташе се трескаво и внезапно чу развълнуваните им гласове, като по чудо надвикали оглушителната какофония.
	— Ида! Мишел!
	Мишел размаха шапка във въздуха и заподвиква имената им. Те го забелязаха и си проправиха път през тълпата, както винаги ловки в маневрите. Посребрелите къдрици на Марк подскачаха нагоре-надолу.
	— Ето ги! Майка ти и баща ти са тук! — посочи Мишел на Ида.
	Тя се обърна, разтреперана от вълнение.
	— Мамо, тате!
	Втурна се към тях и влетя в разтворените ръце на баща си. Белла прегърна Мишел. Докосна нежно с длан челото на Ида.
	— Дете мое — прошепна тя.
	Ида се усмихна морно, но не отвори очи и Марк не я освободи от прегръдката.
	Белла улови Мишел за ръката.
	— Толкова сме щастливи, че най-сетне сте тук! Тежко ли беше пътуването? Нашата Ида изглежда толкова изморена. Трябваше да се погрижиш да отпочива повече. А картините? Невредими ли са? О, да знаеш само колко се притесняваше Марк!
	Тя говореше, без да си поема дъх, и при всеки въпрос пръстите й се забиваха с все сила в ръката му. Мишел разкриви лице и се отскубна от хватката й.
	— Да, Ида е изморена — кимна рязко той. — И двамата сме изтощени. Картините обаче, проклетите картини са непокътнати.
	Наложи си да изчака търпеливо, докато уредят къде да складират сандъците, после поеха с такси през града.
	Шагалови се бяха устроили в апартамент на Ривърсайд Драйв* с изглед към река Хъдсън. Ида се удиви как майка й е успяла да пресъздаде атмосферата на света, с който се бе сбогувала. Тежките тъмни мебели и тапицираните столове, пълните с цветя китайски вази напомняха изгледа и уханието на парижките им домове.
	[* Ривърсайд Драйв — крайбрежен булевард в „Манхатън“ с изключително скъпи апартаменти. — Б.р.]
	Ида погледна към върволиците коли по улицата. Стъписаха я хората, забързани по тротоара. Нито за миг не забавяха крачка да погледнат към искрящата вода, не поспираха да съзерцават корабчетата, носещи се грациозно по меките вълни.
	— Защо всички в Ню Йорк изглеждат толкова заети? — попита тя Мишел.
	— Имат къде да отидат, какво да правят — отвърна той и се усмихна горчиво; той самият нямаше къде да отиде, нямаше какво да прави.
	Апартаментът привличаше като магнит тесния кръг от приятели и познайници на Шагалови. Бегълци от Франция и Германия, евреи от Източна Европа, художници и писатели, известни и неизвестни, сядаха в трапезарията на Белла, пиеха чай, смучеха захарни кубчета и си задаваха въпроси.
	Кога Съединените щати ще влязат във войната?
	Кога Рузвелт ще се притече на помощ на Съюзниците?
	Въздишаха при мисълта за битките, бушуващи сред полята на детството им; плачеха, когато чуеха да споменават родните им градове. Континентът им гореше в пламъци; огньове поглъщаха приятелите и сродниците им, домовете и книгите им, Тората и молитвените шалове на изчезналите безследно вярващи. Жените хлипаха. Мъжете почервеняваха от гняв.
	Мишел ги слушаше нетърпеливо.
	— Не разбират колко им е провървяло — сподели той с Елза; старата им приятелка ги посещаваше през следобедите, когато не бе на повикване в болницата. — Живи са в земята на свободните хора.
	— Трудно им е да приемат колко се е променил светът им — отвърна тя.
	— Всичко е променено — съгласи се Мишел. — Ние не сме, каквито ни срещна за пръв път. Ида се е променила. Аз съм се променил.
	Той погледна към Ида в другия край на стаята. Съпругата му слушаше разсеяно един възрастен мъж; кимаше от време на време, ала очите й бяха отнесени, лицето — пребледняло.
	— Все още е много изморена — отбеляза Елза. — Не се е възстановила от пътуването.
	— И двамата не сме се съвзели — призна Мишел.
	Същата сутрин, застанал пред огледалото, се бе взрял в отражението си, сякаш виждаше непознат. Защо лицето му е толкова изпито, а кожата — пепелява? Кога очите му са изгубили блясъка си?
	— Грижи се за нея — прошепна Елза. — Казвам го като лекар и приятел.
	— Ще се грижа, разбира се, но трябва да намеря живот и за себе си, начин да оцелявам, да помогна на родителите си.
	Гласът му прозвуча скръбно и Елза сложи успокоителна длан върху рамото му. Смисълът на думите му не й убягна. Той говореше в единствено число, не за споделен живот. Елза знаеше, че двамата с Ида спят разделени. Ида й бе обяснила, че е заради кошмарите и безсънните й нощи. Не искала да пречи на Мишел. Спяла сама на високо бяло легло под картината на Марк. Под „Сватбения стол“. Елза помнеше безрадостната младоженка, седнала върху белия стол, с букет от бели рози в скута. Навярно тъжният сватбен ден бе предвестник на брака, който сега изглеждаше лишен от всякакъв живец.
	— След време ще стане по-добре, Мишел — увери го тя.
	— Нима? — усмихна се печално той.
	— Сигурна съм — кимна Елза. — Ела ни на гости. Андре очаква с нетърпение да те види. Искаме да те запознаем със сина ни.
	— Непременно. Ще дойда скоро.
	Помогна й да си облече палтото. Тя прекоси стаята да прегърне Ида. Кимна на Марк и Белла, които сякаш едва сега я забелязаха. Облеклото им привлече вниманието й. Марк носеше елегантно сако от лилаво кадифе, Белла — свободно, нефритенозелено кимоно от лъскава коприна. Елза разбра, че това са костюмите за новите им роли. Бяха облечени като съпрузи, предизвикващи възхита както с трагичния си живот, така и с таланта си. Тя целуна Мишел по бузата и затвори много тихо тежката врата след себе си.
	Елза, винаги мъдър стоик, се оказа права. Положението се подобри. Ида възвърна силите си. Наново изпълнена с енергия, тя се зае да опознае града. Според родителите й Ню Йорк бе грозен и недружелюбен. Английският им беше оскъден. Марк се чувстваше удобно само в Ийст Сайд, където разговаряше на идиш с бакалите и купуваше продукти, навяващи спомени за руското му детство. Забързаният оживен град обаче очароваше Ида и тя кръстосваше охотно по улиците му. Придружаваше Марк в кафене „Гардън“*1 на Източен Бродуей*2, където си разменяха истории за изчезнали светове с еврейски писатели и поети. С усмивка го наблюдаваше как купува херинга, извадена от каци, туршия от краставички, черен хляб, извара. Баща й винаги успяваше да пресъздаде света си. Тя обаче искаше да изгради нов живот в новата земя.
	[*1 Кафене „Гардън“ — открито през 1941 г. в район с делово еврейско население, кафенето работело 24 ч., предлагало храна от еврейската кухня и станало център за срещи на еврейски интелектуалци. — Б.р.]
	[*2 През този период в Източен Бродуей („Манхатън“) се заселили много еврейски имигранти от цял свят. — Б.р.]
	Сплиташе косата си на една плитка, носеше тъмни поли и широки цветни блузи.
	— Приличаш на ученичка — каза й Мишел.
	— Така ли? Никога не съм била ученичка, знаеш — отвърна Ида.
	Хрумна му, че тя опитва да си вземе неизживените момичешки години, ала не сподели мислите си. Не се беше върнал в леглото й. Тя не идваше в спалнята му. Не говореха за нощната раздяла. Мълчанието им служеше добре. Никой не се разкайва за неизречени думи.
	Ида често посещаваше стаята, където Марк рисуваше. Слънцето огряваше ателието му по цял ден, ала новите му платна бяха мрачни, без помен от оптимизма на Америка и устрема на Ню Йорк. Разкъсваната от война Европа преследваше въображението му, нахлуваше в картините и скицниците му. Рисуваше страдалчески сцени, лунни, мъгляви пейзажи. Изобразяваше Витебск в обръча на танцуващи пламъци.
	— Тъжни картини — отбеляза Ида.
	— Времената са тъжни — отвърна той. — Пиер Матис обаче намира начин да продаде платната ми.
	— Галерията му в Ню Йорк преуспява, значи? — попита твърде припряно Ида.
	Както винаги деловото измерение на изкуството я вълнуваше и интригуваше.
	— Пиер работи усърдно и е почтен. Представя Легер, Жак Липшиц, Макс Ернст, Андре Бретон. В добра компания съм, както виждаш. Ние сме бригада от извадили късмет бегълци.
	— Отлична компания — съгласи се Ида. — Но защо не поразведриш палитрата си? Картините в по-ярки цветове, изобразяващи приятни теми, се продават по-лесно.
	— Търговският ти нюх винаги е на висота — отбеляза сухо Марк.
	— Търговският ми нюх неведнъж ти е служил добре, нали? — отвърна тя. — В Лондон и Париж те представях отлично, мисля.
	Ида проявяваше дързост. Знаеше колко мрази да му напомня, че има дял в успеха му. Мишел бе посочил, че Марк така и не им благодари, задето са донесли картините му в Ню Йорк. Въпросните картини, преплавали океана благодарение на усилията и находчивостта на Ида, сега бяха част от инвентара на Пиер Матис.
	Тя реши да посети галерията. Пиер несъмнено щеше да я посрещне радушно. Все пак бе любимка на баща му. Той сигурно знаеше колко вещо е договаряла продажби и комисиони в Европа. Можеше да прави същото в Ню Йорк с посредничеството на галерията. Самата идея я зареди със сили. Предстоеше й ново начало. Щеше да използва всяка възможност и всичките си способности и дарби. Беше извоювала правото да направлява живота си, да стане архитект на бъдещето си.
	Ида разгледа картините, които бе нарисувала на борда на „Навемаре“, и реши, че са по-добри, отколкото е смятала. Би могла да работи като портретистка. Ще поиска съвет от Пиер. Съзерцателните мъже на средна възраст като Пиер Матис винаги бяха склонни да дадат съвет на красива млада жена. Ида се усмихна на себе си в огледалото. Да, все още е красива млада жена.
	Обади се веднага на Джеймс Джонсън Суини, уредника на Музея за съвременно изкуство, с когото бе кореспондирала. Уговориха си среща в деня, когато с Мишел бяха поканени да гостуват на Елза и Андре.
	— Много съм изморена — оплака се тя. — Боли ме главата. Те ще проявят разбиране.
	Мишел сбърчи чело и предложи да остане вкъщи при нея, но тя го отпрати.
	После се почуди защо не му е казала истината. Можеше просто да му обясни, че Суини е важен познайник на Шагалови, полезен за Марк и за нея. Мишел обаче би останал безразличен, а тя се дразнеше от нежеланието му да влезе в орбитата на тъй примамливия за нея свят на изкуството. Подобен спор криеше риск да изразят ясно в думи, че нейният свят не е негов и никога няма да бъде.
	Мишел отиде сам при Елза и Андре. Носеше малка играчка, ръчно издялано локомотивче. Подари го на сина им Даниел, който веднага го затъркаля доволен по кухненския под.
	— Чудесно е. Къде го намери? — попита Елза.
	— Сам го направих — отговори Мишел. — Запълвам си времето. — Усмихна се накриво. — Дните са твърде дълги — добави. — Търся работа, но знам колко е безсмислено. Английският ми е ужасен. Нямам никакви умения. Двете години в правния факултет на Сорбоната не значат нищо в Ню Йорк. Кандидатствах дори за куриер. Служителят в агенцията ми се изсмя. Не го виня. Едва успявах да прочета адресите върху пакетите. Как бих могъл да ги доставя? Минавам през Таймс Скуеър и виждам плаката с Чичо Сам. Сочи с пръст и подканва: „Чичо Сам те иска“. Поне това го разбирам. После си мисля: „Той не ме иска. Никой в тази страна, в тази обетована земя, няма нужда от Мишел Рапапорт“. Ето защо се заех да издялам играчка за сладкия ви Даниел. Пренасям картините на Марк до галерията на Матис. Посещавам френското консулство и Еврейското общество за подпомагане на имигранти. Питам дали има новини от родителите ми, макар да знам, разбира се, че няма. Вечер ходя на курс по английски в общинско училище. Седя на един малък чин заедно с други бегълци. Не се поглеждаме на идване, не се поглеждаме и на тръгване. Срамуваме се, мисля, защото сме големи хора, заели местата на деца.
	— Няма причина да се срамуваш — възрази Андре. — И ние с Елза седяхме на такива чинове, когато дойдохме тук. Сега имаме работа, скромен дом, прекрасен син.
	Той вдигна малкия Даниел в скута си и го погъделичка под брадичката. Детето се засмя, изхлузи се на пода и се втурна към новата играчка.
	— Но вие имате нещо, което аз нямам — рече тихо Мишел.
	Елза затаи дъх. Не искаше Мишел да изрече гласно, че двамата с Андре се подкрепят, а той е в капана на един умиращ брак. Отговорът му я успокои.
	— Имате медицинско образование и препоръки от работодатели.
	Елза го погледна с уважение. Той не би си позволил да ги угнети с дълбоката скръб на личния си живот. Беше по-силен, отколкото бе смятала.
	— Ти също имаш какво да предложиш — намеси се Андре. — Чуй ме, Мишел. Гласът ти е чудесен. Ясен, с приятен тембър. Елза ми е разказвала как си рецитирал поезия в алпийския лагер и как всички са били впечатлени от умението ти. Приятелят ми Пиер Лазареф работи в „Гласът на Америка“, държавна програма, излъчвана в Европа. Искат да навлязат и във Франция. Пиер търси говорещи френски — да съобщават новините и да окуражават френските слушатели, че не са сами, имат съюзници в свободния свят. Работата е важна и ще ти допадне.
	— Важна е особено сега — добави Елза. — Съединените щати все още не воюват, но денят наближава. Всички тук го очакват — следващата седмица, следващия месец… Вашингтон не може да стои дълго в чакалнята на историята. Президентът няма да изостави американските съюзници. Наясно е, че битката е неизбежна, просто търси повод да се включи във войната. Тогава „Гласът на Америка“ ще изиграе съществена роля.
	— Затова на Лазареф са му необходими хора, способни да повдигнат духа на французите и да ги насърчат да окажат съпротива на нацистките окупатори — заключи Андре.
	— И би ме наел? — попита колебливо Мишел.
	— Защо не? — отсече Андре. — Ще му се обадя още сега и ще ви уредя среща.
	Отиде до телефона, проведе кратък разговор и подаде слушалката на Мишел.
	Пиер Лазареф охотно се съгласи да се срещнат. Би ли дошъл Мишел в студиото на „Гласът на Америка“? Намира се в „Рокфелер Сентър“, на удобно място.
	— Знаеш как се стига дотам, нали?
	— Разбира се — отговори Мишел.
	Не знаеше, но щеше да намери сградата, както бе откривал посолства и консулства в Париж и Ница, в Мадрид и Лисабон. Необходимостта го бе превърнала в умел навигатор из чуждестранни улици.
	— Ще обядваме заедно тогава. Наблизо има отличен френски ресторант. Едва ли ще откажеш да опиташ прясно изпечен кроасан. Довиждане. До утре.
	— До утре — повтори Мишел, остави слушалката и се усмихна с благодарност на приятелите си.

	* * *

	Пиер Лазареф се оказа приветлив мъж; закръглен и червендалест, излъчваше заразителна увереност и оптимизъм. Бе напуснал Париж точно преди да нахлуят германците; избягал в Лондон, където Шарл дьо Гол го подтикнал да замине за Америка. Войната за свободата на Франция, обяснил Дьо Гол, ще се води на много фронтове, а ефективната пропаганда е сред изключително важните. Вашингтон оказал съдействие. Пиер Лазареф разполагал със средства, студио, радиочестоти; нуждаел се обаче от добри говорители.
	— Ще се борим с нацистите в ефира. Сънародниците ни трябва да разберат, че не са сами. Ще им съобщаваме новини, ще ги окуражаваме, ще ги насърчаваме да се съпротивляват дейно. Искаш ли да се включиш, Мишел Рапапорт? — попита той.
	— Да — отговори Мишел и отхапа от кроасана.
	Пиер Лазареф не грешеше. Кроасанът бе прясно изпечен, подправен с анасон. Той поръча омлети и подхвана темата за работното време, разходите, заплатата. Мишел дъвчеше бавно и кимаше.
	— Последно — името ти. Ще водиш предаванията под псевдоним.
	— Псевдоним ли? — разколеба се Мишел. — Защото името ми е еврейско ли?
	— Не, разбира се. Но родителите ти са във Франция. Ако Гестапо следи излъчванията, а това е сигурно, ще ги изложиш на опасност. Разбираш, нали?
	— Разбирам отлично — кимна Мишел и се замисли за момент. — Ще бъда Мишел Горди — заяви категорично.
	— Бързо решение — одобри Лазареф. Той също решаваше бързо. За няколко минути разбра колко ценна придобивка за радиото ще е младият Мишел Рапапорт. Имаше звучен и същевременно мек глас, гальовен и вдъхващ увереност. — Защо Горди? — попита той.
	— Със съпругата ми живеехме в Горд. Последният ни дом, преди да избягаме от Франция. Ако родителите ми са живи, надявам се да познаят гласа ми и да свържат точките. И да намерят начин да се свържат с мен.
	Затвори очи и се замисли за находчивата си майка, представи си тъжните очи на баща си. Ако бяха живи, така бе казал. _Ако_. Двусричната несигурност стегна сърцето му.
	— Умен избор — одобри Лазареф. — Утре ще се видим в студиото тогава.
	Плати сметката и си тръгна, напълнил шепа с ментови бонбонки от купата до касата. Влечението му към сладкото се бе появило през първите дни на ужасната война.
	Мишел остана до масата, втренчен в чашата кафе. Ликуваше от добрата сполука. Имаше работа, важна работа. Заплатата щеше да го освободи от необходимостта да приема доларовите банкноти, които Марк отброяваше с показна неохота. Имаше ново име, нова професия. Вече нямаше да е известен единствено като съпруг на Ида Шагал, зет на Марк Шагал. Сега бе Мишел Горди, независим човек със собствена мисия.
	Прекоси с енергична стъпка Сентръл Парк, вдишвайки дълбоко чистия хладен въздух на ранната зима. Струваше му се, че пълни дробовете си с надежда. Върна се въодушевен в апартамента на Ривърсайд Драйв. Походката му бе заредена с нов устрем, гласът — с нова увереност. Същата вечер, с едва смекчена гордост, той съобщи на семейството каква работа си е намерил. Ида го прегърна, възторжена и облекчена. Унинието му й тежеше. Самостоятелността му подсигуряваше нейната свобода. Марк не продума. Мълчанието му не изненада Мишел. Отдавна бе научил, че тъстът му рядко се радва на чужди успехи.
	Стигаше му гордата усмивка на Ида. Мишел я улови за ръката и я изведе от стаята.
	През онази нощ спаха заедно, притиснати един в друг, сплели тела. Прегръдката им беше нежна, обладаването — с лекота, не с плам. Движенията им бяха отработени, докосването — нежно и успокоително, сладостта на слетите им дихания — позната. Ала дори когато тялото й се изви като дъга под неговото, дори когато засвидетелстваха, че си принадлежат, нямаше прилив на радост, вик на наслада.
	Изтощени се облегнаха върху възглавниците; затвориха очи, но отлагаха съня. Не продумаха. Уловила ръката му в мрака, Ида си помисли, че двамата са като нежни приятели след дълга раздяла, удивени как привързаността им е издържала изпитанието на времето. Като приказни герои, залутани из страшна гора, се бяха борили да оцелеят, ала без пътечка от трохи, сочеща пътя към дома. Заедно бяха прекосявали граници, бяха преплавали океана, зависими един от друг, упование един за друг. Каквото и да се случеше, винаги щяха да ги свързват общите спомени и ласкавата близост.
	Мишел, сякаш прочел мислите й, лежеше тихо до нея. Стисна леко ръката й и двамата най-сетне заспаха с преплетени пръсти.


>	Двадесет и четвърта глава

	Животът в Ню Йорк навлезе в рутина. Белла довършваше мемоарите си. Пишеше и пренаписваше на идиш; писалката й се движеше бързо, сякаш да улови света на детството, да не би паметта да го заличи, както действителността го бе разрушила. Витебската й хроника отричаше победата на Хитлер. Така каза на Йосиф и Адел Опатошу, най-близките приятели на Шагалови, след като изслушаха част от приключена глава, която тя прочете с глас, разтреперан от вълнение.
	— Не бива да работиш толкова трескаво, Белла — посъветва я Йосиф Опатошу, изкусен романист. — Писателите имат нужда от време за размисъл, за да подхранят въображението си.
	Белла сви рамене и продължи да работи с бясно темпо.
	Пресъздавайки атмосферата на френския живот, всяка неделя Шагалови посрещаха приятели и познайници в апартамента си високо над Ривърсайд Драйв. Марк се наслаждаваше на ролята на щедър домакин и същевременно почетен гост в собствения си салон.
	Говореше надълго и нашироко за новите си творби. Рисуваше с възобновена енергия в очакване на първата си нюйоркска изложба. По цял ден стоеше в ателието; четките му сновяха по платната, малки и големи; върху палитрата му блестяха бистроцветни езерца. Марк бе решил да остави ярка следа в града на изгнаничеството си. Пиер Матис и Ида прозорливо предполагаха, че войната и личната му история ще възобновят интереса към творчеството му.
	Ида също работеше с ожесточение. Всяка сутрин прекосяваше града, за да помага при избора на картини от ранния парижки период. Подготвяше каталога, редактираше го часове наред, допълваше списъка с гости. Проверяваше дали всяко платно е поставено на най-подходящото място.
	— Изтощаваш се — предупреди я Мишел, макар че и той самият работеше неуморно; тръгваше към „Гласът на Америка“ призори и се връщаше късно вечерта.
	Новините се излъчваха съобразно парижкия часови пояс, между програмите четяха вестници и списания, за да събират материал; подбираха музика, подготвяха интервюта. Мишел даде идея всяка програма да започва с „Марсилезата“, вдъхваща патриотизъм, и да завършва с нежен шансон на Пиаф, внушаващ носталгия. Присъстваше на срещи във Вашингтон, участваше в конференции в Монреал.
	Двамата с Ида водеха паралелен живот в различни светове и общуваха все по-рядко и повърхностно.
	Изложбата бе открита през ноември. Ида играеше ролята на царствена домакиня; омайваше критици и меценати с проникновен анализ на творбите; посочваше дръзките цветове и полета на фантазията в композициите; изричаше запомнящи се твърдения.
	— Баща ми е пионер. Картините му посяха семената на сюрреализма — заявяваше тя с брилянтна усмивка.
	Удоволствието й от работата и възторгът й от творчеството на Марк бяха заразителни. Лондонският й успех се повтори. Елегантността и чарът й не останаха незабелязани. Сама замисляше кройката на дрехите си; залагаше на лъскави тъкани в смели цветове — лазурносиня коприна и нефритенозелен сатен, подчертаващи медените нюанси на гъстата й коса. Общуваше с лекота както с опитни колекционери, така и със заможни дилетанти. Говореше ту на френски, ту на английски, украсявайки ги с думи на немски и руски.
	Драматичното й бягство от Европа и опасното плаване с „Навемаре“ бяха източник на смайващи анекдоти. Всички се възхищаваха от храбростта й, аплодираха бурния й живот. Младите жени й завиждаха за приключенията; младите мъже я смятаха за ослепителна и смела.
	Шарл Лейренс, белгийски фотограф на посещение в Ню Йорк, дойде в апартамента и Марк и Белла му позираха. Той видя Ида на прага и насочи апарата си към нея, заинтригуван от откритото й лице, от изящната арка на веждите й. Умел и схватлив модел, тя се усмихваше, мръщеше и се взираше дръзко в него.
	— И вие ли сте творец, мадмоазел Ида? — попита той.
	— Мадам — поправи го Ида. С Мишел се виждаха рядко, но бракът й не биваше да се подминава. — Да, разбира се. И аз съм художничка.
	Не беше загърбила работата си. Някак си намираше време да посещава уроци по рисуване. Запълваше скицниците си с портрети и пейзажи, натюрморти и свободни композиции с въглен и пастели. Никога не показваше творбите си на Марк, а и той не настояваше да ги види. Белла им хвърляше поглед, но я безпокоеше не изкуството, а бракът на дъщеря й.
	— С Мишел трябва да прекарвате повече време заедно. С баща ти никога не сме се разделяли задълго — посочи тя.
	Страхът на Белла се долавяше осезаемо. Тя винаги щеше да отстоява ценностите на еврейския Витебск, където на развода, както и на неомъжените дъщери, изгубили девствеността си, се гледаше с лошо око.
	Ида въздъхна. Не искаше да напомня на майка си за скиталчествата на Марк из френската провинция в търсене на нови пейзажи, нито дългото му усамотение в ателието.
	— Бракът ми е различен от вашия, мамо — отговори нетърпеливо тя. — Времената са други. Сега жените водят самостоятелен живот. Съпрузите и бащите ни не определят кои сме.
	Още преди да довърши, си даде сметка, че самото й име я определя. За света тя бе Ида Шагал, дъщерята на художника.
	— _Plus ça change, plus c’est la même chose._ Колкото повече се променя, толкова повече остава същото. Бракът е крехко нещо. Внимавай — предупреди я Белла.
	— Не се безпокой. Приключи ли изложбата, с Мишел ще отидем на почивка — обеща Ида.
	Закриха изложбата през първия декемврийски петък. Пиер Матис я определи като изключително успешна. Увеличи месечните приходи на Марк; значителни средства щяха да постъпят и от продадените картини. Пиер написа щедър чек на Ида в отплата за съдействието й. За да отбележат успеха, Шагалови поканиха приятелите си на следобедна закуска в неделя. Белла реши, че атмосферата ще е по-празнична от обичайните им неделни салони.
	Призори запретна ръкави в кухнята и плътно ухание на канела, ванилия и индийско орехче изпълни въздуха още предобед. С почервеняло лице, с широка бяла престилка върху зелената копринена рокля, тя сновеше от фурната до бюфета, подреждаше плодове и парчета ябълков и бананов кейк в подноси. Захарни кристалчета блещукаха като мъниста върху бузата й. Марк, в пауновосиньо кадифено сако, игриво ги облиза. Белла се засмя и го перна по ръката. Ида ги наблюдаваше от прага, развеселена, ала и със завист. В този кратък миг бе зърнала някогашните безгрижни и очарователни влюбени. Тя се усмихна и отиде в трапезарията, където Мишел стоеше до прозореца, взрян в сивата улица.
	— Няма ли да работиш днес? — попита изненадана Ида.
	— Журналистите имат теория, че в неделя не се случват важни събития. Генералите и политиците също имат нужда от почивка — отговори сухо той. — Имам свободен ден да се насладя на ябълковия кейк на майка ти.
	Ида се засмя.
	— Тогава ми помогни да се подготвим за важния прием — рече тя, доволна от неочакваната ведрост в тона му.
	Застанаха от двете страни на масата и я застлаха с тежка ленена покривка. Мишел донесе самовара. Беше го открил в мизерен антикварен магазин. Белла бе излъскала потъмнялото сребро и сега самоварът блестеше в меката светлина на зимното утро. Мишел го остави до подноса с красиво подредени нарязани плодове — кафеникавочервени круши се допираха до румени ябълки, а помежду им пъстрееха златистооранжеви парченца портокал. Белла, естет до мозъка на костите, винаги държеше на външността. Домът и трапезата й говореха ясно, че Шагалови са оцелели с непокътнато достойнство. Ще живеят в изискано благоденствие, както са свикнали да живеят, независимо от премеждията и проклетия Хитлер.
	Ида и Мишел подредиха порцелановите съдове и приборите. Общото усилие да изпълнят дребната домашна задача вдъхна на Ида странно спокойствие. От седмици не бяха правили нищо заедно, понесени от течението на новия живот.
	Благодарна, тя улови ръката му и я целуна. Той я погледна изненадан. Замисли се дали да й каже колко красива изглежда в този момент. Медночервената рокля от тънка вълна, прилепнала по изваяното й тяло, подхождаше удивително на блестящата й коса. Мишел забеляза как лицето й поаленя, ала реши да замълчи. Разбираше колко крехко е емоционалното им равновесие, не искаше да го разклаща с нехайни думи.
	Ида се извърна и влезе в просторната дневна, грижливо обзаведена с тежки тъмни скринове, дълбоки кожени кресла и шарени килими. Канапето, тапицирано в зелено-златист брокат, наглед приличаше досущ на неудобния диван в парижката им гостна. Някои мебели бяха взети от приятели, други — купени на търг. Канапето бе подарък от художник, на когото предстоеше развод; библиотеката се бе помещавала в галерията на Пиер Матис. Марк и Белла подбираха с нюх вещите, умееха да създават въздействащо декорирана сцена, където да играят ролите, вменени им от историята.
	Ида запали лампите, за да прогони сумрака на притъмнелия зимен ден. Разгледа картините на баща си, развълнувана отново от пейзажите и цирковите му фантазии, от нарисувания с гваш политнал Витебск, от мастилената графика на синагогата, подготвена да илюстрира мемоарите на Белла. Тя се взря в свой портрет, представящ тъжно и мечтателно дете сред френска градина. Запита се какво ли си е мислила, докато е позирала през онзи ден. Щастлива ли е била, или са я обсебвали образите от сънищата, които още тогава я преследваха и денем?
	— Къде е моята засмяна Ида? — бе попитал Мишел, когато за пръв път видя портрета.
	Сега не би задал подобен въпрос. Познаваше отлично източника на тъгата й.
	Звънецът проехтя и я изтръгна от меланхоличния унес. Тя отвори бързо вратата и редовните гости влязоха с изпръхнали от мразовития вятър лица и закопчани догоре, възшироки, тежки палта. Всички изглеждаха доволни да избягат от мрачната самота на зимната неделя в град, който не е техен. Мейер Шапиро, високият изкуствовед с изтънчени черти, носеше букет люляци от скъп цветарски бутик. Подари ги на Белла — екстравагантен жест, но той знаеше колко обича тя цветята. Тя го разцелува с благодарност и сложи люляците по средата на масата във ваза от прозрачно синьо стъкло. Уханието на деликатните цветове изпълни стаята и всеки новодошъл го вдишваше дълбоко, припомняйки си навярно своята далечна изоставена градина с люлякови храсти.
	Напълниха чашите с чай и се настаниха на групички в дневната сред езерцата от светлината на лампите. Говореха тихо, нежно жужене на различни езици — идиш и френски, немски и английски, руски и полски.
	В точния час Марк включи радиото и всички замълчаха. Новините бяха неотменна част от неделния им ритуал. Отпиваха чай, отхапваха от кейка и чакаха говорителят да им каже какво се случва на континента, където се бяха родили. Чу се необичайно пращене, после с внезапна яснота мъжки глас, одрезгавял и потреперващ, ги зашемети с ужасна новина. Напрягаха се да проумеят думите, лицата им пребледняха от страх, очите им се разшириха от неверие. Далечната война бе нахлула в тихия им следобед.
	Стъписани, замаяни, те долавяха отделни думи и се мъчеха да ги сглобят в понятна цялост.
	— Атака — чуха.
	— Тази сутрин.
	— Пърл Харбър.
	Спогледаха се. Кого са атакували? Къде е Пърл Харбър?
	— Японски самолети — чуха. — Бомбардирана е американската флота. Загинали американски войници.
	Всяка дума бе нащърбено парченце от езикова мозайка, чийто смисъл им убягваше.
	— Защо японски бомби убиват американци? — прошепна Белла на Марк, който затвори плътно очи.
	Не можеше да отговори, защото не знаеше. Тяхната война се водеше в Европа, отвъд Атлантика. Тихият океан, Хаваите, Азия надхвърляха въображението им.
	— Тази непровокирана атака хвърля Съединените американски щати във война — продължи говорителят с натежал от скръб глас. — Японската агресия е военно посегателство.
	Спогледаха се отново. Разбраха. Те самите бяха жертви на военни посегателства. В тишината говорителят повтори злокобното изречение, произнасяйки отчетливо всяка сричка. Марк увеличи звука. Чу се звънтеж на чаени лъжички по порцелан — деликатният звук сякаш подчерта тежките думи. Научиха, че Пърл Харбър се намира на Хаваите. Бойният кораб „Оклахома“ бил бомбардиран в Хонолулу. Филипините били под нападение. По непотвърдени данни Германия била замесена.
	— Германците, проклетите германци — промърмори Марк.
	Белла изпусна чашата си. Не погледна към дъсчения под, където порцеланът се разби на крехки парченца.
	— Нова война — отрони тя и сълзи потекоха по лицето й.
	— Не. Същата война — поправи я Марк и всички кимнаха едновременно.
	Тази война бяха очаквали с надежда и ужас. Не бяха включвали Япония в уравнението, но това нямаше значение. Съединените щати, приютилата ги земя, влизаше във война с германски съюзник и скоро щеше да е във война с нацистите. Марк изключи радиото. Гостите потънаха в неловкото мълчание на посетители в траурен дом.
	Мишел скочи на крака и се втурна към дрешника да вземе палтото си. Ида го последва.
	— Отивам в студиото — каза й той. — Изглежда съм сгрешил. В неделя се случват важни събития.
	Гласът му бе пропит от горчивина.
	— Ще се върнеш възможно най-скоро, нали? — попита тя и Мишел разбра, че въпросът е молба.
	— Да.
	Сложи длан върху главата й и тя продължи да усеща успокоителния допир на ръката му дори когато вратата се затвори зад него. Върна се в дневната и застана до родителите си пред прозореца, стъписана при вида на колите, движещи се спокойно по Ривърсайд Драйв. Пешеходците обаче вдигаха глава към небето и ускоряваха ход.


>	Двадесет и пета глава

	Зимата преля в пролет, пролетта — в лято. Над всички сезони властваха новините за военните действия в Европа и в Тихия океан. Войната поглъщаше Марк и Белла. Забулваше в сянка дните им, изпълваше нощите им със страх. Ида купи черни завеси за прозорците, предназначени за използване при въздушни нападения, ала те никога не ги вдигаха. Тъмният апартамент отразяваше мрачното им настроение.
	Безжалостната жега на манхатънското лято и застрашителната война изопваха нервите им. С натежали сърца изслушаха мълком дълбокия тържествен глас на Ханс фон Калтенборн да съобщава за масови убийства на евреи в Източна Европа. Сред анонимните жертви може би бяха техните сродници и приятели, сестрите на Марк и децата им, братята на Белла и семействата им. Имена нахлуваха в ума и паметта на Белла. В Сибир ли е Мендел? Къде е Абрашка? Яков намерил ли е укритие в Париж? Въпросите изцеждаха силите й до капка. Устните на Марк се движеха, изричайки нямо имената на сестрите, на приятелите му.
	Ида гледаше да не се задържа в апартамента. Излизаше рано сутрин и от художествените курсове тичаше към галерията на Пиер Матис, а после към болницата, където работеше като доброволка. Ходеше на партита, организирани от новите й приятели, млади мъже и жени, с които се бе запознала в ателието или в болницата. Връщаше се вкъщи с поруменяло лице и призрачна усмивка, играеща по устните й. Увеселенията и приятелствата бяха ново преживяване за нея. В отчаяните дни смехът бе дар.
	Тя оставаше опора за родителите си; пазаруваше им, отваряше писмата им, плащаше сметките, водеше кореспонденцията на баща си. Вземаше купоните им от новосформираната Служба за снабдяване и контрол на цените и отброяваше грижливо миниатюрните цветни талончета за дажбите захар, кафе, месо.
	През една лятна вечер се върна вкъщи и прегледа пощата. Отдели плик, облепен с мексикански марки.
	— Имаме ли познати в Мексико? — попита баща си.
	Той сви рамене.
	— Навсякъде има непознати на Марк Шагал, които си мислят, че познават Марк Шагал — отвърна загадъчно той. — Може би има такива и в Мексико. Сигурно някой иска нещо от мен. Нещо срещу нищо, предполагам. „Драги мосю Шагал, ще изпратите ли малка графика за благотворителния ни търг… Или дребно дарение за еврейската ни социална кухня.“
	Гласът му се извиси в артистичен фалцет, но той надникна над рамото й да погледне писмото.
	Ида не се изненада, че майка й и баща й не са посмели да отворят плика. Непознатите адреси ги плашеха. Неочакваните телефонни обаждания ги плашеха. Оставяха телефона да звъни, докато Ида го вдигне; не докосваха писмата, докато тя не ги прочете. Ида им беше буфер срещу страховития свят. Преданата дъщеря, уязвимото дете, което маниакално бяха закриляли, сега закриляше тях.
	— Е? Какво иска мексиканецът? — попита нетърпеливо Марк.
	Знаеше, че благодарение на способността си да борави с езици Ида с лекота е разбрала написаното на испански.
	— Покана е, татко. Чудесна покана. Мексиканското правителство те кани в Мексико Сити да подготвиш декорите за „Алеко“*.
	[* „Алеко“ — балетна постановка на Леонид Масин по стихотворението на Пушкин „Цигани“ и по музика на Чайковски. — Б.р.]
	— Дай да видя — изкомандва Марк.
	Грабна писмото и се втренчи нервно в него, сякаш испанските думи ще се преобразят в еврейски, руски или френски. Разпозна имената и датите и разбра смисъла им. Леонид Масин*. Разбира се, старият му приятел Леонид, руският хореограф, когото бе срещнал в Москва и по щастлива случайност — в Ню Йорк. Възобновеното им приятелство се бе оказало ползотворно. През пролетта работеха заедно. Марк замисляше декори за руския балет, а Леонид усъвършенстваше хореографията. „Алеко“. Името се набиваше в очи, повторено във всеки параграф. „Паласио де Беллас Артес“, прочете Марк, оформяйки мълком с устни непознатите испански думи. Масин бе споменал, че там ще бъде премиерата на балета.
	[* Леонид Масин (рожд. име Мясин) (1896–1979) — знаменит руски балетист и хореограф, работил за различни трупи — Болшой театър, Руски балет на Дягилев — в театрите на Париж, Ню Йорк, Мексико. Направил първата хореография по симфонична музика в света. — Б.р.]
	Сините очи на Марк засияха, тясното му лице грейна от удоволствие. Той сграбчи Белла за китките и я завъртя с валсова стъпка из стаята.
	— Към Мексико, Белла _meine_! Към Мексико, _un pays magique_, вълшебна страна!
	Тя се засмя и отметнала глава, продължи да следва грациозно стъпките му. Дългото униние бе забравено. Двамата запяха тихо, руска песен, непозната на Ида. „Навярно са я пели — помисли си тя — като млади влюбени, докато са се разхождали по моста над река Двина.“
	Ида ги наблюдаваше с лека завист, питайки се откога ли с Мишел не са споделяли такъв момент. Гледаше как родителите й се носят из стаята, баща й тананика, главата на майка й лежи върху рамото му. Когато импровизираният им танц приключи, тя заръкопляска, а те се отпуснаха на канапето с усмихнати лица. Белла прокара пръсти през посребрените къдрици на Марк, Марк изтри капчиците пот, оросили челото й.
	Той взе писмото и отбеляза:
	— Масин ще се зарадва много. Все повтаряше колко иска да съм до него, когато започнат репетициите за балета.
	— Разбира се — съгласи се Белла. — Има нужда от теб. Какво е хореографията му без твоите декори? Нали, Идочка?
	— Да — кимна тя, ала не мислеше така.
	Ида знаеше, че декорите на баща й допълват поемата на Пушкин и музиката на Рахманинов, претворени от Масин във вдъхновената пластичност на танца. Като лакомо дете обаче, Марк — насърчаван от Белла — си присвояваше главната роля. Ида сви рамене. Това нямаше значение. Важното бе, че са ги поканили в Мексико, където ще се радват на яркото слънце и на хвалебствията на културния елит и ще се потопят в любимия си театрален свят. Щяха да творят декори и костюми, съживявайки отдавна отминалите дни в московския еврейски театър. Ида искаше да пеят отново, да си възвърнат, макар и за кратко, изгубения свят, да излязат от черупката на безнадеждността, чиито затворници бяха в Ню Йорк. Тя също искаше да се освободи, призна си, макар за кратко, от товара на унинието им, от постоянните им потребности.
	— Но, Ида, как ще се справиш сам-сама? Мишел отсъства толкова често — притесни се Белла.
	Мишел наистина се прибираше рядко вкъщи. Откакто САЩ участваха във войната, радио „Гласът на Америка“ работеше по-дейно; няколко пъти дневно слушателите в окупирана Франция включваха тайно радиоприемниците си, забранени от Гестапо, и чуваха ободрителния поздрав: „Говори Мишел Горди от «Гласът на Америка»“. Мишел пътуваше из щатите, провеждаше интервюта, събираше информация, даваше идеи. Дори в Ню Йорк често спеше на сгъваемо легло в студиото. Когато в Америка падаше нощ, в опожарената от войната Европа се зазоряваше. Боевете продължаваха с гибелно ожесточение, нови кризи експлодираха ежечасно. Мишел бе постоянно на повикване; работата заемаше първостепенно място в живота му. По мълчаливо взаимно съгласие двамата с Ида вече кръжаха в различни орбити. От време на време споделяха вечеря по-скоро по силата на случайността, отколкото по предварителна договорка.
	— Ще се справя — увери ги Ида. — А и Мишел може би ще се задържа по-често вкъщи.
	Не им каза, че отсъствието му не я тревожи; всъщност я очароваше представата да се събужда в празен апартамент, разтоварена от всякаква отговорност и от необходимостта да дава обяснения както на родителите, така и на съпруга си. Чудесно щеше да е да остане сама.
	След седмица Марк и Белла заминаха за Мексико. Изпращаха възторжени писма. Макар и изтощително, пътуването ги бе заредило с енергия. Работеха с Алисия Маркова; брилянтната английска балерина направо се влюбила в приказния си ален костюм, ушит от Белла. Вечеряли с мексиканските художници Диего Ривера и Фрида Кало. Белла открила чудесни, ръчно изтъкани платове в нежносиньо и яркозелено, цветовете, най-подходящи да подчертаят огнената коса и сияйната й кожа.
	Ида показа писмата им на Елза, когато двете седнаха в двора на болницата „Бет Израел“.
	— Липсват ли ти? — попита Елза.
	Самотата я измъчваше. Андре бе постъпил в армията и работеше в полева болница „някъде в Европа“. Не можеше да посочи къде точно. Мълчанието на домашния фронт бе силно оръжие. Плакати, поставени навсякъде, им напомняха, че „развързаният език потапя кораби“.
	— Поне това мога да направя за страната, която ни даде толкова много — обяснил бе решението си Андре и тя не беше възразила.
	Ала усещаше болезнено липсата му. Спасяваше се с работата в болницата; утешаваше се с малкия им син Даниел, който всяка нощ заспиваше със снимката на баща си под възглавницата и с дървеното локомотивче на Мишел в ръка.
	— Не — отговори искрено Ида. — Никак не ми липсват. За пръв път в живота си се радвам на лукса да живея самостоятелно, да правя каквото искам. Реша ли да организирам парти, правя го. Реша ли да будувам цяла нощ, готово! Никакви оправдания, никакви обяснения. Ям, когато пожелая, спя, когато пожелая.
	— А спиш ли с когото пожелаеш? — попита с усмивка Елза.
	— Ако се стигне дотам, защо не? — отговори предизвикателно Ида. — На осемнайсет се омъжих за Мишел. Бях дете на сватбата си. Сега не съм дете. Жена съм и искам да живея, да танцувам, да се веселя. Защо пък да нямам любовници? Не съм като теб, Елза. В моя живот няма Андре. Бракът ми с Мишел стигна до нов етап. Заедно сме, ала разделени. Свързани, но независими. Приятели. Най-добри приятели. Все още нямам любовник, но не бих се отказала да се възползвам от възможността. Ще те шокирам ли с признанието, че Мишел вероятно не би възразил? Не отговаряй. Самата аз съм шокирана.
	Елза опипа копчетата на синята престилка — работното й облекло на доброволка в болницата. В очите й блеснаха сълзи.
	— Внимавай, Ида — рече тя.
	Разбираше колко самота се таи в думите на приятелката й.
	— Не ме предупреждаваш за пръв път — напомни й Ида и двете млади жени се усмихнаха.
	Споменът за европейското им минало за кратко прогони тъгата от несигурното настояще.
	Ида тръсна глава и косата й се спусна върху раменете като блестящ водопад. Елза се усмихна с тъжна възхита, каквато грозноватите жени често изпитват към красивите си приятелки. Ала тя не завиждаше на Ида. Имаше дете, имаше професия и съпруг — любовник и колега. Андре щеше да се върне при нея. Тази сигурност я крепеше. Съжаляваше Ида за безпокойните й блянове, за болезнената нужда да танцува, да се смее, да търси отказан й живот и неосъществена любов.

	* * *

	Увеселенията и отчаяните пориви на радост продължаваха. Ида танцуваше до изтощение. И се смееше; захласваше се от нервен, пресилен смях. Купуваше модерни къси поли в ярки десени и пастелни блузи без ръкави — патриотичен стил, защото за униформите бяха нужни платове. Дългите й изящни крака бяха голи, понеже найлонът и коприната бяха необходими за парашути. Устройваше партита, носейки се боса из апартамента; поднасяше чипс и подлучен сметанов сос. В отсъствието на Белла в кухнята на Ривърсайд Драйв не се печаха кейкове. Дажбите от захар и яйца бяха ограничени; времето — също. Всички на домашния фронт работеха или подпомагаха доброволно военното усилие. Новите приятелки на Ида постъпваха на служба в пощенски клонове, управляваха асансьори, караха таксита. Фриволните им вечери и уикенди бяха заслужени с упорит труд. Бяха решени да запълнят свободното си време с развлечения. Войниците и моряците, с които танцуваха в опушени апартаменти или клубове, ги прегръщаха крепко и им даваха адресите на гарнизоните си. Те пишеха надлежно писма, все по-често „до поискване“, защото взводовете отплаваха един след друг отвъд океана.
	Увеселенията на Ида бяха оживени. Приятели и приятели на приятели прииждаха в апартамента. От грамофона бумтеше музика. Навиваха ориенталските килими на Белла, избутваха настрани тежките мебели и младежите танцуваха линд хоп и фокстрот върху дъсчения под. Ида се научи да танцува суинг; строполяваше се на тапицирания с брокат диван и пееше сърцераздирателно „Белите скали на Довър“. Редници в униформа носеха кианти* в бутилки, облицовани с лико, и наливаха в картонени чаши. Офицерите деляха с гостите дажбите си скоч и водка. Пиеха, но не се напиваха.
	[* Кианти — италианско червено сухо вино от района на Тоскана. — Б.р.]
	Една нощ млад моряк последва Ида в кухнята и се притисна в нея. Устните му потърсиха нейните.
	— Моля те… Моля те, Ида… Следващата седмица отплавам с кораба.
	Тя долови отчаянието в гласа му и му позволи да я целуне, питайки се как така знае името й, а тя няма представа кой е.
	Усети страх в дъха му. На колко години беше? Двайсет и една, двайсет и две? Спомни си младия френски войник, чиято кръв бе спасила живота на Мишел.
	— Ще се върнеш — увери го тя и остави ръцете му да сноват нервно по тялото й.
	Целувката, допирът му не бяха неприятни. Бяха просто безсмислени. Ида не им се наслади, ала и не се разкая.
	Понякога ходеше на кино или на вечеря с млади офицери, но те я отегчаваха бързо. Бяха толкова наивни тези американци, недосегнати от живота, небелязани от историята. Момчета с гладки бузи и невинни очи, облечени в униформи на мъже, участници във фантасмагоричен маскарад, който твърде скоро щеше да се превърне в трагична реалност. Тя ги съжаляваше и им позволяваше да докосват гърдите й, да целуват шията й.
	— Но няма какво да им кажа — оплака се Ида на Елза. — И не ми е интересно това, което ми казват.
	Елза се усмихна. Почуди се кога Ида ще си намери любовник, мъж, опитен и пламенен колкото нея.
	Понякога Мишел се прибираше вкъщи в разгара на увеселението. Отпусната в обятията му, Ида танцуваше с него, удивена от вродената му грация. Като любовници те не бяха танцували, като съпрузи рядко се бяха смели. Сядаха в кухнята и си разменяха частици от дните си с лекотата на дългата близост. Тя му показваше писмата на родителите си от Мексико, той ги четеше с бегъл интерес.
	— Скоро ще започнат да се оплакват — отбеляза веднъж многозначително.
	Тя се съгласи. Често говореха за Марк и Белла, сякаш двамата с Мишел са им родители, развеселени от детското им своенравие, от вечното неспокойствие на Марк, от копнежите на Белла.
	Мишел още нямаше вест от майка си и баща си, макар да им даваше знаци в предаванията. Дръзко си съчини интервю със син, чиято майка изработва хартиени цветя и ги продава по улиците в Ница. „Ако майката ме чува, може да изпрати послание до сина си. Мишел Горди с радост ще изпълни ролята на посредник.“ Подканата обаче остана без отговор.
	— Може би не слушат предаването. Или не знаят как да се свържат с теб. Щом няма новини, новините са добри — увери го Ида.
	Той поклати морно глава. Тревожни бръчици осейваха финото му лице. Тя се безпокоеше, че не се храни достатъчно. Беше отслабнал, дрехите висяха върху ъгловатото му тяло. На свой ред Мишел се тревожеше, че тя не отпочива.
	— И все пак си красива, Ида — добави той.
	За него тя всякога и завинаги щеше да изглежда красива.
	Една вечер Мишел се прибра вкъщи. Застанал до прага, видя как Ида танцува с един моряк. Блестящата й коса бе вързана на плитки. Носеше панталони и свободна войнишка риза, подарена й от приятел в армията. Тя се смееше, докато танцуваше, смееше се, когато партньорът й я завъртя със сложна стъпка и я приведе назад. Мишел забеляза как лицето й поаленя, а до него младият приятел на моряка се обади:
	— Прекрасно момиче е Ида. Откъде я познаваш?
	— Тя ми е съпруга — отговори кратко Мишел и се почуди дали все още носи брачната си халка.
	Същата нощ той заспа в леглото й, под картината „Сватбеният стол“. Събуди се призори. Тя лежеше до него и шепнеше:
	— Моля те. Не им давай да ме хванат. Моля те, угаси пожара.
	Тихите думи се носеха в полумрака. Бяха му познати до болка. Натрапчивият сън бе част от споделения им живот. Мишел обгърна разтрепераното й тяло, докато Ида потъна в спокоен сън в обятията му. Той улови дланта й, натъжен, но не и учуден, че вече не носи златната халка, която бе нанизал на пръста й под венчалния балдахин в есенната градина, облъхната от уханието на късни рози.


>	Двадесет и шеста глава

	Марк и Белла се върнаха от Мексико, доволни от възторжените отзиви за работата му. Почувстваха се още по-окрилени, когато „Алеко“ бе представен в „Метрополитън“ и най-изтъкнатите художествени критици в Ню Йорк обсипаха с хвалебствия декорите на Марк. Щом балетът слезе от сцената обаче и прожекторите се насочиха в друга посока, двамата отново попаднаха в плен на мрака и задушаващото черногледство.
	Белла избухваше в сълзи ненадейно и необяснимо. Марк се затваряше в ателието, но платната и скицниците вече не го интересуваха. След шеметната необятност на декорите имаше чувството, че картините го ограничават.
	— Как да се сместя в толкова дребен мащаб? — оплакваше се той на Ида, подритвайки платната.
	Копнееше да създава стенописи, да украсява тавани и свещени места. Вече не се задоволяваше да рисува картини с разпятия. Мечтаеше за пространство, където да пресътвори мъчениците си, библейските си сцени. Искаше своята Сикстинска капела. Бленуваше да изобрази изчезналото си родно селце върху тавана на отдавна рухналия велик храм на своя народ, явяващ се единствено в сънищата му.
	— Войната ще свърши и пред теб ще се разкрият нови хоризонти — уверяваше го Ида.
	„Както и пред мен“, мислеше си тя и се питаше какви ли ще са те.
	Пролетта дойде. Марк и Белла излизаха по-често и усещаха как мекият ветрец облъхва лицата им.
	— Наближава Пасха — отбеляза Белла. — Ще поканим ли гости?
	— Кого? — попита горчиво Марк. — Мъртвите ми сестри ли? Твоите загинали братя? Призраците им ли ще седнат край масата ни?
	После я прегърна, защото думите му я бяха разплакали.
	В крайна сметка семейство Опатошу организираха празненство, ала край красиво подредената им трапеза не цареше особена радост. Мрачните новини за войната гнетяха гостите. Японците бяха завладели Батаан*, Германия изпращаше многочислени танкови и самолетни бригади към руския фронт, подлагайки на изпитание мощта на Червената армия. Еврейските имигранти надлежно обръщаха страниците на _агадата_, докато Йосиф Опатошу четеше историята за жестокостите, изтърпени в Египет, и чудодейното освобождение.
	[* Батаан — филипинска провинция на едноименен полуостров, превзета от японците през април 1942 г., с което е прекъснат коридора за отстъпление на американските военни сили и в плен попадат 66000 американски войници. — Б.р.]
	— Мишел няма ли да дойде? — прошепна Белла на Ида.
	— Ще дойде, разбира се — отговори Ида. — Обади се, че ще закъснее. Наложило се първо да съобщи важна новина.
	— Винаги има важни новини — отбеляза горчиво Марк. — Лоши и по-лоши. Мишел пропуска Пасха, за да каже на французите, че светът им гори, германските бомби рушат Лондон, а евреите умират в газови камери. По-добре е „Гласът на Америка“ да замълчи.
	— Моля те, Марк. — Белла сложи длан върху ръката му. — Проваляш тържеството.
	— Бог го проваля — тросна се Марк.
	Ида стана и помогна на Адел Опатошу да отнесе супника и купите.
	— Мишел си върши работата, татко — посочи спокойно тя. — Ще дойде скоро, сигурна съм.
	След минути Мишел отвори вратата и влетя в стаята с пребледняло лице, разчорлена коса и пламнал поглед. Пролетната нощ бе прохладна, но потната риза лепнеше по тялото му, а сакото му бе метнато на рамото. Едва си поемаше дъх.
	— Каква е станало, Мишел? — Ида се втурна към него.
	Той се втренчи в нея и се строполи на един стол.
	— Най-лошото, най-най-лошото.
	Смаяни, с натежали от скръб сърца гостите разбраха, че варшавското гето е обкръжено от есесовски отряди. Германски танкове напредвали по улиците, войниците нахлували в къщите, домове и фабрики лумвали в пламъци.
	— Евреите се съпротивляват — продължи Мишел. — О, да. Умират, но се бият. Непрекъснато го повтарям по радиото. Светът трябва да знае, че евреите се борят.
	Той затвори очи, отпусна безжизнено ръце.
	— Изморен съм, Ида. От часове чета комюникета. Безкрайно дълги часове. А дори не знаем какво точно се е случило и какво още ще се случи. Във Вашингтон твърдят, че гетото няма да се предаде току-така, ще минат дни, докато го унищожат.
	Ида му донесе чаша вино и я вдигна пред устните му. Той отпи бавно. Със силен глас Йосиф Опатошу призова пророк Илия да влезе в стаята. С побеляло лице Белла изтича навън. Марк я последва. Надвесена над тоалетната в банята, тя повръщаше ужаса и скръбта си.
	— Боже мой — шепнеше задавено.
	— Боже? — повтори той и избърса сивкавото й лице с влажна хавлия. — Бог е зает. Свири на цигулка върху покрива на пламтяща къща във варшавското гето. Но гетото скоро ще изгори. Тогава къде ще отнесе цигулката си Бог? Кога ли ще разберем? И как?
	Върнаха се бавно в трапезарията, където гостите, бледи и просълзени, пееха последната песен от _агадата_*. Марк извиси глас с тях. „Едно дете“, запя той, „една-едничка рожба баща ми купи с две монети. Клето, клето дете.“
	[* Агада — 1. Традиционен термин за монотеистична приказка. 2. Част от Талмуда. — Б.р.]

	* * *

	Новините от варшавското гето ги парализираха. Евреите бяха оказали храбра, ала безплодна съпротива. Гетото бе изпепелено.
	Международните телеграфни агенции не се впускаха в подробности.
	— Асошиейтед Прес говори за „жертви“. „Жертвите“ имат ли имена, лица? Ройтерс съобщава за „унищожено гето“. Кажете ми, господин Репортер, как е било унищожено? — попита горчиво Марк и захвърли настрани вестниците на идиш, които всеки ден четеше маниакално и гневно. — Искам да знам! Искам да чуя истината от свидетели, от еврейски очевидци!
	— Призраците не говорят. Едва ли ще чуем глас на оцелял евреин — рече морно Ида.
	Сгреши. В една застинала юнска вечер три остри удара по вратата нарушиха тишината в апартамента. Марк и Белла се спогледаха тревожно, както винаги изплашени от неочакваното нахлуване във все по-самотния им живот. Току-що излязла от банята с влажна коса, сплетена на плитка, Ида погледна към окаменелите си родители, поклати изтощено глава и отвори вратата. Взря се колебливо в мъжа с розови херувимски бузи, усмихнат уверено като човек, сигурен, че е добре дошъл навсякъде и по всяко време. Той пристъпи към нея и я прегърна, без да му мигне окото.
	— Идочка! Познах своята малка Идочка. Толкова пораснала, толкова красива!
	Говореше гръмко на идиш и с още по-широка усмивка я разцелува по бузите. Очите му блестяха зад очилата без рамка. Ида усети колко са силни ръцете му, вдиша странно познатото ухание на кожата му и се отдръпна. В същия момент родителите й дотичаха при тях.
	— Ицек Фефер! Боже мили! Не е за вярване. Ицек Фефер тук, в Щатите.
	Гласът на Марк пресекна и двамата мъже се прегърнаха, без да сдържат сълзите си.
	— Ах, Белла, моя Белла! — Ицек улови ръката й и я целуна нежно. — Красива както винаги. Красива майка на красива дъщеря.
	Белла се засмя.
	— И ти не си се променил. Същият Лотарио от степите! Влизай, влизай. Сигурно си гладен.
	— Помниш значи, че винаги съм гладен! Изяждам една порция и веднага подхващам втора. Обирах останките от чинията на вашата Идочка, а тя дори не позна чичо си Ицек.
	Той се засмя и улови ръцете на Ида. Удиви я меката му кожа, нежността на допира му.
	— Минали са много години — рече извинително тя. — Била съм съвсем малка.
	— Да, беше преди много години, преди много животи — съгласи се той. — Преди много войни — добави. — Тогава бях млад. Наричаше ме „чичо Ицек“, но бях едва на двайсет.
	Той пак се засмя и седна до масата. Започна да се храни бързо под любопитния поглед на Ида. Всичките му движения бяха припрени; нямаше време за губене, беше мъж, изпълнен с неизчерпаема енергия. Говореше бързо, изпреварвайки въпросите им. Откакто Белла и Марк напуснали Русия, работел като репортер, издигнал се до чин подполковник в Червената армия. Бил и заместник-председател на Еврейския антифашистки комитет и в това му качество го изпратили на безпрецедентна мисия в САЩ. В Съветския съюз все още имало евреи и правителството му възложило задача да събере средства в Щатите за многострадалните си сънародници.
	— Та нима те не са под заплаха и в Съветския съюз? — намеси се язвително Ида.
	— Ах, момиченце, защо порасна? Когато седеше на коляното ми в Москва и размахваше плитчици, никога не задаваше цинични въпроси. — Той й се усмихна добродушно и подметна игриво плитката й. — Не вярвай на пропагандата, моя Ида. Майка Русия обича своите евреи. Мисля, че и нейните евреи продължават да я обичат. Нали, Моше?
	Марк разкриви лице. Мразеше да го наричат с еврейското му име. Ала кимна утвърдително.
	— Поне аз, клетият евреин, обичам родината си — рече той. — Обливам платната си в червено, червеното на революцията и надеждата.
	— Червеното на кръвта — прошепна Белла.
	— Едва ли си забравил, татко, че когато беше във Вилнюс, съветското правителство ти забрани да прекосиш границата и да посетиш Витебск — напомни му раздразнено Ида.
	— Това беше през 1935-а. Войната промени всичко. В тези ужасни времена Русия е единствената държава, закриляща евреите. Нали, Ицек?
	— Тук съм, не е ли факт? — отговори гостът. — Съветското правителство изпраща пратеник евреин да се застъпи за други евреи.
	Белла му поднесе резен бабовка — сочен мраморен кейк — и той го изяде с наслада.
	— Беше ти любим, помня… Но друго ме интересува, Ицек. Пишеш ли още? — попита тя.
	— Поетът никога не спира да пише. А в тези времена еврейските поети имат дълг да пишат. Знаеш ли какво казал Семьон Дубнов*, когато умирал на улицата в Рига? Последните му думи били: „Пишете, евреи, не забравяйте да пишете!“. Няма да забравя. Продължавам да пиша. — Той бръкна в джоба си и извади прокъсан памфлет на идиш. — Ето какво съм написал.
	[* Семьон Дубнов (1860–1941) — руски и съветски историк от еврейски произход, написал „Световна история на еврейския народ“ в 10 тома. Убит лично от коменданта на Рига. — Б.р.]
	Разгърна листа и прочете няколко реда на мелодичен идиш. Тихите строфи закръжиха из стаята — крилати думи, пърхащи сред мълчанието.
	После въздъхна и подаде памфлета на Белла. Тя прочете заглавието на идиш и на английски.
	— „Сенките на варшавското гето“. Ще ни го оставиш ли за известно време, Ицек? — попита.
	— Задръжте го — отговори той. — Имам преписи. Повече от достатъчно. Кой би поискал да купи и да прочете писание на еврейски поет? А ти ще го прочетеш ли, Ида? Знаеш ли малко идиш?
	— Все още е езикът на сърцето ми — отвърна тихо тя и се вгледа изпитателно в лицето му.
	Почуди се защо одобрението на този закръглен, енергичен мъж е толкова важно за нея.
	— Надявам се думите ми да не разбият сърцето ти. Пишех ги с разбито сърце — рече той без усмивка.
	Разказа им как написал поемата след среща с оцелели от гетото, успели някак да избягат от Варшава. Описали му как домовете им се превърнали в море от пламъци.
	— Има ли удавници в море от пламъци? — попита тъжно Ицек.
	Ида затвори очи и си представи дечица във въртопа на огнени приливи, видя как над главите им се сипят искри от пожарищата в небето.
	За да разведри настроението, Ицек заразказва за любовни връзки и разводи на далечни приятели, подправяйки историите с хапливо злорадство.
	— А ти, Ицек, все още ли си женен? — попита Марк.
	— По свой начин — отговори загадъчно той и стана. — Време е да си вървя, но имам една молба. Ще позволиш ли малката Ида да ме запознае с Ню Йорк? Да ме разведе из кварталите, да ми каже докъде пътува метрото, къде да хапна приличен книш* и купа каша от елда.
	[* Книш — тестено изделие, типично за евреите от Източна Европа, което прилича на пирожка. — Б.р.]
	Изчервена, Ида проговори преди Марк:
	— Вече не съм „малката Ида“. Не е нужно да искаш разрешение от баща ми, нито от съпруга ми всъщност. Сама решавам как да прекарвам дните си. За мен ще е удоволствие да те разведа из Ню Йорк, Ицек Фефер.
	— Да, да. Ти си независима жена. Това ми харесва. Моите уважения — отвърна той. — Съпругът ти заслужава поздравления. Щастливец е той! Очаквам с нетърпение да се запознаем.
	— Мишел е говорител в „Гласът на Америка“. Много е зает — намеси се припряно Белла.
	Тя се тревожеше, че погълнат от работа, зет й не се връща в апартамента, не се връща при Ида. Някогашният срамежлив студент, седнал смутен до масата им в Париж, бе станал уважаван журналист, отразяващ драматични и трагични времена.
	Ицек Фефер кимна.
	— Работата в „Гласът на Америка“ наистина е много важна — промърмори той.
	Ръкува се с Марк, целуна Белла по бузите, повдигна плитката на Ида и я докосна с устни.
	— С огнен цвят е — рече. — Исках да проверя дали ще прогори устните ми.
	Засмя се и всички му запригласяха. Очарованието му бе неустоимо, смехът — заразителен.
	— Ще се видим утре тогава — каза той.
	— Да. Утре — кимна Ида.

	* * *

	През седмицата се срещаха всеки ден и в ранния следобед обикаляха по улиците на града. Ида му показа как работят автоматите за храна и с детско изумление Ицек започна да пуска монети в процепите, втренчен в отварящите се прозорчета. Тя го наблюдаваше с усмивка как припряно изважда супите и салатите, сякаш се страхува вратичките да не се захлопнат.
	— В Русия всичко е на дажби. Хлябът, млякото, картофите.
	— И тук е така — отговори тя.
	— А, от дажба до дажба има разлика — повдигна вежди той.
	Тя му показа как се прави „военна лимонада“ от автомат — безплатните резенчета лимон се разбъркват с чешмяна вода. Той одобри рецептата. Ида се усмихна. На Ицек всичко му се струваше вкусно. Всичко видяно бе _wunderbar_, великолепно.
	Разходиха се в Сентръл Парк, където дърветата бяха накичени с нежните листа на ранната пролет. В светлината на слънцето цветчетата на форзициите сияеха като злато. Дечица си играеха весело по въжените катерушки, търчаха към люлките и климушките.
	— Държава във война, мирен град — отбеляза тихо Ицек и в гласа му прозвуча по-скоро възхита, отколкото обвинение.
	Ида го заведе в Музея за съвременно изкуство и му показа две литографии на Марк. После си купиха брецели от една улична сергия. Лъскавите люспици сол полепнаха по устните й и той ги избърса с добродушна усмивка.
	На Кони Айлънд се качиха на виенско колело, прегърнати като възторжени деца. И двамата се возеха за пръв път на виенско колело.
	Ида слушаше речите му на благотворителни сбирки и го аплодираше бурно. Забеляза, че двама млади мъже с отегчени лица, с къси подстрижки и в еднакви евтини сиви костюми, ги следват, където и да отидат.
	— Агенти на ФБР — обясни Ицек. — Мислят ме за шпионин. Приличам ли ти на шпионин, Идочка?
	Тя се подвоуми, свали очилата му и пак ги сложи.
	— Доста закръглен, късоглед шпионин, да речем. Но шпионите не са възпълни и късогледи. Трябва да изглеждат като Кларк Гейбъл или Хъмфри Богарт — отговори тя.
	— Кой е Кларк Гейбъл? Кой е Хъмфри Богарт? — махна пренебрежително с ръка Ицек.
	— Добрият шпионин трябва да знае кои са — рече строго Ида и двамата се засмяха.
	На парти в Харлем Пол Робсън прегърна Ицек.
	— Заедно сме във войната срещу расизма — рече снажният чернокож певец. — Нашите народи са свързани.
	— Народът на Робсън не умира в газови камери — отбеляза тихо Ида на излизане.
	— Добър човек е. Наивен като всички американци, но добър по душа — отвърна Ицек.
	В кафене „Гардън“ на Източен Бродуей той поръча борш и пелмени и заговори на идиш възрастния келнер, който им сервира с треперещи ръце чиния с безплатни лучени кифлички. Ицек отчупи едно препечено парченце и го сложи в устата на Ида.
	— Ти си моята птичка — рече. — Храня своята птичка.
	— Така ме наричаше татко — спомни си тя. — Всъщност ти приличаш много на баща ми.
	Той се засмя.
	— Не. Въпреки всичко аз съм щастлив човек. Баща ти, макар и галеник на съдбата, е тъжна душа.
	— По-скоро недоволна, отколкото тъжна — възрази Ида.
	Тя надраска върху хартиената подложка първо своето име, после имената на Ицек и Марк и ги вписа в нащърбен квадрат.
	— Но и двамата, разбира се — вметна Ицек — сме страстно привързани към теб. По различен начин. — В тона му нямаше никаква лекота. — Позволено ли ми е да го кажа, Ида?
	Той впи очи в нея, сякаш да запомни всеки контур на лицето й — дъгата на веждите, извивката на устните, златистия оттенък на кожата й в светлината на пролетното слънце. Тя не отвърна поглед. Очите им се срещнаха. Той улови ръката й и сплете пръсти в нейните. Разтреперана, тя се приведе към него с лудешки разтуптяно сърце.
	Отидоха с метрото до центъра на града и по Бродуей стигнаха до малкия му хотел.
	— Стая четирийсет и три на третия етаж — рече той. — Изчакай пет минути и ела горе.
	След пет минути Ида прекоси тясното фоайе с високо вдигната глава и решителна крачка. Влезе в стаята. Той я пое в обятията си, съблече я бързо, ловко; внимателен и опитен партньор, сгъна грижливо блузата й, за да не се смачка, и провеси полата й върху един стол. Тя разкопча ризата му, погали посивелите косъмчета върху гърдите му; той си изу панталоните и Ида забеляза колко тесни са хълбоците му под закръгления корем на мъж на средна възраст, почитател на храната и чашата. Помисли си разсеяно, че баща й също напълнява, и се изтегна върху тясното легло.
	Ицек прокара длан по тялото й; пръстите му я докосваха нежно и търпеливо. Целуна я леко — по челото, по бузите, после с ненадеен прилив на дързост — по устните.
	Беше умел, екзалтиран любовник.
	— _Meine liebe Maidele_ — простена на идиш и се отпусна изтощен върху възглавницата. — Мое любимо момиче.
	Думите бяха стъписващо познати. През детството си Ида бе чувала Марк да казва същото на Белла в тишината на нощта; пламенният му глас проникваше през тънката стена, деляща спалните им.
	Тя облегна глава върху гърдите на Ицек. Беше си избрала любовник от поколението и средата на баща си. С внезапна яснота Ида разбра, че точно затова е с него. Новата им споделена реалност прогонваше мрачните й, опасни фантазии.
	— Идочка — прошепна Ицек.
	— Не ме наричай Идочка — сопна се тя. — Не съм дете. Жена съм, имам съпруг.
	— Да. Разбира се. Омъжена си.
	— По свой начин — хвърли му неговите думи тя.
	До края на дългото лято двамата бяха неразделни. Прекарваха следобедите в малката му хотелска стая. Той идваше в апартамента на Шагалови, сякаш е в дома си. Белла кърпеше ризите му в пастелни цветове — розови като бузите му; светлозелени, подбрани грижливо в нюанса на сивкавозелените му очи. Присъствието му ободряваше Марк и Белла; те поглъщаха жадно историите му, разказани на езика на детството им. Ицек разведряваше самотата им, тешеше носталгията им. Те хвалеха Ида за усилията й да остави у него приятни спомени от престоя в Ню Йорк. Не споменаваха очевидната й близост със стария им приятел.
	Един ден Мишел се върна, докато вечеряха, и спокойно зае мястото си до масата. Усмихна се на Ицек, разпита го за Русия и го покани да даде интервю за „Гласът на Америка“.
	— Може да споменеш, че в Ню Йорк си срещнал сина на стари приятели, Рапапортови — предложи той. — Не познаваш родителите ми, разбира се, но така ще им дадем знак, че съм жив.
	— С удоволствие — съгласи се Ицек. — Не възразявам понякога да изрека бяла лъжа, щом е за добро. Заблудата е един от талантите ми.
	Ида се втренчи в чинията си, но Ицек и Мишел се впуснаха в разгорещена политическа беседа. Ицек твърдеше, че предупреждението на Чърчил за предстояща мощна атака на Съюзниците е блъф. Мишел настояваше, че британският премиер блъфира рядко. Съюзниците напредваха; вторият фронт бе успешен. Швеция съобщаваше, че евакуират децата и жените от Берлин.
	— Печелим войната — заключи Мишел.
	— Но евреите вече са я изгубили — възрази горчиво Марк.
	На вратата Ицек и Мишел се ръкуваха сърдечно. Както винаги Ицек целуна ръка на Белла и сложи леко длан върху главата на Ида.
	— Познавам съпругата ти от малко момиче — каза той на Мишел.
	— А сега я познаваш и като красива жена — отвърна Мишел и я притисна към себе си.
	Когато двамата с Ида останаха сами в стаята й, седнали под „Сватбения стол“, той отбеляза:
	— Чаровен мъж е този Ицек Фефер.
	— Да. Всички казват така — отговори предпазливо тя.
	— Прилича много на баща ти, нали?
	— Да, предполагам — рече тихо тя. — Добър поет е.
	Извърна лице, ала Мишел долови нежността в тона й.
	— Внимавай, Ида — предупреди я със загрижен глас той.
	Прегърна я и тя облегна благодарно глава върху рамото му. Мишел я разбираше, съзираше тайните й копнежи, знаеше нощните й страхове. Доловил бе чувствата й към Ицек, но не я упрекна. Мълчанието му говореше красноречиво. Бяха стигнали до кръстопът в странния си, роден под нещастна звезда брак.
	— Внимавам — увери го тя. — Той си отива през октомври.
	— Още една затворена глава — отрони Мишел.
	Ида кимна.
	Той вдигна глава. Погледна към „Сватбения стол“ и се запита при кого ще остане картината, когато с Ида се разделят. Моментът щеше да настъпи, знаеше. Той щеше да тъгува, тя също щеше да тъгува, но сърцата им нямаше да са разбити. Двамата бяха свързани завинаги. „Сватбеният стол“ се полагаше на Ида. Мишел не би поискал спомен от сватба с призрачни младоженци.
	Същата нощ Ида заспа в прегръдките му и не сънува.

	* * *

	Есенният хлад завладя града. Ицек се подготвяше да отпътува. Белла устрои прощална вечеря в негова чест. По средата на масата сложи купа с клонки. Яркочервените и златни листа, крехки и уязвими, отразяваха настроението й. Облече любимата си рокля от зелено кадифе и се намръщи, когато Ида влетя в стаята в булчинско бяло, вплела китка бебешко дихание в дългата си плитка.
	— Бяло се носи през лятото — отбеляза неодобрително Белла.
	— Нося бяло, когато реша — отвърна дъщеря й.
	Не обясни на майка си, че Ицек обича да я вижда в бяло. Често й подаряваше бели цветя — камелии или лилии. Закичваше ги в косата й, а после ги полагаше нежно между гърдите й в миговете на покой след страстните им ласки.
	Трапезарията бе претъпкана; масата — отрупана с подноси с пирожки, супници с борш, купи с компот — храната от детството им. Мишел не дойде. Ида знаеше, че договореното интервю с Ицек не се е състояло.
	Поканените гости бяха художници и писатели, разговарящи на идиш и руски — изгнаническата свита на Марк. Ню Йорк бе техният Вавилон, Париж — техният Йерусалим. Жените носеха рокли от кадифе и сатен с цвят на мъниста — облекло от друг континент, друга епоха. Съпрузите им миришеха на алкохол и тютюн, неуспели да изтрият тъгата от очите им. Вдигаха шумни наздравици за Ицек, обявяваха се за поборници на мира и приятелството, братството и солидарността, после изпиваха водката на една глътка. Както винаги сърдечен и усмихнат, с порозовяло от удоволствие лице, Ицек им благодари за гостоприемството и щедростта. Обърна се към домакините си с лъчезарна усмивка:
	— Признателен съм ви за всичко. Ще се видим отново, когато се възцари мир — рече той.
	Обиколи масата и разцелува всички. Ида застина, когато досегна с устни бузата й и повдигна игриво плитката й. Радостта му я изпълваше с обич и омраза. Той очакваше с нетърпение завръщането си в Русия. Тя се страхуваше, че си отива от живота й.
	Размениха си подаръци. Ицек им даде специално подвързани книги с поемите си. Марк му даде рисунка с въглен на Ида.
	— Ще я пазя като скъпоценност. Винаги — увери го приятелят му.
	— Разбира се — кимна Марк.
	Ида се запита колко знае баща й, за колко се е досетил. Каквито и да бяха съмненията му, не би ги споделил с майка й, порядъчната витебска дъщеря, загрижена за традициите и почтеността.
	Белла изпрати Ицек до вратата. Той я прегърна за сбогом.
	— Ще те видя ли отново? — попита разплакана тя. — Ще видя ли отново Европа?
	— Сила, Белочка, сила! — рече Ицек и сведе глава.
	Вратата се затвори след него. Ида и родителите й потънаха в мълчание — самотни опечалени, чийто последен утешител си е отишъл.
	— Ицек не ми отговори — прошепна Белла. — Защото знае. Знае, че няма да се върна в Европа. Поетите виждат бъдещето.
	Непролени сълзи блещукаха в очите й, когато се обърна и тръгна бавно към спалнята.
	Ида разтреби масата, ридаейки. Баща й я докосна по рамото, но тя отблъсна ръката му.
	— Добре ли си? — попита той.
	— Да — отговори горчиво тя. — Аз винаги съм добре, нали?
	— Разбира се — съгласи се Марк. — Ти си силна.
	Ида се извърна. Отвори и затвори книгата, подарена й от Ицек. Нямаше посвещение. Тя вдигна чашата му, останала върху подложката, и облиза прозрачните капчици водка по ръба.


>	Двадесет и седма глава

	Сезоните отминаваха, войната в Европа продължаваше с разрушителна сила и тъгата на Белла ставаше все по-дълбока. Излизаше от къщи само когато Ида успяваше да я придума да се разходят за кратко. Работеше с часове над мемоарите си, писалката й сновеше трескаво по листовете, сякаш се надбягва с времето. Белла пишеше и пренаписваше, после се строполяваше изтощена в леглото и с мъка се унасяше в неспокоен сън. Пиеше подкрепителни отвари с надеждата да си възвърне силите, ала слабостта надделяваше. Марк отново рисуваше ожесточено и не й обръщаше достатъчно внимание.
	Една вечер през май Ида се прибра вечерта и свари Белла в леглото; в избеляла нощница, с бледо като пергамент лице, тъмни кръгове под очите и разчорлена коса. Изписани листове осейваха нощната масичка; чашата със сутрешното й кафе бе до половината пълна, препечената филийка се беше втвърдила като картон.
	— Цял ден ли не си ставала? — попита Ида с разтреперан от страх и гняв глас.
	— Бяха много изморена — отговори Белла. — Нямам сили да работя. Изморена съм от живота.
	Посочи разпилените листове със зачеркнати изречения.
	— Думите не идват, а когато идват, не казват каквото искам — продължи тя. — Забулва ме мъгла, терзая се да опиша отмряло време. Витебск го няма. Виждам само сянката му.
	Гласът й звучеше напевно като тъжна молитва.
	— Витебск е свободен. Ходът на войната се промени — рече нетърпеливо Ида.
	— Знам. Но какво значи за мен това освобождение, Идочка? Какво е останало от къщата на баща ми, от синагогата, където се оженихме с баща ти? Има ли го още хотел „Броди“, селяните продават ли стоката си на „Падло“, малкото ни пазарно площадче? Снощи сънувах младоженки в булчински рокли. Зъзнеха край огън. Корсажите им бяха разкъсани, символ на траур, защото бяха овдовели минути след венчилото. Бяха сгушени сред пепелищата на синагогата, до овъгления сватбен стол. Какво ли значи сънят? Защо го сънувах?
	Ида коленичи до леглото, улови ръцете на майка си и се помъчи да намери утешителни думи.
	— Било е просто сън, мамо. Не значи нищо. Изтощена си от работа. От грижи и старание. Ти си добра писателка, чудесна разказвачка. Още помня какви истории ми разказваше, когато бях малка. Отпочинеш ли си, думите ще потекат лесно. Дай си време.
	Говореше със сигурност, каквато не изпитваше, но Белла се поуспокои.
	— Имам ли време? — попита тя. — Мисля, че въглените от съня са неразискрените думи на историята ми. Трябва да ги разпаля, но не ги достигам. Твърде изморена съм, твърде слаба.
	Тя се облегна върху възглавниците с лице, побеляло като колосана покривка.
	— Ще си възвърнеш силите — увери я Ида и полека й помогна да стане от леглото.
	Изкъпа я, стъписана от бледата плът, провиснала по костеливото й тяло. Изтри с гъба млечната кожа, облече й цветната копринена роба, която Марк й беше купил в Йерусалим — облекло, достойно за семитска царица, бе казал той тогава. Ида разбираше себичния подтекст на думите му. Щом Белла е царица, съпругът й е цар, а дъщеря й е, разбира се, принцеса.
	— Утре, мамо. Утре всичко ще е наред — обеща Ида.
	Повтори меко измамната мантра. Знаеше, както знаеше и Белла, че вече никога нищо няма да е наред. Борейки се със собствените си сълзи, тя претопли тенджерка супа, пресипа я в купа, убеди майка си да я изяде и после отиде в ателието при баща си.
	Веднага разбра, че той работи от часове. Стаята бе ярко осветена, широката му риза — нашарена с разноцветни ивици боя. Лъскави капки от нетърпеливо изтръскани четки изпъстряха пода и лицето му, обагряха краищата на гъстите му посребрели къдрици. Той не долови присъствието й. Остана вкаменен пред триножника, погълнат от картината. Ида го изчака да вдигне четката и да я потопи в мастиленочерното езерце върху палитрата, после пристъпи по-близо и се взря в недовършеното платно. Марк бе нарисувал Белла — с мъртвешки бледо лице, с разширени от страх очи и тяло, овързано върху шейна. С опитна ръка той напласти боята в точния гарвановочерен оттенък на първообраза. Завладяна от гняв, Ида направи решителна крачка напред и застана пред триножника.
	— Трябва да се грижиш за мама, не да я рисуваш — изкрещя с изтънял глас.
	Марк погледна дъщеря си. В очите му се четеше не гняв, а отчаяние.
	— Опитвам се — рече тъжно той и остави внимателно четката в буркан с терпентин. — Наистина ли ме мислиш за толкова безжалостен, толкова небрежен, Идочка? Отивам при нея, а тя затваря очи. Извръща лице от мен. Казва, че е болна и слаба. Не знам какво лекарство да й дам. Войната я поболява. Как да й помогна, Ида? Как да прекратя войната? Кажи ми какво да направя и ще го направя.
	Ида долови непоносимата болка в гласа му и заговори по-меко:
	— Мама трябва да излиза, да не стои в този апартамент.
	Той въздъхна.
	— Не иска да излиза. Мрази града, мрази Ню Йорк, мрази шума и навалиците по улиците. Знаеш. Всички бързат заникъде. Колите профучават със затъмнени фарове, вестникарчетата крещят, че тук и там се водят битки. Белла не понася да вижда знаменцата със златни звезди по прозорците на апартаментите. Всяка звезда значи смърт и тя си представя плачещи майки, ридаещи съпруги. Чувала, каза ми, писъците от лагерите на смъртта. Вярвам й. Понякога и аз ги чувам. Понякога си мисля, че аз самият крещя. Белла все повтаря как въздухът в Ню Йорк я задушава. Мога ли да издигна друг град на мястото му, та моята Белла да ходи по тихи улици?
	Марк седна, привел безпомощно рамене. Закри лице със зацапаната си риза. Той, великият Марк Шагал, заплака.
	Ида обходи с поглед ателието. Очите й се задържаха върху акварелите, подпрени по стените — поредица пейзажи с гваш от Кранбъри Лейк в Адирондак, където родителите й бяха почивали предишното лято. Беше прекарала няколко дни с тях. Белла се чувстваше щастлива там. Разхождаха се заедно сред брезите край брега на искрящото езеро, което напомняше на родителите й река Двина във Витебск. Ида откри отговора. Марк щеше да заведе Белла сред тихата гора край прелестното ласкаво езеро. Майка й копнееше за покой и красота.
	— Това ще направите — рече уверено тя. — Ще отидете пак в Кранбъри Лейк. Мама каза, че земите на север й напомнят за Русия, за семейната им къща. Ще се наслади на прохладния планински вятър, ще се разхожда под балдахина на дърветата. Със сигурност ще се почувства по-добре.
	— Съгласен съм. Ще отидем — кимна баща й, но в гласа му нямаше надежда.
	Обърна й гръб и се вгледа отново в картината си.

	* * *

	Белла възрази. Дългото пътуване било изморително. Оплака се колко зле й понесла теснотията в колата.
	— Все едно бях в ковчег. Сякаш ме откарваха към собствения ми гроб. Още не съм умряла. Скоро, но не още.
	— Глупости! — раздразни се Ида. — Колата е просто кола, не ковчег. Не се поддавай на неразумни идеи. Намерих чудесен хотел. Осигуряват ви всичко. Храна, чистене. Чисти чаршафи всеки ден. Знам колко обичаш миризмата на чаршафи, съхнали в летния въздух.
	Белла кимна.
	— Леглото ми в къщата на мама винаги миришеше на слънце — прошепна мечтателно тя.
	Ида предусети победата и заговори по-бързо.
	— Представи си прохладния вятър, приказната гора. Спомни си езерото, твоята Двина тук, в Америка.
	— А мемоарите ми?
	— Ще си вземеш тетрадките, писалките, мастилото, ръкописите. Навсякъде продават хартия — увери я Ида.
	Успя да спечели усмивка и най-сетне — неохотно съгласие. Заминаха. Белла плачеше, лицето на Марк бе застинало в стоическа маска.

	* * *

	Ида остана в Ню Йорк. Имаше занятия по живопис, помагаше в болницата, получаваше покани за вечери и партита. Отново преследваше радостта.
	След сбогуването с Ицек се чувстваше странно освободена. Не съжаляваше, че го е обичала. Той я бе заредил с трепет, разбуждайки вълнението й от сетивните удоволствия. Взаимността им я беше пречистила от забранените копнежи. Юношеството й бе приключило с Мишел. С Ицек беше станала жена.
	Изпълнена с нов плам и нова увереност, тя живееше с трескаво темпо. Веселеше се на празненства, попиваше с наслада възторга на младите офицери, танцуваше до зори с мъже, които няма да види отново. Спеше до късно зад спуснати завеси, възпиращи яркото юнско слънце.
	В една късна сутрин звъненето на телефона я изтръгна от унеса. Чу развълнувания глас на Мишел:
	— Денят настъпи, Ида! Съюзниците са нахлули в Нормандия. Европа ще бъде свободна. Ще спечелим тази проклета война.
	— О, Мишел, вярно ли е? Кажи ми, че е истина. — Тя стискаше слушалката с треперещи пръсти.
	— Истина е. Слушах речта на Айзенхауер. Хиляди кораби и самолети, американски, английски, канадски, участват в атаката. Дьо Гол е в Лондон. След месеци, дори след седмици Франция ще е свободна. _Vive la France!_
	Гласът му секна и тя разбра, че плаче.
	— _Vive la France!_ Да живее Франция! — повтори и нейните сълзи рукнаха.
	— Ще ти се обадя пак, но не знам кога ще успея. Ще предавам новини цял ден — обясни Мишел. — Пиер отлита за Франция, за да разговаря със свободните френски лидери. Вероятно ще го придружа. Всичко е несигурно. _Au revoir!_
	— _À bientôt._ Пази се, Мишел.
	Ида се обади на Марк и Белла. Бяха чули новината по радиото в хотела.
	— Кога ще освободят Париж? Кога ще е безопасно да се върнем? — попита развълнуван Марк. — С майка ти ще заминем при първа възможност.
	— У дома, у дома в Париж! — добави Белла с треперлив глас. — Представяш ли си, Ида! Ще видим отново Париж.
	— Атаката едва започва. Нужно е време — предупреди я Ида. — Но победата е близо. Нашата Франция, нашият Град на светлината скоро ще е свободен.
	— Да живее Франция! — възкликнаха в хор Марк и Белла.
	Ида се обади на Елза. Приятелката й ликуваше. Знаеше само, че Андре е някъде в Европа. Атаката вещаеше края на войната, съпругът й щеше скоро да се върне вкъщи.
	— Родителите ти сигурно са на седмото небе — предположи тя.
	— Знаеш, че бурната радост им е чужда. Песимизмът им се отдава повече. Но да, щастливи са. Доколкото е възможно — съгласи се Ида.
	Отиде до прозореца. Погледна надолу и видя корабите по Хъдсън с развети американски знамена по мачтите. Хората по улицата се прегръщаха. Девойка изприпка до млад мъж във военна униформа, подари му разцъфнала роза и го целуна по смаяното лице.
	Сълзи изпълниха очите на Ида. Плачеше за всички млади войници, които няма да усетят женски устни, за майките със златни звезди, чийто траур ще е вечен. Плачеше за евреите в Европа, за незнайни лели, чичовци и братовчеди. После избърса очи, облече се бързо и тръгна към болницата. Войната още не бе свършила. Предстоеше много работа.


>	Двадесет и осма глава

	В Кранбъри Лейк Белла и Марк не пропускаха ежечасните новини. Всяка победа на Съюзниците облекчаваше тревогата, впримчила ги отдавна. Марк започна отново да рисува, Белла — да пише. Късно следобед двамата се наслаждаваха с благодарност на красивия пейзаж и се разхождаха дълго край искрящото езеро. Ходеха бавно, с несигурна стъпка, сякаш се възстановяват след дълго боледуване. Щяха да оздравеят напълно едва когато Съюзниците освободят Париж и победата им в Европа стане реалност.
	Очакваната щастлива реалност ги споходи през един мек августовски ден. Включиха радиото и чуха как възторженият говорител обявява, че съюзническите войски са влезли в Париж. Трелите на „Марсилезата“ се носеха от всяка станция, предхождащи развълнуваните гласове на журналистите. Приветствани от гражданите, френски и американски роти бяха стигнали до сърцето на града. Германският командир се бе предал. Дьо Гол пътуваше към Франция.
	Мишел се обади да им съобщи последните новини. Двамата с Ида бяха разделени, но връзката му с Шагалови — в цялата й сложност — оставаше непокътната.
	— Трос е свободен, френските патриоти са в Ил дьо ла Сите. Чакам вести от Ривиерата, от Ница.
	Доловиха напрежението в гласа му.
	— Моля се за родителите ти — каза Белла и на Мишел му хрумна, че за пръв път от пристигането им в Америка Марк и Белла споменават майка му и баща му.
	— Аз също — призна той; не беше време за обвинения.
	Залепени до радиото, Марк и Белла слушаха новините на идиш, на френски и на английски. Обади се и Ида, задъхана от вълнение. Бързаше за празненство във френското консулство.
	— Прекрасни новини! Радваш ли се, мамо? Красиво ли е в планината в този прелестен ден? — попита тя.
	— Красиво е. С баща ти ще излезем на разходка. Искаме да съобщим добрата новина на дърветата и езерото — отговори Белла.
	Ида се усмихна, доловила с облекчение въодушевлението в тона на майка си и в поетичните й думи.
	Марк и Белла тръгнаха из гората, вдигнали лица, за да попият топлината на нежното слънце. Белла спря под високите брези и Марк я прегърна.
	— Толкова си красива! По-красива, отколкото в деня на първата ни среща. — Той я погали по бузата и се изненада, че е овлажняла от сълзи. — А, плачеш от радост! — възкликна и тя не му възрази. — Красотата ти е запечатана в сърцето ми — продължи Марк. — Преди да заминем, най-сетне довърших картината, която рисувам от години. Нарекох я „À ma femme“, „На моята жена“.
	— Знам — усмихна се Белла. — Влязох тайно в ателието ти в нощта, преди да отпътуваме. Видях я. Сърцето ми спря да бие. Цветовете са смайващи. Дори тъмнокафявите къщи на клетия ни Витебск, преобърнати в ъгъла на платното. И червеният диван. Помъчих се да си спомня дали съм ти позирала на червен диван, или е плод на въображението ти.
	— Знаеш, любима, че въображението е моята реалност — възрази той. — Винаги ще живееш в сърцето и в картините ми.
	— А дали искам да живея вечно? — попита Белла.
	Тя вдигна ръка, откъсна едно листо от навесена клонка и го завъртя между пръстите си. Зеленото листо се сливаше с цвета на свободната й блуза от батиста — подарък от Ида, която знаеше колко обича майка й да усеща ефирни платове върху кожата си.
	— Странно е, че ние, евреите, наричаме _Бет Хаим_, Дом на живота, местата, където полагаме покойниците си. Какво значи това, Марк?
	— Не знам — отвърна рязко той.
	Внезапната й печал в радостния ден го изплаши. Той взе листото и го закичи в косата й. Зеленият цвят бе станал неин. На първата им среща Белла носеше зелена пелерина. Той затвори очи и я видя как приближава към него преди толкова години — с деликатно лице, поруменяло в нюанса на дивите цветя в ръката й. С мелодичен момичешки смях тя се бе втурнала по моста, подканвайки го да я догони.
	Сега неговата красива Белла беше бледа, крачеше бавно и с отнесен поглед. Париж бе свободен, а тя отново потъваше в ужасяваща скръб. Защо? Той се страхуваше за нея, страхуваше се за себе си.
	— Захладня — рече Марк, макар че топъл ветрец облъхваше лицата им. — Да се връщаме в хотела.
	— Да. Разбира се. Искам да поработя преди вечеря — съгласи се тя.
	Поеха бавно назад. Ходеха с приведени лица срещу лъчите на залязващото слънце, сякаш се страхуваха какво може да разкрие сиянието му. Белла поспря и се вгледа в сноповете златна светлина, прошарили виолетовото небе.
	— Какви цветове — прошепна тя. — Каква красота.
	Същата вечер решиха да останат още седмица в Кранбъри Лейк, за да си съберат багажа. Щяха да се върнат в Ню Йорк само за да уредят пътуването до Париж. Марк огледа хотелската стая, осеяна с дрехи, книги, принадлежности за рисуване, скицници. Тоалетната масичка на Белла бе отрупана с пудриери, пухчета за руж, червила, бурканчета с кремове, някои все още неотворени. Преброи два гребена, три четки за коса. Помисли си развеселен, че настроенията на Белла се променят, ала суетата й не помръква.
	Той извади един куфар от килера и започна да изпразва чекмеджетата.
	Белла остана седнала до писалището, не понечи да му помогне.
	— Какво правиш? — попита раздразнен той.
	— Подреждам ръкописите си — отговори тя, събирайки купчини листове. — Ето ги черновите. В тази папка съм прибрала беловата. Запомни!
	— Губиш време — упрекна я Марк. — Отложи това за вкъщи. Помогни ми да съберем багажа. Защо се захвана с мемоарите точно сега?
	— Искам с Ида да знаете къде е всичко — отвърна спокойно Белла. — За всеки случай надписвам папките.
	— Глупости! — тросна се той, ала не призна, че зловещите думи разкъсаха сърцето му, а гневът му извира от страх.
	В какъв случай? Не би попитал за нищо на света. Утре сутринта, успокои се той, настроението й ще се подобри и ще му помогне.
	На сутринта обаче тя не успя да стане от леглото. Оплакваше се, че няма сили, гърлото й гори, боли я главата. Марк й донесе чаша горещ чай. Собственицата на хотела й предложи собственоръчно приготвен лек от мед и бренди. Белла го преглътна едва-едва.
	През целия ден лежа безжизнена. През нощта стенеше насън. С плашеща ненадейност я събуждаха кошмари, които не помнеше. Марк покриваше горещото й чело със студени кърпи. Смъкна подгизналата й от пот нощница, облече я в снежнобялата роба и й даде няколко лъжички от сиропа. Треската не стихна. С оцъклени очи тя бърбореше несвързано.
	— Виждам пушек. От влакове. От комини. Мамо, тате, къде сте? Пушекът предсказва бъдещето. Марк, трябва да спасим Идочка. Бягай, Марк, бягай, Идочка!
	Той разбираше, че бълнува, но реши да не се обажда на Ида. Съпругата му скоро щеше да се възстанови, много скоро. Остана до леглото й. Тя се унесе за кратко, после се изправи рязко. Вдигна и спусна ръце. Широките бели ръкави затрептяха като криле.
	— Трябва да бягаме — изкрещя тя. — Мразят ни, защото сме евреи. Да се върнем във Витебск. Кога ще отплава лодката?
	Изплашен, Марк извика такси. Поеха бързо към Тапър Лейк, където имаше католическа болница. Марк помогна на Белла да влезе във фоайето. Тя се втренчи в дървения кръст над писалището в дъното. Група монахини в ъгъла опипваха машинално броениците си и преглеждаха книжа. Белла се взря в черните им одежди, в снежнобелите забрадки и тежките златни кръстове на шиите им. С див поглед се вкопчи в Марк.
	— Гарвани! Мършояди! Ще ме убият, защото съм еврейка.
	— Не, не. Медицински сестри са. Ще ни помогнат — успокои я той и взе формуляра, подаден му от монахинята зад писалището. — Ето, искат само да напишем името, възрастта, религията ти.
	— Не им казвай, не им казвай — проплака Белла. — Не бива да разбират, че съм еврейка. Не мога да остана тук. Не искам! Върни ме в хотела. Трябва да довърша книгата.
	Тя тръгна, олюлявайки се, към вратата и той я последва. Упъти неохотно шофьора да ги откара в Кранбъри Лейк.
	Обади се на Ида.
	— Болна е, нашата Белла е тежко болна. Има треска, говори несвързано. Заведох я в католическата болница в Тапър Лейк — обясни той с треперещ глас. — Не пожела да остане. Монахините, кръстовете по стените, всичко я плаши. Какво да правя, Идочка?
	— Веднага я върни в болницата — заръча му решително Ида. — Тръгвам веднага. Чакай ме там. Всичко ще е наред, татко.
	Не повярва на собствените си думи. Грабна бързо наметката си, взе всички налични пари в апартамента, и ги пъхна в дамската си чанта. Скочи в едно такси и настоя да подкарат бързо към Централната гара.
	— Не се бойте. Ще платя, ако ви глобят.
	Не ги спряха. Тя му подаде шепа банкноти, без да ги брои, погледна си часовника и хукна към перона. Едва смогна да се качи на влака за Адирондак. Опита да си спомни за колко време ще стигне — десет или дванайсет часа. Молеше се да не закъснее.
	Все пак закъсня. Изтощена, с разтуптяно сърце, мокра до кости от поройния дъжд, влетя в болницата. Марк я чакаше в сумрачното фоайе; лицето му изглеждаше белезникаво, очите му бяха потъмнели от скръб. Отпусна се в ръцете й.
	— Отиде си — изхлипа. — Моята Белла, твоята майчица си отиде. — Заговори на идиш: — _Meine kleine Belloshka._ Малката ми Белочка я няма.
	Ида го залюля нежно в обятията си, отлагайки своята мъка, за да го утеши.
	Монахиня й обясни с тих глас, че стрептококова инфекция е отнесла майка й.
	— Щяхме да я спасим, ако имахме пеницилин, но всички запаси са изпратени във военните болници. Много съжалявам. Искате ли да я видите?
	Ида кимна. Монахинята я въведе в бяла стая. Белла лежеше върху тясно легло. Цветът бе напуснал деликатното й лице, но то изглеждаше странно умиротворено. Ида се запита кой ли е вчесал толкова грижливо тъмната лъскава коса на майка й. Докосна с длан ръката й и усети студа, вкочаняващ бавно изящните й дълги пръсти. Ида свали тънката й златна халка и целуна нежните й като розова пъпка устни, целуна бузата й — ледена и лепкава.
	Вдигна глава и забеляза белега от кръст върху стената над леглото.
	— Разпятието я плашеше. Свалих го — обясни тихо монахинята.
	— Благодаря ви за добротата. И за грижите — отвърна Ида.
	Прокара пръст по смъртния акт, подаден й от благата жена.
	— Ако не беше войната, щяхме да имаме пеницилин и да спасим живота й — повтори тя и се прекръсти.
	— Разбира се — кимна Ида. — Войната…
	Войната, преследвала Белла от Париж до Горд, от Марсилия до Португалия и през Атлантическия океан, най-сетне бе възтържествувала сред мирните американски планини.

	* * *

	Погребаха Белла в Ню Йорк през един слънчев септемврийски ден, когато лято и есен се сливаха и мек ветрец раздвижваше топлия въздух. „Любимите дни на мама“, помисли си тъжно Ида. Имигрантите, стекли се в параклиса, проследиха с поглед как ридаещият Марк, подкрепян от Ида и Мишел, сяда тежко на пейката. Сърцераздирателните му стенания прекъсваха службата, извисявайки се понякога в отчаяни вопли.
	— Моята Белла, моята прекрасна Белла ме напусна, напусна този свят…
	Ида триеше сълзите му като гальовна майка и го обгръщаше крепко през рамо, сякаш подпираше зашеметено дете. Двамата с Мишел застанаха до него след церемонията, докато приятелите им поднасяха съболезнования. Тя приемаше целувки, прегръдки и успокоителни думи, а Марк стоеше безмълвен, вцепенен от скръб.
	През седемте траурни дни покриха огледалата в апартамента с чаршафи. Марк настоя да обърнат картините с лице към стената.
	— Обичаят повелява да закрием само огледалата — възрази морно Ида.
	— Но моите картини са огледала, отражение на живота ми с Белла.
	След седем дни свалиха чаршафите от огледалата. Картините останаха обърнати. Марк не бе готов да загърби скръбта. Сърцето на Ида тежеше от неизплакани сълзи. Не биваше да плаче. Марк беше едноличен владетел на тъгата.
	Седмици наред той отказваше да вдига телефона. Ида отговаряше на купищата съболезнователни писма, написани на руски и идиш, на френски и немски, на английски и иврит. Марк се хранеше оскъдно и се щураше из апартамента, движейки безмълвно устни — опечален молител в самотната синагога на скръбта.
	Ида се страхуваше баща й да не рухне, да не полудее, да не я подлуди. Отчаяна, тя сложи кашона с тетрадките и папките на Белла върху масата пред него. Той заизважда тетрадките една по една с разтреперани ръце.
	— Ще ги преведа — каза Ида. — А ти ще ги илюстрираш. Докато работим, ще чуваме гласа й, ще виждаме лицето и усмивката й. Тя ще оживее пред нас.
	Той се вгледа в страницата, разтворена пред него; деликатните думи на идиш танцуваха през призмата на сълзите му.
	— Да. Да. Ще го направим — съгласи се; улови ръката на дъщеря си и я притисна към устните си. — Ти си добра дъщеря, Идочка.
	— Старая се. Винаги съм се старала — рече тя.
	Извърна глава. Неговите думи и нейните я изпълниха с тъга. Опитваше се да бъде добра дъщеря. „Може би прекалено“, помисли си тя, седнала в светлия кръг под лампата. Гледаше как Марк обръща бавно страниците, стиснал молив, сякаш всеки момент ще започне да рисува.


>	Двадесет и девета глава

	Белла бе озаглавила ръкописа „Brendike Licht“, „Пламтящи светлини“. Ида го преведе на френски „Lumières Allumées“. Прочете всички чернови и тетрадки, проправяше си методично път из сложната литературна мозайка на майка си, пресъздаваща еврейския свят на Витебск през призмата на нежните спомени. Марк подреди разделите според ритъма на еврейския календар и докато рисуваше изящните графики за всяка глава, скръбта, сломила го след смъртта на Белла, започна да стихва. Когато завърши последната илюстрация — Белла като младо момиче чете във витебската часовникова кула — той обиколи апартамента и обърна картините. Дългият му траур бе приключил.
	Апартаментът отново стана сцена на увеселения и импровизирани сбирки. Обичайните посетители бяха възрастни писатели и художници, имигранти, говорещи френски и идиш, приятели и почитатели на Марк. Ида бе гостоприемната домакиня; Марк, облечен в любимите си ярки ризи и раирани сака, седеше царствено в креслото, тапицирано със синьо кадифе, под картината, изобразяваща голата Ида, политнала над Витебск.
	Мишел идваше и си тръгваше, гост в дома, където продължаваше да живее в отделна стая. „Гласът на Америка“, чиято роля бе още по-съществена през смутните следвоенни месеци в Европа, поглъщаше цялото му време. Той пътуваше често до Вашингтон, винаги тичаше да хване влак или самолет. Тревожеше се за родителите си и използваше помощта на всичките си познайници, близки и далечни, в опит да разбере участта им.
	Една вечер се втурна вкъщи, финото му лице пламтеше от вълнение.
	— Най-сетне разбрах, че мама и татко са живи! — възкликна той. — Оцелели са! Били болни, не знаели как да се свържат с мен. Не се досетили, че Мишел Горди всъщност е Мишел Рапапорт. Утре заминавам за Франция. Да видя родителите си, а и по работа. Пиер иска да разшири дейността на „Гласът на Америка“ в Париж и в Берлин. Вероятно ще отсъствам няколко месеца.
	— Чудесна новина, Мишел. — Ида го целуна по бузите. — Знаеш колко обичам родителите ти, колко съм им благодарна.
	— Знам. — В ума му изникна блед спомен и разцъфтя в ясна картина. — Помня как подари на мама букет иглики. Цветчетата бяха розовозлатисти, мисля. Тя се зарадва. Беше много мил жест, Ида.
	— Изпитвам топли чувства към майка ти. — Ида сведе глава, та той да не види сълзите й.
	Помогна му да си събере куфара и му даде подаръци за родителите му — кашмирена жилетка за Маша, дълъг вълнен шал за баща му, който винаги се оплакваше от студа; кутия шоколадови бонбони и бутилка коняк, подарени на Марк от колекционер. Сложи лист хартия в ръката му.
	— Това е адресът на Исак, брата на мама. Мислим, че е възможно да е оцелял. Помниш ли дъщеричката му Белла? Стори ни се странно, задето са й избрали име на жив човек, но какво щастие е, че има друга Белла на света! — усмихна се Ида. — Опитай да ги откриеш, моля те. Не отговарят на писмата ми. Може би не знаят, че мама е починала.
	— Ще се постарая — обеща Мишел. — Грижи се за себе си, Ида.
	Той вдигна ръката й и се поколеба за миг. Тя си помисли, че може би ще я целуне, ще погали лицето, ще докосне косата й, ще я прегърне. Ала разбра, че тези жестове принадлежат на друго време. Все пак двамата оставаха свързани. Заедно бяха преживели много, бяха понесли много. Той щеше да занесе подаръците й на родителите си. Да потърси вуйчо й. Дори да не е вече негова съпруга, тя винаги щеше да е неговата Ида, както той винаги щеше да е нейният Мишел.
	Вратата на апартамента се затвори зад гърба му. Ида вдиша уханието на кърпичката, която бе забравил, и се запита ще го види ли отново. Времето за раздяла, отдавна предчувствано, бе настъпило. Тя разтвори широко прозореца и го проследи с поглед как се отдалечава по улицата.
	„Няма да тъгувам“, обеща си.
	Не се оказа трудно, осъзна, да спази обещанието, да се настрои за веселие. Наближаваше краят на войната, започваше празничният сезон. Ида прелиташе от тържество на тържество и канеше приятели на пищни партита. Постоянната фиеста я предпазваше от самотата.
	В Деня на победата Ида и тържествуващите й гости разтвориха прозорците и обсипаха Ривърсайд Драйв с конфети. Незнайно откъде се появиха бутилки шампанско, разлетяха се тапи, вдигнати чаши улавяха искрящите струи. Войната в Европа бе приключила, Япония скоро щеше да сложи оръжието, очакваше ги бляскаво мирно бъдеще. Заслужаваха музиката и смеха, правото да се наслаждават на клокочещото питие, което гъделичка ноздрите и разведрява сърцата. Прегръщаха се с щастливата увереност, че тяхното поколение е последното, тласнато да води война.

	* * *

	Мишел се върна от Франция, покрусен от разрухата, която бе видял, изтощен от работа и от усилията да настани родителите си в удобен дом. Баща му боледуваше, майка му бе изнемощяла; мечтата им за Палестина никога нямаше да се осъществи. Мишел изглеждаше стъписващо отслабнал. Спеше неспокойно. Елза го предупреди, че ще се разболее, ако не си осигури почивка.
	— Свободният свят ще оцелее няколко седмици без Мишел Рапапорт — отбеляза сухо тя. — Нали, Андре?
	Съпругът й вдигна глава от медицинския учебник, кимна и изкуцука до прозореца. При Арденската офанзива* лазаретът бе попаднал под вражески огън и снаряд бе отнесъл ходилото му. Неспособен да стои дълго прав в операционната, той бе изоставил хирургията и се обучаваше за педиатър.
	[* Арденска офанзива (дек. 1944 — ян. 1945) — операция на германската армия в Югозападна Белгия с цел разгром на Алианса и освобождаване на сили, които да бъдат предислоцирани на Източния фронт. — Б.р.]
	— Всички се нуждаем от почивка — съгласи се Андре. — Целият свят се нуждае от ваканция.
	Малкият Даниел, очарователно и весело дете, се втурна към него.
	— Хайде да си играем, тате! Чичо Мишел ми донесе нова игра.
	Андре поклати глава. Взря се в улицата. Деца се връщаха от училище, жени бързаха към къщи, понесли кафяви пликове с покупки. Спокойствието на ежедневния живот лека-полека разсейваше унинието му.
	Елза въздъхна. Войната бе приключила, но Андре се нуждаеше от време. Всички се нуждаеха от време. Тя. Мишел. Ида.
	Тя се обърна към Мишел.
	— Тревожа се за Ида — призна. — Работи неуморно. Марк успява да се скара с всички икономки, които наема. Не говори английски, а те не разбират френски. Крещи им и горките жени побягват. Ида чисти и готви. Кой пере и изхвърля боклука? Определено не великият Марк Шагал. А дъщеря му продължава да работи и в галерията. Ще рухне. И на двама ви е необходим отдих.
	Мишел кимна.
	— Знам. Разбирам, но какво да направим? Дори чистачките не го изтърпяват. Сочи, рисува им и избухва, защото не проумяват какво иска. Сега пък се оплаква, че чорапите му са на дупки. Не иска да купува нови, стиснат е. Ида няма време да ги кърпи и той хвърля проклетите чорапи върху леглото й. Предложих й да му каже да ходи бос.
	Той процеди думите през зъби. Вече не криеше яда си към Марк.
	— Нещо трябва да се направи. Утре ще говоря с Ида — увери го Елза.
	На другия ден двете се срещнаха в Сентръл Парк. Даниел подтичваше до тях, понесъл голямата червена топка, подарена му от Ида.
	— Изглеждаш изморена — подхвана предпазливо Елза.
	Ида сви рамене, но преди да успее да отговори, Даниел търкулна топката по пътеката и хукна след нея. Момиченце с права кафява коса и бретон, обрамчващ високото й бяло чело, взе топката и му я подхвърли.
	— Браво, Джийн — похвали я майка й.
	Елза се обърна към жената.
	— Вирджиния! — възкликна тя. — Радвам се да те видя. Запознай се с приятелката ми Ида Шагал.
	Заинтригувана от нежната й красота, Ида протегна ръка на стройната млада жена.
	— Като студентка по живопис в Париж срещнах художника Марк Шагал. Сродници ли сте?
	— Той ми е баща — отговори Ида.
	— Помня го добре. Радвам се, че е тук, в Ню Йорк.
	Ида разбра какво има предвид. Радваше се, че той е жив, още един евреин, измъкнал се от лапите на нацистите.
	— Ще заведа Джийн на люлките — рече Вирджиния на Елза. — Да взема ли сина ти?
	— Да, благодаря — съгласи се Елза. — Ще купим кафе и ще дойдем при вас. Искаш ли чаша?
	— Не, не, няма нужда — поклати глава Вирджиния. — Хайде, Джийн. Хайде, Даниел.
	— Горката. Не може да си позволи едно кафе — обясни Елза, когато се отдалечиха. — Ще я почерпим.
	— Откъде я познаваш? — попита Ида.
	— Дойде в клиниката, ужасена, че е бременна. За щастие не беше. Месечният й цикъл бе спрял от недохранване. Съпругът й е възрастен, беден шотландски художник на ръба на нервен срив. За да се издържат, Вирджиния се наема да чисти и да шие. Дадох й витамини, но друго не можах да направя.
	— Щом е учила в Париж, значи говори поне малко френски — отбеляза замислена Ида.
	— Говорили сме на френски, владее отлично езика — кимна Елза. — Ида, хрумна ми, че тя може да ти помогне. Шие, домакинства, ще разбира баща ти. Нуждае се от постоянна работа…
	— Но дали ще е добре за баща ми? — попита Ида.
	— Защо не? — сви равнодушно рамене Елза.
	Купиха три кафета и половин дузина понички и се върнаха при Вирджиния, която люлееше засмените деца.
	— Аз ще поема — каза Елза и й подаде кафе и поничка.
	Вирджиния се усмихна благодарно и застана до Ида.
	— Искам да те помоля за голяма услуга — подхвана внимателно Ида. — Семейството ни, баща ми, съпругът ми и аз, се нуждаем от икономка. Да чисти, да готви, да кърпи.
	Вирджиния отпи от кафето. Поколеба се.
	— С радост ще ви помогна — рече тя най-сетне. — Но трябва да водя Джийн с мен. Мъжът ми не е в състояние да се грижи за нея.
	— Разбира се — съгласи се Ида. — Ще дойдеш ли утре сутринта да се срещнеш с баща ми?
	— Непременно.
	Ида надраска адреса и телефонния номер върху късче хартия. Децата се втурнаха към тях, следвани от Елза.
	Ида им протегна плика с понички. Двамата задъвкаха доволни и се спуснаха към пързалката.
	— Ще се видим утре. — Ида кимна на Вирджиния.
	Целуна Елза по бузата и тръгна бързо към къщи. Разказа на баща си за Вирджиния. Той сви безразлично рамене.
	— Стига да е почтена и тиха. И детето й да не ме безпокои — рече той.
	— Каза, че те е виждала в Париж — добави Ида.
	— Всички казват, че са срещали Марк Шагал в Париж — отвърна саркастично той.
	На другата сутрин Ида въведе Вирджиния в ателието, където Марк вече рисуваше трескаво. Той се извърна, озари Вирджиния с ослепителната си усмивка и, за облекчение на Ида, протегна ръка.
	— Дъщеря ми спомена, че сме се срещали в Париж. Помня те, мисля — подхвърли.
	Ида се усмихна. Беше сигурна, че баща й не си спомня младата жена. Познаваше отлично способността му да очарова и да се преструва.
	— Да. Учех в ателието на улица „Кампан Премиер“. Вие го посещавахте понякога — отговори Вирджиния. — Помня ви добре.
	— Изглеждам ли ви много променен? — попита шеговито Марк.
	Повдигна широките си панталони, приглади ризата, зацапана с бои, и с момчешки жест прокара пръсти през буйните си посребрели къдрици.
	Вирджиния поруменя.
	— Не много — отговори тихо тя.
	— А, лъжеш! Пролича си! — възкликна Марк с примамливо разискрени очи.
	Улови я за ръката и я разведе из ателието, плъзгайки грациозно крака в износените си чехли. Ида вървеше след тях, странно смутена от бързото привличане, което бе доловила помежду им.
	Малката Джийн чакаше в трапезарията, разлиствайки прокъсана илюстрована книжка. Притежаваше смиреното търпение на единствено дете с трудни родители, научило се да стъпва леко и да говори тихо. Ида почувства инстинктивна симпатия към момиченцето. Разбираше самотните деца.
	— Двете с Джийн си приличате много. Почти като сестри — каза тя на Вирджиния.
	— Ти приличаш ли на майка си? — попита Вирджиния.
	— Не, никак.
	Ида посочи портрета на Белла — крехко като вейка момиче. После махна към своя портрет над камината. Позираше гола, червено-златистата й коса се диплеше по раменете и падаше върху чувствените й гърди.
	— Както виждаш, с мама бяхме съвсем различни. — Взе скицник и графит. — Ще застанеш ли до Джийн за няколко минути?
	Младата жена кимна. Ида рисуваше бързо. Не след дълго обърна листа към Вирджиния. Беше уловила сходството в чертите им, бе изобразила умело нежно сведените им една към друга глави, ръката на майката, обгърнала закрилнически раменете на дъщерята.
	— Много е добра — кимна Вирджиния, след като разгледа внимателно картината.
	— Иска ми се да имах портрет с мама — гласът на Ида бе натежал от тъга, ала почти веднага тя скочи на крака, пропъдила съжалението и спомените.
	Настроението се промени. Чакаше ги работа. Ида тръгна властно из апартамента. Показа на Вирджиния къде са почистващите препарати, чаршафите и покривките, кошницата, препълнена с чорапи за изкърпване, кухнята с лепкав под и плотове. Посъветва я да чисти стаята на Марк, докато той е в ателието; ателието — докато се храни; после да разтребва нейната спалня и стаята на Мишел.
	— Навярно ти се струва странно, че със съпруга ми спим в отделни стаи — предположи тя.
	— Никак — отговори Вирджиния. — И аз не спя със съпруга си.
	Погледнаха се — две млади жени, които не спят със съпрузите си, разбират света на изкуството и вероятно щяха да са приятелки в друго време, на друго място.
	— Всичко е договорено значи? — попита Ида. — Със съпруга ми заминаваме на кратка почивка. Ще се справиш ли?
	— Да — уверя я Вирджиния с внимателно изпълнителен глас.
	Същата вечер Ида и Мишел отпътуваха.
	— Една последна ваканция заедно — прошепна Мишел.
	— Може би — отвърна тъжно Ида. — Или не.
	Годините им заедно бяха пропити от несигурност. Нямаше сигурност дори сега.
	На другата сутрин Вирджиния дойде рано и започна живота си като домашна помощница на Шагал. След дни му стана и любовница.


>	Тридесета глава

	По-късно се чудеха кога точно е започнало.
	Марк твърдеше, че е прозрял общата им съдба в момента, когато Вирджиния е влязла в ателието му.
	Помислил си, твърдеше, че Белла му е изпратила Вирджиния. В смъртта Белла бе неговият ангел пазител. Според Вирджиния близостта им започваше от третия й ден в апартамента, когато Марк я бе поканил да седне до масата с него, защото се чувствал самотен в просторната трапезария. После споделените мигове станаха обичай. Малката Джийн подремваше на дивана в дневната, докато майка й и Марк се хранеха и отпиваха от чашите с вино. Говореха за ранните си години; тя му разказваше за Венецуела, Дорсет и Париж, където бе отминало тъжното й детство на дъщеря на британски дипломат. Той си спомняше юношеството във Витебск, студентските години в Санкт Петербург, живота в Париж, жестоко зачеркнат от войната. Двамата си съчувстваха и си предлагаха утеха с нежни погледи и докосване.
	В по-лежерни моменти Марк се впускаше в клюки за художниците, техни общи познайници от Париж. Говореше високомерно за Пикасо, пренебрежително за Джакомети и Миро, враждебно за Макс Ернст.
	Вирджиния слушаше историите ту с благоговение, ту развеселена. Марк я канеше в ателието и тя се наслаждаваше на времето, прекарано в стаята с широки прозорци; вдъхваше познатия мирис на четки, натопени в терпентин, на ленено олио и на резлив фиксаж. Ида бе подредила големи саксии със зеленина и бе окачила подвижна скулптура на тавана — подарък от Алекзандър Колдер, обясни Марк, за да го утеши след смъртта на Белла.
	— Но как да ме утеши подобно творение, тяло на мъж с глава на козел? — възкликна той. — Колдер не ме разбира. Никой не ме разбира, откакто изгубих моята Белла.
	— Аз ще се опитам да те разбера — прошепна дръзко Вирджиния.
	Тя разсейваше тъгата му с истории за бохемските си студентски години в „Монпарнас“; описваше балове с маски, където студенти и художници, модели и проститутки танцували до зори и заспивали в прегръдките си.
	— В прегръдките на много младежи ли заспиваше? — подкачи я Марк. — Или те интересуват по-зрели мъже?
	— Ти ме интересуваш — призна тя.
	Не добави, че е била заинтригувана и от съпруга си, слабохарактерния и далеч по-възрастен от нея Джон Макнийл. Семейството й бе заклеймило брака й като нездраво влечение към слабите и немощните, повторение на детската й мания да лекува птици със счупени криле и осакатени зайци.
	Сега обаче бе различно. Марк Шагал не бе нито слаб, нито немощен. Възрастта не бе сломила удивителната енергия, могъщия му талант. Той бе пълна противоположност на болния й, беден съпруг.
	Вирджиния го целуна нежно по устните, прокара пръсти през посребрелите му къдрици, учудена колко са меки на допир.
	Не след дълго той влезе в спалнята, докато тя сменяше чаршафите. Двамата се проснаха върху неоправеното легло. Тя разкопча ризата му и зарови глава в гърдите му. През затворената врата чуваха как Джийн си бърбори самичка, вглъбена в играчките си, изработени собственоръчно от парченца глина и копчета. Детският глас облъхваше любовните им ласки с невинност. После те се погледнаха с усмивка и се облякоха бързо.
	Когато с Мишел се върнаха в Ню Йорк, Ида веднага усети дръзката им близост. Тутакси й стана ясно, че връзката между Вирджиния и Марк изключва дъщерите им — нея и малката Джийн — вече записана в забавачница по настояване на Марк и на негови разноски.
	— Не е зле да вземаш повече уроци по рисуване, Ида — предложи й баща й. — Не бива да стоиш по цели дни в апартамента.
	— Иска да се отърве от мен — сподели Ида с Елза. — Жалко, че няма забавачка за големи дъщери на бащи, увлечени по домашни помощници.
	Не винеше Вирджиния. Знаеше, че младата жена е бедна, впримчена в нещастен брак без любов и отчуждена от своя баща. Ще я примами, разбира се, връзка със световноизвестния и преуспял Марк Шагал. Неговото поведение обаче я възмущаваше.
	— Можеше да изчака да мине поне година от смъртта на майка ми — оплака се тя на Мишел.
	— Баща ти е зависим мъж. Не понася самотата — отвърна студено той. — Със сигурност го знаеш.
	Ида кимна. Отдавна го знаеше.
	Не повдигна темата за Вирджиния пред Марк. Включи се в домашната шарада. Вирджиния се хранеше сама в кухнята. Наричаше Марк „мосю Шагал“ и никога не я представяха на гостите. Сновеше тихо из дневната, разнасяше подноси с чаши и прибираше мръсните чинии — покорна прислужница, наясно къде й е мястото. Веднъж по време на скромно вечерно парти Ида я покани в трапезарията. Предложи й чаша водка. Вирджиния я изпи права, препасана с кухненската престилка.
	Ида внимателно очертаваше границите. Оставяше дискретно върху кухненската маса седмичната надница на Вирджиния. Когато тя бе в стаята, Ида разговаряше на руски с Марк. В тяхно присъствие Вирджиния метеше пода и бършеше праха, сякаш не ги забелязва.
	Атмосферата обаче се обтягаше. Марк и Ида се караха. Спореха за какво ли не — домашни дреболии, договори за продажби на картини, дори за сметките за храна и напитки. Гневът им, макар и бурен, стихваше бързо. Накрая Ида винаги успокояваше ласкаво баща си, наричаше го „татенце“, притискаше устни в челото му.
	Тя го обичаше и се страхуваше за него, страхуваше се и за близостта им. Виждаше как Вирджиния се скрива в ателието му. Виждаше го как влиза с нея в кухнята. Младата жена узурпираше мястото й, но пък я освобождаваше от тревогите за Марк.
	— Не може да имаш и двете, Ида — посочи Мишел, когато му се оплака за пореден път.
	Той си помисли хладно, че тя е свикнала всичко да става на нейното.
	Ида се стремеше да не се застоява в апартамента. Започна да работи по-усърдно с Пиер Матис.
	— Сега е моментът да се използва славата на баща ти — отбеляза Матис. — Той търси ново поле за изява. След края на войната всички са жадни за вълнуващи творчески експерименти в живописта, танца, театъра. Нюйоркският балет проявява интерес към Марк.
	Ида веднага се срещна с директора на Нюйоркския балет и му показа папка с отзиви за декорите и костюмите на Марк за постановките на „Алеко“ в Мексико и в Ню Йорк.
	— Ще поставяте „Жар птица“ на Стравински. Той познава и разбира творчеството на Стравински — посочи тя.
	Обсъдиха дати и срокове. Уточниха всички условия, споразумяха се за хонорарите и комисионните. Подписаха договор.
	— Това е голяма чест, татко! — вълнуваше се Ида. — Пиер Матис смята, че е от изключително значение за репутацията ти. Работата ти трябва да е безупречна. Не бива да разочароваме никого.
	— Кога творбите ми са разочаровали някого? — отвърна лаконично той, разлиствайки скицника си на фона на „Жар птица“, лееща се гръмко от грамофона.
	— Необходимо е да си напълно съсредоточен. Да работиш, без да се разсейваш — продължи Ида и се вгледа остро във Вирджиния, която се изчерви и излезе от стаята. — Знам колко мразиш града през лятото. Горещо е, шумно. Ще ти е трудно да твориш. Наех къща в Саг Харбър. Просторна е, има ателие с изглед към Лонгайлъндския проток. Ще работиш на спокойствие там — заключи Ида.
	Марк се намръщи.
	— И тук ми е удобно. Вирджиния внася покой и ред в живота ми. Не искам промени — възрази той. — Не мога да се справя без нея.
	Ида призна поражението.
	— Ще поканим Вирджиния да ни придружи — предложи тя. — Тя ще домакинства, а малката Джийн ще се радва на морето и плажа.
	— Ще говоря с нея — рече Марк, без да откъсва очи от скицника. — Може и да се съгласи.
	— Сигурна съм, че ще се съгласи — увери го Ида.
	Не погледна към Вирджиния, която точно тогава влезе в стаята да донесе чаша чай на Марк. Остави я внимателно, за да не размести скицника и пастелите му.


>	Тридесет и първа глава

	Вирджиния се съгласи. Не искаше да се разделя с Марк, а и двете с Джийн отдавна не бяха ходили на крайбрежието. Съпругът й, потънал в още по-дълбока депресия, не възрази. Знаеше колко са им необходими парите, които й дават Шагалови. Нямаха друг източник на доходи.
	Белосаната къща на Сий Коув Лейн бе поостаряла, с оскъдна и овехтяла мебелировка, но стаите бяха просторни. Широк балкон опасваше втория етаж; всички спални бяха с изглед към морето. Отърсили се от градския зной и шум, те се наслаждаваха на слънчевите дни и прохладните вечери. Солен ветрец облъхваше лицата им, докато съзерцаваха сияйните звезди.
	Яркото слънце обжари кожата на Марк и сините му очи блещукаха като ахати. Ида, с широкополи шапки и в прозирни пастелни рокли без ръкав, обикаляше пазарите и канеше приятели на пищни пикници край брега. Дръзко изрязаните бански костюми разкриваха позлатеното й от слънцето, изваяно тяло. Тичайки грациозно към морето, тя се усмихваше закачливо на втренчените в нея мъже.
	Учеше Джийн да плува, помагаше й да събира мидички, но с Вирджиния обсъждаше само вечерното меню или й напомняше да смени чаршафите в спалнята на Мишел при редките му посещения. Всеки разговор, показно вежлив, напомняше на Вирджиния, че макар нощем да спи в леглото на Марк, си остава прислужница.
	Музиката на Стравински се носеше в къщата. Марк се потапяше във въздействащите ритми, запаметяваше ги, после се впускаше трескаво да улови ефирните образи с молив или акварел. Вечер се отпускаше изтощен в обятията на Вирджиния. Винаги оставяше отворена вратата на балкона, за да чува успокоителния шум на прибоя.
	През летните нощи Ида заспиваше бързо, ала твърде често се събуждаше рязко, впримчена в копринената паяжина на убягващите сънища. Със затворени очи си спомняше само, че отново тича по познатата улица, но сега е сама и незащитена. Марк и Вирджиния я следваха, стиснали ръцете на Джийн. После ненадейно тримата се понасяха нагоре към гостоприемното небе, осеяно с цветя в меки багри. Ида оставаше сама, объркана и ужасена. Страхът я подтикваше да се изправя в леглото, с мъка да си припомня съновиденията, да посяга към скицника върху нощното шкафче и да стиска графита, който така и не докосваше девственобелия лист.
	Една нощ от съня я изтръгнаха ужасените писъци на Джийн.
	— Страх ме е, мамо! Много ме е страх — острият глас на детето пронизваше дълбоката тишина.
	Ида скочи от леглото и се втурна на балкона, където се сблъска с Вирджиния, дотичала от спалнята на Марк. Двете жени в бели нощници, посребрени от лунната светлина, впиха очи една в друга.
	— Джийн сигурно е сънувала кошмар — прошепна Вирджиния и влезе бързо в стаята на детето.
	Ида се взря към морето, обзета от ненадейна и необяснима самота. Помисли си безпричинно, че странният й сън навярно е нахлул като невнятна зараза в съня на момиченцето.
	Странната среднощна среща разсея напрежението между Ида и Вирджиния. Загърбиха преструвките. Разговаряха дружелюбно, деляха си домакинските задължения. Когато Вирджиния и Джийн отпътуваха с влака да посетят Джон Макнийл, Ида пое готвенето и чистенето без възражения.
	— Днес съм отново твоята единствена дъщеря — подхвърли тя шеговито на Марк.
	Небесната сватбена кантата на Стравински отекваше в стаята. Марк вдигна глава от скицника.
	— Имам само една дъщеря. Винаги ще имам само една дъщеря, Идочка — рече укоризнено той.
	През една късна лятна вечер Вирджиния и Джийн се върнаха от Ню Йорк видимо разстроени. Косите им бяха разрошени, кожата — покрита със зловонен тъмноморав прах. Джийн плачеше неутешимо. Вирджиния напълни ваната и я потопи в сапунената вода.
	— Някой хвърли консервена кутия с тази гадост през прозореца на влака. Немирен ученик вероятно. Но се изплашихме много — обясни тя на Ида.
	След като изкъпа Джийн, облече й чиста пижамка и я успокои с чаша какао и приказка за лека нощ, Вирджиния влезе в банята и се изненада, че Ида й подготвя ваната.
	Съблече се бързо и се потопи с благодарност във вдигащата пара вода, ухаеща на лавандулови соли.
	— Рецепта на мама. Обичаше лавандулата — прошепна Ида.
	Тя коленичи до ваната, втри шампоан в косата на Вирджиния, после изтърка с гъба стройното й млечнобяло тяло.
	— Красива си — възхити се Ида и прокара нежно гъбата по стегнатите малки гърди на Вирджиния. — Приятно ли е? — попита.
	— Прекрасно е — отвърна Вирджиния. — Водата е топла точно колкото трябва. Ела при мен.
	Ида кимна, смъкна си халата и прекрачи във ваната. Седяха една срещу друга — високата Вирджиния с измита коса, спускаща се на копринени кичури върху блесналите й рамене; сластно закръглената Ида с влажни тицианови къдрици и порозовяла от топлината кожа, осеяна с бисерни капки.
	Марк отвори напосоки вратата на банята и се втренчи в тях.
	— Красивите ми момичета — промърмори той. — _Mes belles demoiselles._
	Хрумна му, че са съвършена композиция за Анри Матис, после затвори тихо вратата. Докато се сушаха с хавлиите, двете чуха трелите на „Жар птица“ да звучат дори по-силно отпреди.
	Идиличните летни дни изтляха в меланхолична есен. Върнаха се в Ню Йорк.
	Заживяха отново в паяжината на потайността. Марк се тревожеше, че приятелите му няма да приемат връзката с Вирджиния, ще я сметнат за възмутителна след скорошната смърт на Белла, а и понеже Вирджиния не е еврейка. Ида се безпокоеше репутацията на баща й да не пострада; боеше се любовната връзка да не опетни паметта на майка й.
	Вирджиния разбираше опасенията им. Неохотно се върна с Джийн в мизерния си апартамент, при съпруга, когото и съжаляваше, и презираше. Тя се страхуваше от ожесточените изблици на Джон Макнийл, ала още повече се страхуваше от гнева на Ида. Знаеше, че бъдещето й зависи от нея.
	Отдъхна си, когато балетистите започнаха да репетират и Ида я помоли заедно да подготвят костюмите. Сребърните им ножици летяха, хартиените шаблони пърхаха в ръцете им, докато, седнали една до друга, обвезваха лъскавите платове със сложните фигурални композиции на Марк. Той рисуваше трескаво декорите. Размахал дълга четка, създаваше приказни пейзажи, вълшебни гори, омагьосани дракони. Беше се пренесъл в света на Стравински, в своята Русия, обичната земя, където с Белла бяха отраснали. Макар и чужденка в този свят, Вирджиния работеше до него. Иглата й сновеше неуморно, бод след бод. Той мислеше за Белла, усещаше присъствието й, представяше си как духът й води ръката на Вирджиния.
	— Майка ти ни гледа отгоре. Щастлива е, че Вирджиния ни помага — рече Марк на Ида. — Не иска да съм сам.
	Бе настъпил краят на самотата му. Той се чувстваше прероден. Младата жена го бе дарила с нов живот. Марк се взираше в тъжното й бледо лице, наслаждаваше се на изяществото, с което се изправя и вдига алените костюми към светлината.
	Ида мълчеше. Разбираше, че той рисува мислена картина, фантазия, оправдаваща новия му живот, новата му любов.
	Доушиваха костюмите направо върху балерините. Марк рисуваше върху плата, обвил послушните им, неподвижни тела. Хореографът Баланшен гледаше и кимаше одобрително. Марк обаче се обръщаше към Вирджиния, както навремето бе търсил възхищение от Белла. Ида знаеше, че сега Вирджиния е тайното средоточие на живота им.
	— Достатъчно силни ли са цветовете? — поглеждаше той към младата жена, докато балетистите Мария Толчиф и Франсиско Монсион стояха застинали пред тях.
	Вирджиния не критикуваше, не възразяваше.
	Ида настоя мантията на принца да изглежда по-мефистофелски, да позлатят по-ярко дърветата в омагьосаната гора.
	Забележките й, макар и уместни, винаги ядосваха Марк.
	— Въобразяваш си, че имаш окото на майка си ли? — скастри я той. — Нейното място ли искаш да заемеш?
	— Не, то вече е заето — отвърна гневно Ида.
	С пламнало лице събра скиците за костюмите — щеше да ги предложи за продан. Вирджиния понечи да й помогне да изглади големите листове.
	— Ще се справя — рече студено Ида.
	Вирджиния сви рамене и се захвана отново с шевицата.
	На премиерата на „Жар птица“ в „Метрополитен“ Ида — ослепителна в алена рокля и с коса, прибрана в меденозлатист кок — влезе, уловила под ръка баща си.
	— Съпругата на Шагал е красива, но много по-млада от него — изшушука зяпнал зрител.
	Ида се усмихна, подвоуми се дали да го уведоми, че е дъщеря на Марк; дъщеря, отговорна за домакинството и за финансовите му дела; дъщеря със съпружеска роля в живота на бащата.
	Марк, в сако от зелено кадифе и с пригладени сребристи къдрици, се усмихваше лъчезарно и приемаше аплодисментите на публиката с царствено кимане. Нито тя, нито той се бяха сетили да поканят Вирджиния да ги придружи.
	В окаяния си дом Вирджиния слушаше музиката на Стравински по радиото. Джон Макнийл я наблюдаваше.
	— Готова си сигурно да заживееш с великия Марк Шагал — предположи горчиво той. — Ако проклетата му дъщеря позволи.
	Вирджиния замълча. Съпругът й не грешеше, разбира се. Би живяла с Марк Шагал, ако Ида разреши. Ида властваше над баща си и даваше тежката си дума за всяко решение.
	На другия ден Вирджиния купи всички сутрешни вестници и ги занесе в апартамента на Ривърсайд Драйв, нетърпелива да покаже възторжените отзиви на Марк и Ида. На вратата обаче я посрещна Мишел.
	— Ида замина — съобщи й той. — Напусна апартамента, напусна и мен. Всъщност ме беше напуснала отдавна. Както и аз нея, предполагам. Сигурно знаеш.
	Гласът му бе спокоен, погледът му не трепна. Двамата с Ида тъгуваха дълбоко, ала раздялата им бе неизбежна.
	За Ида премиерата на „Жар птица“ сякаш затвори страница. Тя се върна вкъщи, изпълнена с решимост. „Време е — прошепна на Мишел в притихналото ранно утро — да заживея свой живот, сама.“ Не искаше да живее нито с него, нито с баща си.
	Мишел не възрази. Изчака я да си събере куфара, свали го на улицата, целуна я по бузата, помогна й да се качи в таксито. Марк се събуди късно. Мишел му съобщи, че Ида е заминала, и лицето му се разкриви от мъка и недоумение.
	— Защо е толкова жестока? Остави ме сам — простена той.
	— Не си сам — увери го Мишел. — Имаш Вирджиния.
	— Да, Вирджиния. Тя ще живее с мен! — отсече Марк.
	Мишел предаде думите му на младата жена, вкаменена пред прага с купчината вестници в ръка.
	— Ще дойдете ли да живеете тук с Джийн? — попита я той.
	— Не знам — отговори Вирджиния, заобиколи го и тръгна към спалнята.
	Марк стоеше до прозореца. Обърна се към нея. В очите му се четяха страх и тъга. Той разтвори безмълвно ръце и тя безмълвно се притисна към него, загърбила всякакво колебание.

	* * *

	Новият им живот започна. Конфигурацията в апартамента на Ривърсайд Драйв се промени. Мишел остана — нито на гости, нито вкъщи; странен обитател, който си идва и тръгва без обяснение. Вирджиния и Джийн се нанесоха.
	Ида се появяваше често и сядаше до писалището да преглежда потока от писма, договори и разписки. Предпазлива и бдителна, понякога разпитваше Вирджиния за сметките и обсъждаше продажбите на картини с Марк. Бащата и дъщерята се държаха студено и вежливо един към друг — внимателни акробати върху опасно високото въже на трудните им отношения.
	Вирджиния и Ида разбираха, че са свързани с Марк — главната фигура в живота им. Един следобед Вирджиния уведоми Ида:
	— Джийн ще учи в пансион в Ню Джърси. Заминава скоро. Мислим, че е добре за нея — добави със сведени очи.
	— По-точно баща ми мисли, че е добре за него. Но дали е добре за нея да живее далеч от теб? — попита Ида.
	Изпитваше симпатия към Джийн, която й напомняше собственото й самотно детство.
	— Искам баща ти да е щастлив — отговори Вирджиния. — Джийн ще свикне.
	— Помисли и за своето щастие — отвърна Ида. — Жените, дори жените на великия Марк Шагал, имат право да са щастливи, да вземат решения. Научих го по трудния начин.
	— Щастлива съм — настоя Вирджиния. — И скоро ще бъда още по-щастлива.
	Ида се втренчи в нея. Бе забелязала едва доловими промени у Вирджиния — изглеждаше позакръглена, бледото й лице с фини черти сияеше. Разбира се. Вирджиния беше бременна. Марк щеше да има второ дете. В живота им пак щеше да настъпи промяна.
	— Баща ми знае ли за детето? — попита Ида.
	Вирджиния поклати глава.
	— Още не. Скоро ще му съобщя.
	— Когато е твърде късно, имаш предвид.
	Вирджиния отклони поглед. Ида знаеше защо отлага.
	В САЩ абортът не бе законен, но можеше да се уреди с достатъчно познанства и средства. След първото тримесечие обаче процедурата ставаше рискована. Никой лекар или акушерка — независимо колко са корумпирани или състрадателни — не би съдействал. Вирджиния очевидно не искаше да абортира.
	— Разбирам — кимна Ида. — Ще изчакаш, докато няма възможност да се прекрати бременността. Смела си! По-смела от мен.
	Спомни си тихия въпрос на Белла: „Колко месечни цикъла си пропуснала, Ида?“. Тогава бе твърде наивна да разбере подтекста.
	— Няма да кажеш на Марк, нали? — попита Вирджиния.
	— Не, разбира се. Ти трябва да му кажеш. На мен ми предстои да обсъдя друга трудна тема с него.
	Вирджиния й благодари и излезе от стаята. Ида забеляза как се поклаща леко, сплела ръце върху корема си — закрилнически жест на жена, очакваща дете.
	Тя побутна настрани купчината останали без отговор писма и взе счетоводната книга. Отвори я на последните страници с приходи и разходи и се съсредоточи върху цифрите. Добави няколко колони, после взе един празен лист и преписа изчисленията. Не се изненада. Почуди се дали баща й ще остане изненадан.
	Докато подреждаше писалището, се запита бегло каква ще е връзката й с детето на Вирджиния. Полубрат или полусестра ще има? Доведен брат или сестра? Нито едно от двете, осъзна. Баща й и Вирджиния не бяха женени и не можеха да се оженят, докато Вирджиния не се разведеше с Джон Макнийл и не приемеше юдаизма. Марк Шагал нямаше нищо против да спи с друговерка, ала не би се оженил за нея. Би ли се съгласила Вирджиния да смени вярата си? Въпросите без отговор объркаха Ида. Тя се съсредоточи отново върху счетоводните книжа. Надвечер си тръгна от апартамента, без да е зърнала нито Вирджиния, нито Марк.
	— _Au revoir_, татко! _Au revoir_, Вирджиния! — подвикна им от прага.
	— Лека нощ, Ида — чу се приглушеният глас на Вирджиния; Марк не продума.
	През следващите няколко дни Ида проучваше преписаното от счетоводните книги. Не се съмняваше в точността на цифрите, съмняваше се в способността си да ги обсъди с баща си.
	— Трябва — каза си строго.
	— Не бива да се страхуваш — успокои я Мишел, винаги предан довереник, когато му обясни какво е замислила. — Постъпваш правилно.
	Предложи да я придружи.
	— Не — поклати глава тя. — Ще го направя сама.
	Взе такси и пристигна в апартамента на Ривърсайд Драйв точно когато здрачът приглушаваше светлината в ателието. Баща й не работеше в полумрак. Ида знаеше, че вече е обърнал триножника към стената и е потопил четките в терпентин, прилежен в ателието, макар и нехаен в дома си.
	Марк седеше в трапезарията, пиеше водка и разлистваше еврейски вестник. Мирис на пържен чесън и лук се носеше откъм кухнята, където Вирджиния приготвяше вечерята, дръзко решена да поднесе вкусния пирог на Белла.
	— Домашна идилия, нали, татко? — рече Ида. — Донесох ти прясно сирене и сметана от млекарницата на Лъдлоу стрийт.
	— Дай ги на Вирджиничка — той посочи към кухнята.
	— Вирджиничка? Любимата ти вече е рускиня? Кога ще ти стане еврейска съпруга? — усмихна се Ида.
	— Не сме обсъждали нищо подобно — отговори раздразнен той и Ида разбра, че Вирджиния още не е разкрила бременността.
	— Искам да обсъдим друго — подхвана Ида и седна срещу него. — Както знаеш, с Мишел се разделихме. Той се връща във Франция. Вече не може да ме издържа.
	— Сякаш някога те е издържал. Беше слаб мъж, слаб на младини и такъв си остана — махна пренебрежително с ръка Марк. — Колко печели? Доходите му могат ли да се мерят с моите? Не изгуби нищо, като прекрати този брак.
	Марк винаги бе възприемал Мишел като придатък в живота им — съпруг, когато благоприличието изискваше Ида да има съпруг, превърнал се в случаен гост, лесно пренебрегван, лесно забравян.
	— Ти настоя да се оженя — напомни му Ида. — И всъщност Мишел съвсем не се оказа слаб. Благодарение на него и родителите му избягах от Франция. Благодарение на него безценните ти картини оцеляха. Не е вярно, че не ме е издържал. Даваше ми от заплатата си в радиото. След развода няма да е длъжен, разбира се, да ме подкрепя. Трябват ми обаче средства, за да живея, да планирам бъдещето си.
	— Получаваш комисионни. Ако ти трябват повече пари, просто ме помоли — отвърна Марк.
	Лицето й почервеня. Очите заискриха застрашително.
	— Комисионните не са сигурен доход. Имам нужда от стабилност, от средства за инвестиции. Вече съм жена, не съм дете. Не искам да тичам при татко за нова рокля и за нови обувки. Искам независимост, искам каквото ми се полага — дял от наследството на мама — настоя тя. — И картините, които по право ми принадлежат.
	Той се вторачи в нея, сякаш му говореше на чужд език. Бузите му поаленяха от гняв, сините му очи се вледениха.
	— Как смееш? С какво право искаш картините, парите ми? За какво наследство приказваш? Единствената твоя картина е „Сватбеният стол“. И ми се иска да не бях я рисувал! — Гласът му се извисяваше все повече, гневът му набираше сила и ожесточение. — Всяка копейка за издръжката на семейството е спечелена от мен, дължим я на творбите ми! Какво безочие от твоя страна!
	— Мама би искала да имам част от полагащото се на нея. Аз също съм печелила пари. Внасяла съм копейки в дома ни. Копейки и франкове, лири стерлинги и долари. Не бях ли твоя представителка? Не организирах ли продажби и изложби? — не му отстъпи Ида. — Кой успя да изнесе картините ти от Европа?
	Тя извади листа с дати, имена, цифри. Извлечение от всяка сделка, сключена благодарение на нея. Марк вдигна ръка и помете плика със сиренето и сметаната. Сграбчи листа със спретнатите колонки, смачка го на топка и го захвърли. Гъстата сметана се изля върху масата и се стече на локвички по излъскания дъсчен под.
	— Видя ли какво направих заради теб? — изкрещя той и се изправи.
	Вдигна стола и замахна заплашително към нея.
	Вирджиния дотича в стаята. Гневните изблици й бяха чужди. Родителите й не се караха. Просто се оттегляха в студено английско мълчание. Съпругът й преработваше гнева и разочарованието в униние. Те бяха различни, еврейският баща и дъщеря му — изкрещяваха дълбоките си чувства, плачеха и размахваха пестници един срещу друг. Вирджиния хвана стола — оръжието на яростта и негодуванието му — и се взря в сключения юмрук на Ида, готов за защита или за ответен удар. Свирепите им възгласи на руски, този странен, непонятен език, объркваха Вирджиния. Тя остави с трясък стола надалеч от Марк.
	Двамата я погледнаха, засрамени от страха в очите й. Тя тръгна мълком към кухнята, донесе парцали и бавно и грижливо избърса белите езерца и капките сметана — снежнобелите останки от страховития двубой. Изтощен, Марк седна, а Ида тръгна към вратата.
	— Не биваше да си говорим така — рече й той на идиш.
	— Не биваше. Но аз ще си взема своето, татко. Ще получа каквото съм спечелила — отговори на идиш Ида.
	Нежният език на сърцето не смекчи решимостта й.
	И все пак тя се обърна, коленичи до него, целуна го по бузите. Той прокара зацапаните си с боя пръсти през блестящите й къдрици.
	— _Meine Tochter_, дъще моя — прошепна.
	— _Mein Vater_, татко мой — отвърна Ида.
	Гневът не зачеркваше, не можеше да зачеркне обичта им.
	Вирджиния ги гледаше, объркана от бързото сдобряване след ожесточената разпра. Никога нямаше да ги разбере — мъжа, в когото беше влюбена, и пламенната му, непредсказуема дъщеря.


>	Тридесет и втора глава

	Първият сняг падна през ноември. Нежни пелени от пухкави снежинки танцуваха пред големите прозорци на ателието. Марк се взираше в тях, припомняйки си как снеговете от витебското му детство превръщаха селцето в блещукаща приказна картина. Вирджиния се приближи и му подаде раираното сако. Помогна му да си напъха ръцете в ръкавите и намести яката, сякаш беше малко момченце.
	— Студено е тук. Не искам да се разболееш — рече тихо тя.
	— Ти си ми добра майка, Вирджиничка — отвърна той.
	— Ще бъда добра майка и на детето ни — прошепна тя.
	Едва доловимите й думи затиснаха с камък сърцето му.
	— Какво дете? Какви ги говориш?
	Той се отдръпна от нея с разискрени от гняв очи, с изпружен гръб. Запуши с длани ушите си в опит да препречи пътя на думите й.
	— Бременна съм, Марк. — Бузите й пламтяха, ръцете й трепереха, но гласът й остана спокоен. — Ще имаме дете.
	— Полудя ли?
	Той просъска въпроса. Лицето й побледня, очите й се разшириха от страх. Марк се втренчи в нея. Забеляза нежно окръгления корем и обвилата го закрилнически длан — инстинктивен, неопровержим майчински жест. Прехапа устни.
	— Не може да си сигурна.
	— Сигурна съм. Бях на лекар. Направиха ми изследвания.
	— Помисли си хубаво! Не сме женени. Не съм млад. Положението е невъзможно. Не си дете. Има изход. Знаеш какъв.
	В ума му изплува отдавнашната сутрин в Париж, когато младата и наивна Ида, облечена в девствено бяло, бе разкрила тайната си. Тогава имаше решение. Имаше го и сега. Аборт. Америка не беше Франция, разбира се, но с достатъчно пари винаги се намира начин.
	Вирджиния извърна глава.
	— Късно е за аборт. И не бих го допуснала, дори да не беше късно. Това е нашето дете, заченато с любов. Ще го родя. Няма да размисля.
	Гласът й прозвуча меко, очите й не трепнаха.
	Той не предполагаше, че е способна на подобно упорство. Опита да се пребори с гнева си. Заговори със студено спокойствие:
	— Не е късно. Ще се свържа с лекари, с хирурзи.
	— Няма смисъл. Не ме интересуват лекарите и хирурзите ти. Знам какво трябва да направя. Взела съм решение.
	Дланите й пак обхванаха корема. Нежният жест възпламени гнева му.
	— Добре тогава. Щом не искаш да се вслушаш в разума, не нося отговорност! — изкрещя той. — Ще родиш и ще отгледаш детето сама. То няма да е наше. Няма да го издържам. Детето ще бъде твое и само твое.
	Застана до прозореца, свил ръце в юмруци, и зачака тя да се смири. Вирджиния обаче мълчеше. Чуваше я как хлипа тихо. Не се обърна. Не искаше да вижда сълзите й.
	Вирджиния тръгна към вратата. Той видя сянката й, видя я как вдигна носната му кърпичка, паднала на пода. Остави я върху работната маса до гарафата с вода — донасяше му я всяка сутрин, защото знаеше, че ожаднява, докато работи. Неговата Вирджиния бе грижовна и покорна, несъмнено щеше да му се подчини и сега. Все още до прозореца, той чакаше с надежда смирението й, приковал очи във внезапната бяла вихрушка отвън. Не се обърна, когато я чу да излиза от ателието и да затваря вратата тихо след себе си. Представи си как би я затръшнала Ида, как Белла би излетяла с трясък навън. Пламенният гняв обаче не бе присъщ на кротката, добре възпитана Вирджиния. Той отпи глътка вода. Очите му горяха. Взе кърпичката и забеляза как я е сгънала в изряден квадрат.
	Неспособен да работи, хипнотизиран от фъртуната, Марк остана до прозореца и я видя да излиза от сградата. Тръгна по Ривърсайд Драйв, с изправен както винаги гръб. Износен шал обвиваше раменете й над овехтялото палто от туид — беше му забранила да й купи ново. Носеше жалкия си картонен куфар, овързан със същата връв, с която го бе внесла в апартамента му.
	„Къде ли отива“, помисли си отчаян той. Колко е безпощадна. Защо го оставя сам в този самотен зимен ден?
	Марк се обърна към триножника. Вдигна четката, ала не можеше да рисува. Строполи се върху протрития диван, докосна подвижната статуетка на Колдер и остави полюшващите се метални плоскости да го приспят.
	Няколко часа по-късно го събуди проскърцването на входната врата.
	„А, връща се значи“, помисли си доволен той. Бе разбрала доводите му, беше се вразумила. Очакванията му се бяха оправдали.
	— Вирджиничка, глупавото ми момиче! — подвикна той.
	Щеше да й прости, щяха да се сдобрят. Щеше да й купи ново палто, дори нов куфар.
	Излезе бързо в преддверието и свари там Ида, увита в бяла кожена наметка. Носеше кафяв плик с продукти, лицето й бе почервеняло от вятъра, снежинки като кристални мъниста блестяха по огнената й коса.
	— Аз съм, татко, не е Вирджиния. Тя замина. Дойде да поговорим. Безпокоеше се да не останеш гладен. Помоли ме да проверя дали си добре — обясни Ида, докато събличаше наметката.
	— Замина ли? Къде? — попита смаян той. — Няма пари. Няма нищо.
	— Дадох й пари. Ще отиде на планина. Имала нужда от тишина и време за размисъл.
	Ида внесе пазарския плик в кухнята.
	Марк я последва.
	— Каза ли ти, че е бременна? — попита той.
	— Знаех — отговори Ида.
	Тя извади зеленчуците от плика и подреди яркоцветна пирамида — смарагдово зеле, алени чушки, златен лук. Той перна с ръка грижливото й творение и разпиля зеленчуците по пода.
	— Неблагодарна дъщеря! Как дръзна да предадеш баща си? — изкрещя. — Трябваше да я вразумиш. Да й кажеш колко е глупава. Как ще роди това дете? Какво ще си помислят хората, когато научат, че съм престъпил еврейския закон? Как ли ще ме разнасят, задето съм имал връзка с друговерка още преди да изтече година от смъртта на Белла?
	Ида събра зеленчуците и спокойно ги подреди отново.
	— Откога спазваш еврейските закони, татко? Никой не очаква подобно нещо от теб. Ходиш ли на синагога? Спазваш ли шабата? Вярващите евреи рисуват ли разпятия? Всичките ти приятели знаят, че Вирджиния Макнийл живее и спи с теб. Ще си помислят, че Марк Шагал е човек, а любимата му ще роди дете — отговори Ида. — Вирджиния ще роди детето, бъди сигурен, със или без твоята подкрепа. Не е уплашено осемнайсетгодишно момиче. Не ти е дъщеря. Нямаш власт над нея. Тя е силна жена. Опълчила се е срещу родителите си и се е омъжила за съпруга си. Опълчила се е на съпруга си и е родила Джийн. После му се опълчи отново и дойде да живее с теб. Ще се опълчи и на теб и ще роди детето. Ще се справи някак. Както се е справяла досега. Бедна е и изглежда крехка, но умее да оцелява. Ще оцелее и детето в утробата й. Твоето дете, татко. Кръв от кръвта на Марк Шагал, плът от плътта му.
	Марк запуши уши, побягна от кухнята и се скри в ателието си. Думите на Ида го зашеметиха. Бе замаян от истината в тях и от гнева, че дъщеря му е знаела за бременността на Вирджиния. Беше го предала. Отмъщаваше ли си, задето преди години бе настоял да не роди своето дете? Беше прав тогава, както и сега. С Белла я бяха спасили от срама, бяха възстановили достойнството й. Беше млада, разведена, но необременена с дете. Бе свободна да заживее наново. Каква неблагодарност проявяваше дъщеря му, отгледана с толкова обич и щедрост. Бе успяла да изтръгне така наречения свой дял от парите му и се беше съюзила с Вирджиния срещу него. Тази дъщеря ли бе отрупвал с нежност и грижи?
	Прииска му се да си отиде, но се разтрепери при мисълта да остане сам в големия апартамент сред бурята, намятаща града с бял покров. Обзе го самосъжаление. Човек на възраст в плен на снега и изоставен от двете силни млади жени, които обичаше. Задушен от скръб и гняв, той застана пак до прозореца. Снегът бе спрял, но стъклата бяха заскрежени. Чакаше Ида да си тръгне, да захлопне вратата след себе си, ала го лъхна мирис на чесън и лук. Ида готвеше.
	— Не ти искам храната! — подвикна той като сърдито дете.
	Нямаше да го чуе, разбира се, през затворената врата.
	Тя почука, каза му, че вечерята е готова, седна срещу него до масата и му сипа от яхнията по рецепта на Белла — любимото му ястие. Наряза ръжения хляб и му подаде крайшника. С Белла през смях го наричаха „целувката“, защото с него започва и завършва хлябът. Марк го взе от Ида без усмивка. Не й благодари.
	— Пиер Матис иска да организира ретроспективна изложба в Музея за съвременно изкуство — подхвана спокойно тя. — После се надява да я прехвърли в Художествения институт в Чикаго.
	Ида сменяше бързо ролите, превъплъщавайки се от пламенна дъщеря в пресметлива представителка на баща си. За Вирджиния бе казала всичко необходимо. Деловият въпрос не търпеше отлагане и Ида го постави с нова увереност след наскоро удържаната победа за наследството на Белла.
	— Ти ще получиш процент от продажбите, предполагам — отвърна сухо Марк, не по-малко способен да превключва чувствата.
	— Така е редно. Напомням ти, че спасих тези картини от ръцете на нацистите. Заслужила съм си комисионните.
	— Ще го обсъдим друг път — тросна се той. — Сега мисля за Вирджиния, самотна в студената нощ.
	Ида не отговори. Разбираше, че е смразен от собствената си самота, от тишината, сред която ще се събуди на сутринта. Тя му сипа чаша чай, разтреби масата и си облече палтото.
	— Вирджиния ще се справи — увери го. — Ще ти изпрати вест, сигурна съм.
	— Дали да не я придумам да приеме юдаизма? — попита колебливо Марк.
	Ида се засмя.
	— Защо? Виждаш ли Вирджиния Макнийл увита в молитвен шал? Или да чака ред за супа кашер? Представяш ли си я на трапезата за Пасха в дома на чичо Исак?
	Марк поклати морно глава.
	— Съпругата ми трябва да е еврейка. Ако ще се женим, ще приеме юдаизма.
	— Всъщност тя изобщо не може да се омъжи за теб. Забрави ли, че има съпруг?
	— Искам да се върне. Нужна ми е — промърмори той.
	— И тя се нуждае от теб. Повече от всякога. И досега живяхте без брак. Нищо не се е променило. Изчакай. Тя ще дойде.
	Ида му подаде захарницата. Марк си взе едно кубче, сложи го върху езика си и отпи чай. Топлината и сладкото го успокоиха. С многозначителна суха усмивка Ида си помисли, че в този момент е и майка, и медицинска сестра на баща си.
	— Права си — съгласи се той. — Ще се върне.

	* * *

	Вирджиния се върна. Две седмици по-късно влезе в апартамента. Косата й провисваше върху раменете, лицето й изглеждаше бледо и понеже бе отслабнала, коремът под свободната сива рокля изпъкваше видимо. Помая се несигурно до прага, но Марк скочи от стола, стисна студените й длани и ги разтри нежно.
	— Върна се — рече той. — Моята Вирджиния се върна. Знаех, че няма да ме изоставиш.
	— Няма да те изоставя, разбира се — повтори думите му тя. — Не мога да изоставя и детето ни. Обичам сина ти. Благословена съм да му бъда майка.
	Беше репетирала речта, бе подреждала и преподреждала думите през дългите дъждовни дни в окаяния пансион в подножието на Катскилските възвишения*, ала сега те й звучаха наивни и шаблонни.
	[* Катскилски възвишения — планинска верига в Северните Апачи, в югоизточната част на щата Ню Йорк. Днес любимо място за излети на нюйоркчани. — Б.р.]
	Марк се усмихна и я потупа по главата като благ и търпелив баща. Можеше да си позволи великодушието, понеже притежаваше цялата власт; окончателното решение зависеше от него.
	— Вече знаеш, че детето е момче? — усмихна се той. — Глупаво, глупаво момиче.
	— Сигурна съм, че нося син. Знам дори името му. Ще го нарека Давид.
	— Давид — повтори Марк и лицето му се сгърчи.
	Така се казваше обичният му по-малък брат, загинал в Крим. Майка му разказваше, че евреите, умрели без наследници на името им, не намират покой. Марк отхвърляше думите й като суеверие, родено от невежество, ала насън го преследваха спомени за брат му. В мрака чуваше отново майчиния шепот. „Може би сънищата са били поличба“, помисли си той, взрян сега във Вирджиния, толкова сигурна, че детето е син, когото ще нарече Давид. Усмихна се. Как да откаже на брат си възможността за покой в отвъдното?
	— Давид — повтори той и сложи длан върху корема на Вирджиния.
	Спомни си картината, която бе нарисувал преди години — дете лежи свито в утробата на полегнала жена. Дали пророчески бе изобразил своето бъдеще?
	— Добре — кимна най-сетне. — Ще имаме син. Давид. Довидл, мама наричаше така брат ми. Бях в стаята, когато се роди. Чух го как изплака. Лицето на мама сияеше. Ще сияе ли лицето ти, когато родиш сина ни, Вирджиничка?
	— Сияе сега — отвърна тя и го целуна по устните, по бузите, по очите.

	* * *

	Сдобрени, двамата мечтаеха за ново начало. Марк реши да напусне апартамента на Ривърсайд Драйв, пълен със спомени за Белла и прекалено просторен за малобройното му семейство. Мишел вече бе заминал за Франция. Скоро Ида също щеше да отпътува за Париж, за да подготви изложбата му. Марк копнееше за провинциален покой, за отдих от шумните нюйоркски улици, а Вирджиния — за пейзаж, напомнящ нежните хълмове и зелените морави от детството й в Дорсет. Открила ги беше в Катскил и селцето Хай Фолз. Малката дървена къща, сгушена под красива каталпа, гледаше към зелена долчинка, а от кухнята се откриваше изглед към скалисти възвишения и плитко дере с балдахин от изящни върби.
	— Съвършена е! — възкликна възторжена тя.
	Марк се съгласи и веднага поиска порутената хижа в дъното на двора. Щяха да съборят стените и да монтират големи прозорци.
	— Прилича на руското ми ателие — одобри той. — Ще работя там.
	Срещна се с брокера и уреди да купи къщата веднага. Придобивката на нов имот винаги му вдъхваше сили. Окрилен и зареден с планове, той уведоми Ида за покупката още щом се върнаха в Ню Йорк. Гневът й го свари неподготвен.
	— Защо не се посъветва с мен? Сключил си сделка, без да помислиш за последствията, както когато купи къщата в Горд! — упрекна го тя.
	Не бе забравила покупката, погълнала спестяванията им за визи и пътуване до Ню Йорк.
	— Не ми е нужно одобрението ти. Не контролираш живота ми — отвърна Марк.
	— Но отговарям за финансите ти, нали? — напомни му тя. — За банковите ти влогове, за плащането на сметките. Знаеш ли изобщо колко пари имаш и колко ще са ти нужни за ремонта на къщата? Подобни прозаични въпроси не те интересуват, разбира се.
	— Къщата ще ти хареса, Ида — намеси се с тих глас Вирджиния.
	Разприте им продължаваха да я плашат, но се бе научила да разсейва напрежението. Двете с Ида пазеха трудно равновесие върху махалото на страстите и привързаността на Марк.
	Ида наистина хареса къщата. Веднага прецени как може да се обнови. Властна както винаги, тя сключи договори с дърводелци, водопроводчици и бояджии. Крачеше из къщата и двора, облечена в панталони и бяла мъжка риза, подпъхнала коса под работническо кепе, винаги с тефтер и молив в ръка. Беше в стихията си, ръководеше проекта, разпореждаше се, определяше графици. Местните работници обсъждаха през смях акцента й, говореха за красотата й, съгласяваха се да намалят тарифите и приемаха крайните срокове, изисквани от нея.
	Вирджиния благодарно й отстъпваше властта. Разбираше, че Марк и Ида са завинаги свързани, както Белла продължава да живее в мислите, сърцето и платната му. В нова картина, озаглавена „Любовници на моста“, две фигури стояха редом. Едната несъмнено бе самият Марк. В прегръдките на тъмнокосата и тъмноока Белла той рисуваше портрет на Вирджиния — отдалечена, третата в любовния триъгълник, изключена от близостта им.
	Вирджиния разбираше и ожесточената амбиция, разяждаща Марк и Ида. Отдаваше я великодушно на лишенията и несигурността, понасяни толкова години в много страни.

	* * *

	Откриването на изложбата в Музея за съвременно изкуство събра уредници, художници, писатели, богати колекционери и знаменитости — бъдещи колекционери. Всички се стълпиха на Източна 53-та улица да видят картините на твореца, чийто драматичен живот се бе превърнал в легенда. Марк беше герой, успял не само да се измъкне от лапите на нацистите, но и да ги победи, рисувайки омразния им еврейски свят.
	Марк се появи триумфално, повел Ида под ръка. Бяха решили Вирджиния да не присъства. Бременната му любовница би предизвикала злостни клюки, а той държеше на благоприличието.
	Умели актьори, бащата и дъщерята се бяха облекли подобаващо за културната сцена, където щяха да играят. Ида блестеше в рокля от ръждивокафява тафта — цвета на косата й, оформена в корона от плитки, украсени с тънки златисти нишки. Марк носеше тъмнозелено кадифено сако и бяла риза с висока яка като руски балалайчик. Вирджиния бе вчесала грижливо къдриците му и опитомените посребрени кичури обрамчваха изящно елфическото му лице. Появата им не остана незабелязана; гостите зашепнаха почтително имената им.
	— Брилянтният Марк Шагал. Прелестната Ида Шагал.
	Ида излъчваше щастие. Усмихваше се и отговаряше на въпроси. Говореше ту на френски, ту на руски, ту на немски. На английски с очарователен акцент даде кратко интервю на издателя на „Арт Нюз“. Марк кръжеше из галерията и се взираше в картините си, сякаш ги виждаше за пръв път. Много от тях бяха нарисувани в Русия и през ранните му години в Париж. Спря пред „Бременна жена“. Спомни си как Фела Сандрар, съпруга на приятел, му бе позирала за нея.
	Почуди се тъжно защо не е нарисувал Белла, бременна с Ида. Реши да не рисува и Вирджиния. Беше лош знак.
	Няколко дни по-късно Вирджиния посети изложбата сама. Тя също спря пред портрета на Фела Сандрар и докосна нежната извивка на корема й.
	— Баща ти е гений, Давид — прошепна на нероденото си дете.
	Отзивите за изложбата бяха възторжени. После, както Ида бе уредила, я преместиха в Художествения институт в Чикаго, където по Саут Мичиган авеню се редяха стотици на опашка пред галерията. Ида подхвана нелеки преговори с Института за продажбата на „Бялото разпятие“ и удържа победа. Договори цена, надвишаваща очакванията й.
	Окрилена от успеха, тя се върна в Ню Йорк. Показа договора на Марк и игриво развя чека пред лицето му.
	— Богати сме! — възкликна тя. — Парите не са ни грижа! Най-сетне, най-сетне!
	Бе освободена от ролята на молител. Никога вече нямаше да пише писма за помощ; с баща й никога нямаше да изпаднат в нужда.
	— Да. Богати сме. Най-сетне — повтори доволен той.
	Целуна я по бузите и я завъртя в буйна полка из стаята. В тананикащите им гласове звънтеше смях, стъпките й следваха гладко неговите. Вирджиния ги наблюдаваше удивена. Марк никога не танцуваше с нея както с Ида. Музиката им й беше чужда. Тя стана от стола с въздишка и напълни чашите им с водка — омразното й питие, което те поглъщаха с лекота и удоволствие.
	Двамата чукнаха чашите.
	— Лехаим! За живота! — вдигна наздравица Марк.
	— За нашата сполука! — добави Ида.
	През следващата седмица Ида се подготви да отпътува за Франция. Успехът на Марк в Ню Йорк и Чикаго бе подсигурил изложбата му в Музея за съвременно изкуство в Париж. Ида щеше да я организира.
	През последния си ден в Ню Йорк тя обиколи апартамента на Ривърсайд Драйв и си припомни всичко случило се там. Усещаше присъствието на майка си, нежността на Мишел. Застоя се по-дълго в ателието на Марк. Вдишваше миризмата на ленено масло и терпентин, обхождаше с поглед довършените и недовършените платна, някои обърнати към нея, други — към стената. Както винаги Марк работеше устремно и в Хай Фолз, и в Ню Йорк. Ида разгледа скицираните портрети на Вирджиния. Рисунките с въглен изобразяваха умело дългото й меланхолично лице, високите аристократични скули.
	Ида осъзна, че макар да усеща болезнено липсата на майка си, изпитва благодарност към Вирджиния. Присъствието й в живота на Марк я освобождаваше от отговорност и тревоги. Беше благодарна и за друго — че няма да е в Америка, когато ще се роди детето на Вирджиния. Не искаше да наблюдава началото на второто семейство на баща си.
	Застана пред прага на стаята, която бяха споделяли с Мишел понякога. Представи си как лежат под картината със сватбения стол, как светлината от прозореца пада върху финото му лице. Спомни си как го наблюдаваше, докато спи, а друг път се събуждаше и виждаше очите му, вперени в нея. В началото бяха страстно влюбени, накрая — състрадателни приятели.
	„Винаги има начало и край — рече си тя, — всичко отминава.“ С въздишка свали картината от стената. Щеше да бъде внимателно опакована за завръщането й в Париж. Ида се усмихна сладостно и горчиво. Бракът й бе приключил, но сватбеният подарък на баща й оставаше непокътнат.
	— _Adieu_ — прошепна тя на стихналите стаи. — _Adieu_ — повтори си мълком.
	Животът й в Ню Йорк бе приключил. Щеше да отнесе спомените си у дома, у дома в Париж, където я чакаше новото начало. Тя затръшна вратата, обгърна с две ръце тежката картина и тръгна бързо напред.


>	Тридесет и трета глава

	Презокеанското плаване бе първата ваканция в живота на Ида. Сама в луксозната каюта, тя съзерцаваше с часове морето. Всяка сутрин се разхождаше по палубата, забулила коса с прозирен пъстроцветен шал. Вятърът с дъх на солена вода зачервяваше лицето й. После сядаше на един шезлонг, намяташе се с карираното вълнено одеяло и преглеждаше съобщенията от уредника на Музея за съвременно изкуство и от Пиер Матис.
	„Навярно «Почит към Аполинер» или «Молещ се евреин». Решението, разбира се, зависи от теб“, пишеше й Пиер. Думите му, осъзна тя, бяха признание за способността й да претегля настроенията в сложния и съревнователен свят на изкуството. Дори Марк неохотно бе отдал дължимото на прозорливостта й. Макар и с половин уста я бе похвалил, че е не по-малко проницателен критик на творчеството му от Белла и далеч по-ловък мениджър. Вирджиния Макнийл носеше детето му, но ролята на Ида в живота на Марк бе сигурна.
	Облечена в рокли с цвят на мъниста, тя седеше до капитанската маса, където я познаваха просто като мадмоазел Ида — забавна и интересна млада жена, разказвачка на любопитни истории за света на изкуството в Ню Йорк и Париж. С другите пътници водеше лежерни разговори за новите бродуейски мюзикъли; спореха шеговито дали „Бригадун“ е по-добър от „Ани, вземай пушката!“. Следвоенният свят решително сменяше тъжните песни и мрачните трагедии с лековата музика и ведри истории от мирното време. Хората си вдъхваха вяра, че новосформираните Обединени нации ще разрешават всички бъдещи международни конфликти. Започваше ерата на разума.
	Ида спеше спокойно и дълбоко в нежно поклащащата се утроба на грамадния кораб. Морският бриз облъхваше лицето й през отворения люк. През последната нощ в океана обаче сънищата се върнаха. Тя вървеше по пътека, ухаеща на лавандула. Ярките цветя от двете й страни свеждаха дружелюбно глави към нея. Ида спря до храст, натежал от разцъфнали бели рози като от букета върху стола от картината на Марк. Един цвят се отрони на земята, Ида го вдигна и вдиша омайния му аромат. Усмихната, усети как се понася нагоре, не в бягство, а в блаженство. Още се усмихваше, когато пронизителната сирена на кораба нахлу в унеса й и я събуди рязко.
	Объркана, тя обходи с поглед каютата и впи очи в сандъка със „Сватбения стол“ до облицованата с дъбова ламперия стена. После се обърна към люка и забеляза чайка да се спуска дръзко към палубата.
	Ида се опомни. Осъзна къде е и колко е близо до любимата Франция.
	Скочи и с разтуптяно сърце подаде глава през люка. В заревото на изгрева корабът наближаваше френския бряг. Щяха да акостират в Хавър преди пладне. Скоро, много скоро тя щеше да е в Париж, да крачи по булевардите от детството и из лелеяните градини.

	* * *

	Късно вечерта Ида пристигна в малкия пансион в „Монмартър“. Легна си веднага на отворен прозорец, за да усеща уханието на люляците в дворчето — мирисът на детството й, на букетите, които Белла носеше вкъщи през ранните пролетни дни. „В Париж съм — помисли си в просъница Ида. — В Париж, у дома.“
	Не беше спуснала завесите и на другата сутрин се събуди, окъпана от яркото слънце. Облече се бързо, нетърпелива да тръгне по познатите улици. Веднъж Белла й бе казала, че който обича Града на светлината, запечатва в паметта си картините и уханията му. Имаше право. Ида инстинктивно свиваше в правилните пресечки и се отклоняваше в очарователни странични улички, водещи до магазините, откъдето бе купувала платове, цветя и художествени материали — пастели за себе си и четки от самурски косъм за баща си. Някои бяха непокътнати, други — унищожени от войната.
	Скелетите на ръждиви танкове помрачаваха красотата на цъфналите кестени по тротоарите и на глициниите, обсипани със свенливи сини цветчета. Фасадите на елегантни сгради бяха надупчени от куршуми. Изящни балкони бяха порутени. Белязан с рани от войната, любимият й град изглеждаше посърнал.
	Ида се отдръпна, за да направи път на група забързани ученици, нарамили чанти с учебници. Децата бяха бледи и слаби, униформите им — овехтели. Куцукащо момче носеше различни обувки — черна и кафява. Хванати за ръка, две сестрички с обръснати глави прекосиха внимателно улицата. Покрусена, Ида се защура безцелно. Възторгът й бе изтлял в мрачно униние.
	На „Гран Огюстен“ тя влезе в едно малко кафене и тутакси осъзна, че неволно се е върнала в миналото. Позна задимения „Льо Каталан“, където често я водеше баща й, навярно защото сред редовните клиенти бе Пикасо — художник, към когото Марк изпитваше и завист, и възхита.
	Ида се взря в прокъсаните плакати по зацапаните стени — същите, вълнували я като малка. Танцьорките на Тулуз-Лотрек, жените с бонета на Домие, голите тропически красавици на Гоген я наблюдаваха — останки от изчезнал свят, от друг Париж.
	Тя избра малка маса в дъното, поръча кафе и кроасан и се озърна. С изненада видя Пикасо. Седеше до обичайната си маса с непозната млада жена.
	Испанският художник не беше променен. Едрата му плешива глава се крепеше върху врат със страховито издути жили; чертите на обветреното му лице изглеждаха издялани — с пълни устни и топчест, изпъкнал нос.
	Ида се подвоуми дали да го поздрави, но се отказа. Едва ли щеше да я познае. Беше я виждал като момиче — срамежлива и послушна девойка в сянката на баща си. За разлика от Анри Матис, който я черпеше с еклери и я рисуваше, Пикасо не й обръщаше внимание. Говореше се, че жените го привличат неустоимо, но децата го отегчават.
	За нейно учудване той стана и тръгна към масата й.
	— Мадмоазел Шагал? — улови ръцете й. — Добре дошла в Париж. Вестителка вероятно на завръщащите се от изгнаничество колеги? — Пронизващите му лъскави очи обходиха лицето, тялото й. Целуна я по бузите. — Предвидил съм правилно. Станала си красива жена.
	— Благодаря, маестро — усмихна се тя, облекчена да излезе от анонимността, доволна, че си я спомнят и дори й се възхищават през първия й ден в Париж.
	Той я покани на масата си и представи гордо младата си придружителка.
	— Моята прекрасна приятелка Франсоаз Жило.
	Ида се усмихна на красавицата с големи очи и в отговор получи безразлично кимване. Помисли си, че с Франсоаз Жило са връстници, и се почуди защо я изненадва това. Бяха връстници и с Вирджиния Макнийл, любовницата на Марк, а тя самата се бе впуснала във връзка с Ицек Фефер, възрастен колкото баща й. Навярно като цар Давид и сунамитката Ависага, застарелите художници се нуждаят от млади жени, за да стоплят охладнелите си и отслабнали тела. Ида се усмихна при мисълта колко абсурдна е представата. Нямаше нищо студено и немощно у Пабло Пикасо и Марк Шагал, а и у Ицек Фефер.
	Седяха в сумрачното кафене, пиеха горчиво кафе и трошаха сухите кроасани. Пикасо разказваше тихо и тъжно за войната и мрака. Останал в окупирания Париж, проклинал Петен и нацистите и рисувал толкова злокобни платна, че сам се плашел от виденията си.
	— Така протестират творците — добави той. — Четките и палитрите са нашите оръжия. Картините въплъщаваха тъгата и отчаянието ми. Баща ти би ме разбрал.
	Ида кимна. Пабло Пикасо имаше „Герника“, Марк Шагал — страдащи евреи и изтерзан Иисус, увит в прокъсан молитвен шал.
	— Да — съгласи се тя. — Той ще те разбере.
	Имало други, разказа Пикасо, огънали се пред нацисткия режим, художници и интелектуалци, сътрудничили на режима „Виши“. Лицето му притъмня от гняв. Нацистите плячкосвали музеи и галерии, унищожавали картини пред „Жьо дьо Пом“.
	— Мои картини, на Миро и Макс Ернст. И на баща ти. Извади късмет, че успя да избяга в Америка — добави той. — Надявам се, че с майка ти са добре.
	— Мама почина — отрони Ида.
	Пикасо въздъхна.
	— Беше красива жена… Белла Шагал. Баща ти сигурно е неутешим.
	— Да — съгласи се тя. — Скоро ще се върне в Париж.
	Замълча. Не каза на Пикасо за изложбата в Музея за съвременно изкуство. Художниците се съревноваваха ожесточено. Нищо чудно Пикасо да опита да измести баща й. За пореден път Ида плаваше из бурните води на парижкия творчески свят, нащрек за предателства и саботажи.
	Тя стана и се сбогува. Пикасо я целуна отново по бузите. Франсоаз Жило се усмихна равнодушно. Ида тръгна бързо по „Гран Огюстен“, тласкана от острото усещане колко работа и срещи й предстоят. От разговора с Пикасо бе разбрала какво се е случило в нейно отсъствие и колко още щеше да научи. Новият й живот в Париж тепърва започваше.

	* * *

	Ида се впусна в трескава деятелност. Намери приятен апартамент на площад „Сен-Жермен“ — окачи „Сватбения стол“ над леглото. Картината бе нейната котва, постоянен страж на сънищата й. Усмихна се при мисълта как някоя нощ може да отлети нагоре насън, да седне в белия стол и да вземе сватбения букет.
	Сложи триножника си пред големия прозорец в дневната; намести го под ъгъл, както баща й я бе научил, за да улавя първата светлина на деня и последните лъчи на залеза — часовете, които се надяваше да отделя за рисуване.
	Започна да издирва гравюрите на Марк, илюстрирали „Мъртви души“ на Гогол и „Басните“ на Лафонтен — изчезнали както множество други творби по време на войната. Марк се бе примирил със загубата, но Ида упорстваше. Следа по следа най-сетне ги откри у наследниците на Амброаз Волар. Остана стъписана от цената им. Явиха се купувачи, ала Ида реши да не предприема нищо, преди да се посъветва с Марк. Изпрати му писмо — изкушаваше го с предложените суми, подканваше го да дойде в Париж. Подчерта колко е важно да присъства на ретроспективната изложба. В музея щяха да се стълпят колекционери, нетърпеливи да се запознаят с художника. Стойността на творбите му щеше да скочи до небето.
	„Приятелите ти те очакват. Ще бъдеш принцът на Париж“, добави тя, наясно колко въздействащо ще е ласкателството — потвърждение на собствената му представа, че властва в царството на изкуството. „Присъствието ти, разбира се, ще повиши цената на творбите ти“ — подчерта още веднъж Ида. Марк привидно проявяваше безразличие към материалните неща, но тя знаеше, че парите го привличат като магнит. „Вирджиния е изключително способна. Ще се справи без теб“, допълни накрая.
	Отговорите му обаче бяха предпазливи и пълни с оправдания. В Париж щял да тъгува без Белла. Работел добре, в Ню Йорк и в Хай Фолз. Вирджиния се грижела всеотдайно за него. Ида му липсвала, разбира се, а и старите приятели. „Каза ли им за Вирджиния. Знаят ли, че ще ставам пак баща?“, питаше я той.
	Ида разбираше колко е важно одобрението на другите за Марк, сина на Витебск.
	Не я изненада липсата на интерес към живота й, нито към живота на Исак Розенфелд, брата на Белла. Ида бе разбрала, че вуйчо й и семейството му са оцелели, ала сродниците на покойната Белла вече не съществуваха за Марк Шагал. „Каква ирония — помисли си тя — че скърби за евреите като абстрактно множество, но не съчувства на същинските си сънародници.“ Болезнена мисъл, но много неща у баща й причиняваха болка.
	Помнеше горчивите думи на Мишел: „Талантът му не извинява всичко“. „Няма да бъда като баща си“, зарече се Ида.
	Срещна се с Териад*, изтъкнат гръцки издател, и веднага остана очарована от него. Над опушени чаши с перно в „Ле Дьо Маго“ двамата обсъдиха гравюрите, илюстриращи Гогол и Лафонтен. Териад предлагаше значителна сума срещу изключителните права да ги публикува в ограничен тираж. Разговорът се отклони към личния им живот — трудния му брак, тъжния й развод, самотата им.
	[* Териад (1897–1983) — Истинско име Стратис Елефтериадис. Френски критик, колекционер, редактор и издател от гръцки произход. Издал голям брой книги за изкуство, една от най-влиятелните личности в художествения живот на Париж от периода преди и след войната. — Б.р.]
	Излязоха от кафенето в часа, когато меките пастелни багри на залеза обливаха булевард „Сен Мишел“. Край тях минаваха млади мъже, стиснали оклюмали букети. Момичета се оглеждаха във витрините и се усмихваха на отраженията си. Влюбени, млади и стари, се държаха за ръце. Понесли платнени торби с вино и багети, те бързаха в нежния сумрак към осветени стаи, над които скоро щеше да се спусне предвкусвана тъма. Мрачните години на войната бяха отминали, бе настъпил сезонът на светлината и надеждата.
	Двамата вървяха бавно. На улица „Сен Пер“ той улови ръката й. На площад „Сен Жермен“* влязоха заедно в сградата, където се намираше апартаментът й. В приглушената светлина тя безмълвно се притисна в прегръдката му. Подариха си нежност с ласки и глас, край на болезнената самота в меката пролетна нощ.
	[* Бул. „Сен Мишел“, ул. „Сен Пер“ и площад „Сен Жермен“ се намират на кратко отстояние един от друг. Описвайки пътя на двамата герои, авторката подчертава изключително краткото време за решението им да бъдат заедно. — Б.р.]
	По-късно той погледна към „Сватбения стол“.
	— Картина на баща ти — отбеляза. — Не съм спал под шедьовър.
	— А спал ли си с дъщеря на маестро? — попита с усмивка тя.
	Отговорът нямаше значение. Ида знаеше, че връзката им е прелюдия към новия й свят, новата й независимост.
	„Териад е вълнуващ мъж — написа тя на Елза. — Свързват ни много неща. Той е честен съдник на творбите на баща ми. Не съм единствената жена в живота му, нито той — единственият мъж в моя. Освежаваща разтуха за мен, нали? И не бой се, внимателна съм“, увери приятелката си, повтаряйки съвета, даван й от Елза отново и отново през годините.
	Наистина внимаваше — да владее чувствата си, да не се въвлича в сърдечни бури. Навлязла късно в ефимерния свят на флиртовете и любовните връзки, тя усвояваше бързо правилата. Териад разбираше без негодувание, че заема ограничено място в разклонения й живот.
	Един ден, докато обядваше с уредника на Музея за съвременно изкуство в хотел „Плаза Атене“, Ида вдигна глава и видя мъж и жена, седнали на червен плюшен диван. Слабоватият мъж с пооредяла пясъчна коса, пригладена грижливо над плешивината, носеше модерно дълго сако; върху раираната му копринена вратовръзка блестеше диамантена игла. Жената приличаше на манекен; пудра и руж покриваха лицето й с изтънчени черти, бледосивата рокля прилепваше по стройното тяло. Три наниза перли бяха усукани около врата й, седефени обеци и седефени гривни красяха ушите и китките й. Двамата не си говореха. Жената държеше дълго цигаре. Не поглеждаше келнерите, кръжащи край масата. В краката й лежеше керн териер.
	Уредникът забеляза накъде гледа Ида.
	— Изглеждат ми познати — извини се тя.
	— Разбира се. Снимките им са постоянно по вестниците. Херцогът и херцогинята на Уиндзор, навремето посрещани радушно лично от Хитлер.
	Устните му се извиха презрително. Ида си спомни как ги бе видяла да танцуват на юбилейния кралски бал в Лондон. Колко млада и наивна бе да им съчувства!
	Тя извърна глава и не ги погледна, когато си тръгнаха със скована крачка, сподиряни от дребното кученце с украсена със скъпоценни камъни каишка.
	Радваше се, че довечера ще е в „Зеления бар“ на улица „Жакоб“, където тънещите в разкош уиндзорски херцози не бяха добре дошли. Не че биха поискали да са сред поети, художници и студенти от следвоенен Париж, събрали се да пият евтино вино и да дъвчат престояли сандвичи.
	Младите жени в квартала „Сен Жермен“*1 се обличаха в тесни черни блузи с висока яка и къси поли; имаха къси коси с бретон и се разхождаха с голи крака. Ида пренебрегваше реквизита на бохемския живот. Тя бе дъщеря на майка си — обичаше цветовете и театралните костюми. Блестяща в кралскосиня рокля, с гъста огнена коса, стелеща се по раменете, Ида прекоси бара с приятното усещане, че мъжете се обръщат след нея. Седна до тясна триъгълна маса, прогорена от цигари и осеяна с преливащи от угарки пепелници с реклами на бира и дюбоне*2.
	[*1 „Сен Жермен“ — централен квартал на Париж, след ІІ световна война център на интелектуалния и културния живот на града. — Б.р.]
	[*2 Дюбоне — аперитив, създаден през 1846 г. от френския производител на вина и ликьори Жозеф Дюбоне на базата на вино, хининова кора и билки. Създаден първоначално за употреба сред войниците с цел лесно възприемане на хинина и предотвратяване на заболявания, напитката скоро станала модна сред цялото население на Франция. — Б.р.]
	— Един абсент, моля — поръча тя на келнера.
	— Все още е любимото ти питие?
	Мишел стоеше до масата й, хванал за ръка стройна млада жена.
	— О, Мишел! Колко се радвам да те видя.
	Ида се изправи, поруменяла от удоволствие.
	— Марина. — Мишел представи младата жена и Ида забеляза колко нежно заискриха очите му, когато произнесе името й. Някога бе изричал нейното име със същия любящ тон. Въпреки носталгичния повей, тя се радваше, че той е щастлив.
	Обмениха новини за родителите си. Ида бе писала на Рапапортови и увери Мишел, че скоро смята да ги посети, за да им благодари за всичко, което са направили. На свой ред той се осведоми за Марк и Вирджиния. Загрижеността им беше искрена. Бяха обвързани завинаги от споделените бурни времена.
	Когато не остана нищо за казване, двамата се сбогуваха с благопожелания. Ида проследи с поглед как Мишел и Марина прекосяват бара и се присъединяват към група младежи. Видя спокойната усмивка на Мишел, забеляза колко уверено разговаря и колко почтително се отнасят приятелите му към него. Бяха се променили — и тя, и младият мъж, за когото се бе оженила. Историята им бе погодила коварна шега. Ида изпи абсента — питието винаги я успокояваше.

	* * *

	Ида не се изненада, когато Марк я уведоми, че ще отпътува от Ню Йорк в края на май — през последното тримесечие от бременността на Вирджиния. „Вирджиния настоява да замина“, пишеше й той. Не му повярва, ала и не смяташе да оспорва твърдението. Баща й умееше да се самозаблуждава. От страх бе пропуснал раждането й в Санкт Петербург. Сега щеше да се скрие във Франция от раждането на второто си дете.
	Той пристигна в началото на юни, почти пет години след деня, когато с Белла бяха напуснали парижкия си дом. Ида го чакаше в Хавър. С изненада установи, че той видимо се е подмладил през краткото й отсъствие. Изглеждаше зареден с нови сили. Елфическото му лице сияеше, сините му очи блещукаха като сапфири. Бе преживял изгнаничеството и загубата; живееше втори живот с млада жена и чакаше раждането на детето си. Творческият му свят бушуваше с разширени хоризонти. Жадуваше да експериментира с размах в нови жанрове — стенопис, триптих, стъклопис. Завръщането във Франция увенчаваше и страданията, и победата му. Бе заминал, лишен от френско гражданство, връщаше се като знаменит художник, любим син на Града на светлината.
	— У дома сме, Идочка! — възкликна развълнуван той. — Отново сме заедно в красивия ни Париж.
	— Градът е променен, татко — предупреди го Ида.
	— Нищо не може да промени чувствата ми, обичта ми към Париж — възрази Марк.
	Кощунственото посегателство на нацистите обаче го покруси. Осквернената красота на сградите и градините, падналите дървета и натрошените прозорци го изпълниха със скръб. Из улиците, недоразчистени от руините на войната, витаеше усещането за разруха. Марк оплакваше всичко изгубено, ала не след дълго Париж го покори отново.
	С Ида се разходиха из Булонския лес, и двамата потънали в мисли за Белла. Представяха си я как крачи по зелените пътеки, носи китки цветя и вдига лице към слънчевите лъчи, процеждащи се през короните на цъфналите кестени. Не смееха да говорят за нея, ала тя винаги щеше да е призрачният им спътник. Застанаха пред сградата на „Трокадеро“, последния им дом в Париж, и се взряха в прозорците на апартамента. Привидя им се усмихнатото лице на Белла, зърнаха я да им маха да се качат по дългото извито стълбище в пълната й с цветя гостна.
	— Бяхме щастливи тук, нали, Идочка? — попита Марк.
	Тя не отговори. Миналото с тъгата и кратките радостни мигове бе приключило. Настоящето я зовеше, изискваше жизненонеобходим оптимизъм. Ида откъсна очи от прозореца и улови ръката на баща си. Двамата тръгнаха в споделено мълчание.
	Посетиха някогашния елегантен хотел „Лютеция“, завзет от германците по време на войната, а сега превърнат в сборен пункт на завърнали се бегълци, търсещи приятели и сродници. Зацапаните стени бяха покрити с бележки, написани с разтреперани пръсти. Вентилаторът на тавана повяваше прокъсани списъци с имена, адреси и телефонни номера. Двамата прочетоха мълком бележките и имената.
	„Грета Вайсман търси синовете си Хаим и Моше, на осем и десет. И двамата носят очила. Последно са ги видели в Блок 44, Аушвиц.“
	„Яков Алтман търси съпругата си Хана, видяна последно в лодзкото гето през 1943.“
	Ида си представи как две прегърнати момченца с очила четат съобщението. Усмихват се. Ще намерят майка си. Ще имат дом. Картината разби сърцето й. Знаеше, че очилцата им са натрошени на парчета преди години, а Грета Вайсман цял живот ще търси напразно синовете си, както Яков Алтман ще търси съпругата си Хана. Тя се обърна към баща си и видя, че плаче.
	— Познато име ли откри? — попита.
	Той поклати глава.
	— Не, Ида, но нашите имена можеха да бъдат сред техните. Марк Шагал търси дъщеря си. Ида Шагал търси баща си. Белла Шагал…
	Гласът му пресекна. Сякаш едва сега осъзнаваше колко близо са били до смъртта.
	— Оцеляхме, татко. В безопасност сме — успокои го Ида.
	Улови го под ръка и като осакатени болници двамата излязоха от „Лютеция“, проправяйки си път през тълпата мъже и жени с тъжни очи, продължаващи да се взират с надежда в имената и бележките. Заедно прекосиха булевард „Распай“. Светлината избледняваше. Настъпваше „синият час“, както го наричаха парижани. Ида и Марк влязоха в малко бистро и поръчаха анасонов ликьор.
	— Лехаим — рече Марк и чашите им звъннаха.
	— За живота! — повтори Ида.
	С наздравица честваха оцеляването си. Бяха живи, в Париж. Вкусът на ликьора погъделичка приятно езиците им.


>	Тридесет и четвърта глава

	Носталгичните им разходки приключиха. Марк се установи в апартамент под наем на авеню „Йена“ и двамата се заловиха с делови въпроси.
	Преговорите с Териад за публикуването на гравюрите завършиха успешно. Ида не се изненада, че след подписването на договора той замина бързо за Атина. Изпрати й извинителна бележка — пришпорила го неотложна работа, възникнали семейни проблеми.
	Както всяка близост в живота й — бракът с Мишел, връзката с Ицек Фефер — краткотрайните им отношения бяха епизодични. „Може би Марк има право — помисли си цинично тя. — Единствено изкуството е неподвластно на времето. Животът и любовта са печално мимолетни.“ Веднага прогони черногледството. Трайната любов щеше да дойде при нея. Трябваше само да почака, а тя умееше да чака.
	Марк попадна във вихъра на низ от покани. Вечеря с Анри Матис, обядва с Пикасо, подхвана проект със стария си приятел Пол Елюар. Двамата бяха побратими в скръбта. Марк бе изгубил Белла, Елюар — своята дългогодишна любима, красивата Нюш. Марк се съгласи да илюстрира поемите му.
	— Ще наречем книгата „Le dur desir de durer“, „Желанието трае всякога безкрай“ — каза Марк на Ида.
	— Чудесно заглавие — съгласи се тя.
	Ида също имаше копнежи. Но мисълта отлетя бързо, заменена от идеи как да бъде рекламирана книгата. Обсъди ги с Марк. Той се усмихна.
	— Ах, моя Идочка! Имаш сърце на творец и ум на делова жена.
	В края на юни пристигна телеграма. Вирджиния бе родила здраво момченце точно на шабат.
	Марк ликуваше. С разчорлена коса, с грейнало лице, той улови Ида за ръцете и я завъртя из стаята.
	— Имам син! — изкрещя на идиш, на руски, на френски. — Името му е Давид!
	— Имаш и дъщеря… Ида — промърмори тя, но Марк не я чу.
	— Носи името на брат ми — той се залюля като в молитва.
	„А аз имам брат — помисли си Ида. — Колко абсурдно. На трийсет съм сестра на новородено бебе.“ Удържа напиращия див смях и пропъди коварна мисъл: „Щом Вирджиния не е съпруга на баща ми, детето наистина ли ми е брат? Безсмислена законова главоблъсканица“ — реши тя. Давид бе син на баща й, кръв от нейната кръв, плът от плътта й. Това бе достатъчно.
	Пристигаха писма от Вирджиния — дебели пликове, пълни с думи, засвидетелстващи любовта й към Марк и семейството, което ще създадат заедно; с възторжени описания и снимки на бебето и с нейни картини. Марк ги захвърляше нехайно върху писалището и Ида ги четеше, макар да не бяха предназначени за нея. Уверяваше се, че просто проявява бдителност. Иска да защити баща си. Иска да разбере по-добре тази жена. Възхищаваше се на смелостта й да се възпротиви на Марк и да задържи детето. Вирджиния притежаваше острия ум на оцеляващия. „Дали осъзнава — питаше се Ида — че раждането на Давид й дава нова, значителна сила?“ Като майка на сина на Марк, тя имаше право да настоява за брак, да изиска част от трудно спечелените им пари.
	Ида потрепери, смразена от циничната си пресметливост, и се взря в снимката на Вирджиния, прегърнала бебето. Щръкнала тъмна коса обрамчваше лицето на Давид — някак възедро за дребничкото телце; тесните му очи бяха едва-едва отворени. Седнала на засенчената веранда в къщата в Хай Фолз, вперила поглед в личицето му, Вирджиния приличаше на блажена мадона. Но дали се чувстваше така? Бащата на невръстния й син не бе присъствал на раждането му. Обвързваше ли я още нещастният й брак? Бебето не бе признато по закон. И все пак изражението й излъчваше щастие, а в писмата си се заричаше да обича предано Марк и сина им.
	„Вирджиния е емоционален хамелеон — реши Ида — а хамелеоните се славят с непредсказуемост.“ Почуди се дали са и опасни. Хапят ли? Отровни ли са? С горчива усмивка сложи снимката на Вирджиния и Давид в рамка от червен марокен и я постави върху нощното шкафче на Марк, сякаш поднасяше извинение за коварните си мисли.
	Стъклото върху снимката бързо се омазни от пръстите на Марк, който току я вдигаше, целуваше я и пак я оставяше.
	— Моят Давид прилича ли на евреин? — попита той една вечер, втренчен в снимката.
	— Той е бебе — отговори сухо Ида. — Прилича на бебе.
	— Но косата му е тъмна. Като на Белла.
	Марк прокара зацапан с боя пръст по снимката.
	— Той няма нищо общо с Белла. Вирджиния му е майка — отвърна раздразнена Ида.
	— Детето има много общо с Белла — възрази Марк. — Белла ми изпрати Вирджиния.
	— Не! — сряза го Ида. — Аз доведох Вирджиния. Няма нищо мистично в срещата ви. Наех я да кърпи чорапите ти, да чисти къщата.
	Йосиф Опатошу им съобщи, че Давид бил обрязан на осмия ден след раждането му съобразно еврейския обичай.
	„Синът ти е въведен в традицията“, написа еврейският писател на приятеля си. С горда усмивка Марк показа писмото на Ида.
	— Синът ми вече е евреин — рече той.
	Ида сподели с вуйчо си Исак, че Давид е обрязан, а баща му го е обявил за евреин. Ортодоксалният брат на Белла изпуфтя.
	— Детето не е евреин — поклати глава той. — Обрязването не превръща хората в евреи. Майка му не е еврейка. Само с ритуала _микве_, обредно изкъпване, може да бъде въведен във вярата ни.
	Разлисти с въздишка овехтелия Талмуд и прокара изкривен пръст по колонките, търсейки потвърждение в текста.
	— Така е — рече най-сетне. — Детето не може да се смята за евреин. Марк Шагал създава светове в картините си. Кара цигулари да танцуват по покривите и крави да летят, но не може да пренапише еврейския закон. Кажи му, че синът му все още не е еврейско дете.
	— Непременно — обеща Ида.
	Знаеше обаче, че няма да направи нищо. Баща й живееше по свой закон. Искаше синът му, роден от Вирджиния Макнийл, да е евреин и щеше да го смята за такъв, каквото и да бръщолевят равините.
	Вирджиния настояваше Марк да се върне в Ню Йорк.
	„Пропусна първата усмивка на Давид. Губиш безценни моменти“, написа му тя.
	Марк се извини. Отговори, че копнее да види Вирджиния, да прегърне сина си, но се налага да остане в Париж, за да завърши пастелните картини, изобразяващи следвоенното настроение в града. Подготвя, разбира се, и ретроспективната изложба. В мислите си обаче никога не е далеч от нея. Описа й новата си картина с майка и бебе под опеката на художник с палитра. „Това е моят обет да ви пазя. Винаги ще се грижа за теб и за нашия син“, обеща той.
	От време на време Ида добавяше по няколко мили думи в писмата и най-после, през август, му купи билет за връщането в Америка.
	— Вирджиния има нужда от теб — отсече и му събра багажа.
	Сбогува се с него, обзета от гузно облекчение. Присъствието му я обсебваше. Претенциите му бяха безкрайни.
	„Чувствам се изчерпана — написа тя на Елза. — Не ми оставяше време да помисля за себе си, за своите желания.“
	Съзнаваше колко предателски звучат думите й, но Елза щеше да я разбере. Както винаги приятелката й бе надежден довереник.
	„А какво всъщност искам“ — запита се Ида, когато пращаше писмото.
	Даде си сметка, че е настъпил моментът да потърси отговор на въпроса.


>	Тридесет и пета глава

	Ида започна да търси отговори. Съсредоточи се върху своята работа. Прекарваше дълги часове в художественото училище и пред триножника, решена да открие измеренията на таланта си. Наблюдаваше града и усещаше остро възобновеното оживление. Една вечер избяга от „Зеления бар“, където свадата между комунисти и голисти прерасна в юмручен бой, събаряне на маси и дуел с ракитени столове.
	Друг път, седнала до Пикасо и учениците му, изслуша най-пресните слухове — Съветският съюз щял да нападне Париж, комунистически клетки съзаклятничели да наложат нов режим, херцогът и херцогинята на Уиндзор премисляли възможностите и планирали да напуснат Франция и да се върнат на Бермудите.
	— Кого го е грижа какво ще направят тези паразити? — възкликна Пикасо и се усмихна лукаво на Ида. — Баща ти хитроумно се оттегли отново в Америка. Казват, че вашите хора надушват опасността и знаят как да я отбягват. Така ли е?
	Ида вирна брадичка.
	— Щом надушваме опасността отдалече, как убиха шест милиона евреи?
	Тя отблъсна стола назад и царствена в гнева си, прекоси кафенето с вдигната глава. Седна в дъното на задимената зала, привличайки възторжени погледи. Всички решиха, че дъщерята на Шагал е колкото красива, толкова и смела. Изискваше се кураж да се опълчиш на Пикасо.
	Ида вдигна рязко глава и се втренчи раздразнена в светлокосия млад мъж, настанил се срещу нея. Не го познаваше, но го беше виждала неведнъж в кафенета и галерии — винаги със скицник в ръка, вперил в картините критичен поглед на творец.
	— Може ли да седна при вас, мадмоазел? — попита той.
	Имаше мек глас и говореше френски с особен акцент.
	— Вече седнахте — отбеляза студено Ида.
	— Вярно — призна той. — Предположих, че няма да отпратите един сговорчив събеседник. Обещавам да не обсъждам политика. Швейцарец съм все пак, а ние сме прословуто аполитични.
	— Колко мъдро от ваша страна да се родите в неутрална държава — подсмихна се Ида.
	— Да — усмихна се в отговор той. — Благодарение на дългия мир успяхме да усъвършенстваме часовника с кукувичка.
	Заразителната му усмивка се стори неустоима на Ида. Ведрият му тон и безгрижните му думи я удивиха. Стройното му тяло отпочиваше грациозно върху тесния стол от ковано желязо. Навярно защото бе гражданин на страна, непознала опустошенията на войната, лъчезарното настроение и изяществото му се отдаваха толкова лесно.
	Заговориха, отпивайки от чашите с вино. Той беше художник, но се интересуваше и от керамика и бе посещавал ателието на Пикасо във Валори. Както Ида, обичаше Париж и с часове се разхождаше по уличките и булевардите.
	— Прекрасен град! Признавам обаче, че тук ме задържа лучената супа — усмихна се той.
	Излязоха заедно от „Льо Каталан“, вечеряха в малко бистро и решиха да отидат на кино.
	— Американска комедия — настоя той. — Искам да се смея.
	Ида кимна. И тя искаше да се смее, вдъхновена от ведрото му присъствие. Радостта навярно не бе далеч. Имаше надежда. Съветският съюз все пак нямаше да нападне Франция. Сергиите по парижките пазари преливаха от пресни плодове и зеленчуци. Децата носеха нови обувки. Лишенията на войната си отиваха.
	Двамата се усмихваха, докато вечеряха, смяха се в киносалона, обиколиха пазара, търсейки сергията, където според Геа предлагали най-вкусната лучена супа в цял Париж, после в ухаещата на люляци нощ се върнаха ръка за ръка в „Сен Жермен“. Заживяха заедно без гръмки обещания.
	Месеците минаваха бързо. Ида подготвяше ретроспективната изложба и рисуваше през дългите златни следобеди. Геа съзерцаваше картините й. Съветваше я да работи основно с пастели и акварели, да използва по-тънки четки, защото има лека ръка. Поръча комплект четки от Цюрих и ги остави с роза върху леглото й. Сложи триножника си до нейния и двамата често рисуваха заедно. Той работеше с плътни маслени бои и смесваше дръзко цветовете, тя експериментираше с по-нежни нюанси.
	Веднъж се съблякоха през смях и рисуваха голи един до друг. Тя оцвети игриво раменете му в синьо. Той се престори на ядосан и нацапа крещящо червени ивици по гърдите й. Изкъпаха се заедно и отмиха със сапун боята. Ръцете му бяха нежни, нейните — настойчиви. Кожата им блестеше — неговата бяла, нейната розовозлатиста.
	За нея бе вълшебство да е с любовник, който излъчва радост и веселие и се люби до забрава, необременен от тъга и отговорност. Той познаваше творчеството на Марк и му се възхищаваше, но не го интересуваше, че Ида е негова дъщеря. За пръв път тя срещаше човек, възприемащ я сама за себе си. Геа не дебнеше възможности и не разчиташе на връзки.
	Пролетта преля в лято и датата на есенната изложба наближи. Беше важно Марк да дойде в Париж за откриването. Ида му пишеше настойчиво писма. Подчертаваше, че успехът на изложбата зависи от него. Колекционери, критици, уредници и собственици на галерии го очакваха с нетърпение.
	Той пак увърташе. Работел добре в ателието в Хай Фолз, където Вирджиния се грижела за него. Не искал да изоставя малкия си син. Искал само да рисува.
	„Не ме притискай, Идочка“, жалваше се той.
	Тя продължаваше да го увещава. Обясняваше му какви приеми се подготвят в негова чест, колко журналисти искат да го интервюират, Франция щеше да го короняса като крал на културата.
	Ида прочете на Геа какво е написала.
	— Все едно подмамваш дете с обещания за лакомства — намръщи се той. — Мама ми пращаше такива писма в училището. Учи усърдно и ще ти купя пони. Яж зеленчуци и когато дойда, ще ти донеса сладкиши. Ходи на църква и ще те заведа на излет с лодка. Майките пишат такива писма — повтори. — Но ти не си майка на баща си, Ида.
	Абсурдният въпрос го разсмя. Ида обаче го погледна сериозно и обмисли грижливо отговора.
	— Понякога имам чувството, че играя ролята на майка. Грижа се за него, съветвам го, вдъхвам му сигурност. Греша ли?
	— Не става дума дали е грешно, или не. Просто това не е работа на дъщерите.
	— Но е работа на тази дъщеря. Не познаваш баща ми. Когато го видиш, ще разбереш — отвърна тя.
	— Може би — кимна колебливо той.
	Марк най-сетне се съгласи да се върне във Франция. Заяви, че ще дойде през есента, защото не искал да пропусне прекрасните летни дни в Хай Фолз.
	„Тук е чудесно, защо ми отнемаш това щастие? — питаше сприхаво той. — Връщам се в Париж само заради теб.“
	Не успя да заблуди Ида. Тя знаеше, че идва заради примамливия триумф, очакващ го във Франция.
	— Идва да си заеме трона — каза тя на Геа. — Надявам се двамата да се харесате — добави притеснена.
	— Какво ще стане, ако не се харесаме? — попита Геа. — Толкова ли е важно мнението му?
	Ида не отговори. Срамуваше се да признае колко важно е наистина.
	Тревогите й обаче излязоха напразни. Марк и Геа си допаднаха. Понеже Геа не се интересуваше от слава и признание, баща й не усещаше напрежение и нужда да впечатлява. Разбра колко е щастлива Ида с този мъж и се радваше да чува смеха й, отново да вижда мекота в погледа й. Геа не криеше възхищението си от творбите на Марк, а когато Марк посети ателието му, с облекчение установи, че швейцарският художник има талант, ала няма да достигне величието му.
	— Е, татко, Геа никога няма да ти съперничи, нали? — отбеляза подмолно Ида.
	— О, напротив! — подсмихна се Марк. — Изглежда го обичаш повече от татенцето си.
	Ида се засмя.
	— Мислиш ли, че мога да обикна някого колкото теб? — попита тя.
	Изрече думите небрежно, но сериозният им смисъл увисна тежко помежду им.
	Успехът на изложбата надмина най-оптимистичните им очаквания. Париж се влюби в брилянтния и драматичен свят на Марк Шагал. От сутрин до вечер през Музея за съвременно изкуство се редяха тълпи, нетърпеливи да видят картините му. Еврейският дух на творчеството му, дръзките ярки цветове бяха изкупителен порив, вдъхващ надежда за по-светло бъдеще. Марк Шагал, еврейският художник в изгнаничество, бе дошъл да получи полагащата му се слава. Посрещайки го с отворени обятия, парижани отдаваха почит и на евреите, станали жертва на нацистките окупатори.
	Една вечер Ида срещна Пикасо на излизане от изложбата.
	— Баща ти е единственият художник, който разбира цветовете — рече той и я разцелува.
	Тя разбра, че думите и докосването са извинение. Озари го с отработената си ослепителна усмивка. Изчака го да се отдалечи и грижливо избърса лице с носната си кърпичка.
	Успехът на изложбата отприщи нов поток от покани, но Марк настоя да отпътува за Ню Йорк и Ида не успя да го разубеди. Вече знаеше, че той ще се върне в Париж. Купи подаръци за Вирджиния — чанта от крокодилска кожа и луксозна пелерина от бежово кадифе, обточена с кремав сатен.
	Показа покупките на Марк и той се намръщи.
	— Била си прекалено разточителна, Ида — упрекна я.
	— Нищо подобно. Вирджиния заслужава подаръците. С нея си щастлив, даде ти малкия ни Давид — отговори Ида. — А и животът не я е глезил.
	Чувствата й към любовницата на Марк бяха двойствени. Ида харесваше и същевременно странеше от Вирджиния. Беше й благодарна, ала й нямаше доверие. Сдържаната англичанка оставаше чуждо присъствие в пламенния им какофоничен свят. Наета да кърпи чорапите на Марк, сега тя бродираше живота му. Влюбена ли бе Вирджиния в обсебващия с желанията си Марк, или собствените й неутолени нужди я привързваха към него? Ида не знаеше отговора.
	Заливаха я настойчиви покани за изложби — от „Стеделик“ в Амстердам и „Тейт“ в Лондон, от художествените музеи в Цюрих и Берн. Каква чест ще е за тях да покажат творбите на баща й!
	Ида си спомни отчаяните писма без отговор, които изпращаше през войната до уредниците им.
	— Почитта им е закъсняла с десет години — отбеляза горчиво тя.
	— Остави миналото — отговори спокойно Геа. — Забрави и прости.
	— Не мога да забравя и още не мога да си позволя лукса да простя — отвърна гневно Ида.
	Той не я разбираше, а и не биваше да очаква да я разбере. Геа нямаше нищо общо с всичко, което бяха преживели.
	Ида изпрати любезни отговори до Лондон и Амстердам, до Цюрих и Берн. Благодари за поканите и обеща да ги обмисли внимателно. Обясни, че баща й се връща в Америка, но тя е готова да обсъдят изложбите. Изрази надежда баща й отново да заживее в Париж и да посети лично музеите.
	Двамата с Геа изпратиха Марк на пристанището.
	— Скоро ще се върнеш в Париж, татко. Заедно с Вирджиния и Давид. Париж е сърцето на художествения свят, на твоя свят. Трябва да живееш и да работиш тук. Дължиш го на творчеството и на репутацията си. Нали така, Геа?
	Той кимна.
	— Щом казваш. Разбираш тези неща по-добре от мен. Имаш умна дъщеря, Марк. Много умна.
	Ида се засмя, развеселена от странното разбирателство между баща й и любовника й.
	— И двамата знаете, че съм права — рече тя. — Обещай ми да напуснеш Хай Фолз и да се върнеш в истинския си дом, в Париж.
	— Имам ли дом? — попита Марк. — Рисувам летящи мъже. Рисувам себе си, човек без корени, без дом, без място за покой.
	— Франция е твоят дом — настоя Ида, прогонвайки мисълта, че баща й рисува нейните сънища как се носи в небето. — Винаги си казвал, че си френски художник.
	Предупредителната сирена на кораба нададе вой. Ида прегърна Марк. Усети колко диво бие сърцето му до нейното и видя как тъга засенчва лицето му. Проследи го как се качва на палубата с приведени тънки рамене. Морски капчици блещукаха като перли върху посребрелите му къдрици. Ида за пръв път го видя като старец, крехък и уязвим.
	Легнала до Геа същата нощ, тя сънува как Марк се рее над пастелни облаци, а тя отчаяно размахва ръце като криле, за да се издигне до него. Събуди се в прегръдката на Геа. Устните му докосваха нейните, за да заглушат писъка, надигнал се от дълбините на кошмарния сън.


>	Тридесет и шеста глава

	В Париж настъпи нова ера. В града кипеше живот. Порутените сгради бяха ремонтирани; запуснатите паркове ухаеха на свежа трева и разцъфнали млади храсти. Любовници се облягаха по парапетите на елегантни мостове, вази с цветя красяха външните маси на пълните кафенета. Изнесени от скривалищата, опазили ги през войната, живописните съкровища на Лувъра, „Жьо дьо Пом“ и Мюзе дьо л’Оранжери бяха гордо изложени върху прясно боядисани стени.
	Геа и Ида посещаваха музеи и галерии, приветствени тържества в чест на художниците, избягали от окупирания Париж. Ида прегръщаше Леже и Ернст, Цадкин и Бретон, въодушевени от завръщането в любимия град. Всички я питаха кога ще дойде баща й.
	— Скоро, много скоро — отговаряше тя.
	Марк обаче продължаваше да отлага пътуването. Пишеше, че работата му върви добре. Описа втория рожден ден на Давид; прегърнал сина си и двамата танцували казачок. Ида се помъчи да си спомни дали е танцувал така с нея, но веднага се упрекна за глупавата ревност от детето, което още не бе виждала.
	„Славата вече не е важна за баща ти“, написа Вирджиния в едно от редките си писма.
	Ида въздъхна. Вирджиния приписваше на Марк собствените си ценности. Ида обаче знаеше, че славата и признанието винаги ще бъдат важни за баща й. Той бе изпратил подробни указания за изложбата в „Тейт“*. Интересуваше се как ще я рекламират.
	[* „Тейт“ — прочута лондонска галерия, основана от захарния магнат сър Хенри Тейт през ХІХ в. Днес притежава една от най-големите колекции на модерно изкуство в света. — Б.р.]
	— Думи на човек, отвърнал се от славата. — Тя се усмихна иронично на Геа.
	Марк със сигурност не се интересуваше от живота й. Неговите нужди бяха на първо място; нейните стремежи — на заден план. С усилия на волята тя пропъди натрапчивото възмущение, неизреченото желание да се освободи от властта му.
	Замина за Лондон да подготви изложбата. Отзивите в английската преса бяха възторжени и съвсем различни от предвоенните статии за изложбата в галерия „Лестър“. Авторите акцентираха върху еврейското съдържание и еврейските измерения на религиозната символика. Ида осъзна, че Холокостът е запечатал евреите в ума и съвестта на хората, разобличил е жестокостта на антисемитизма. Творбите на Марк се разглеждаха и обсъждаха с нова правдивост.
	Ида изпрати на баща си изрезки от лондонските вестници и списания и отново го подтикна да се върне във Франция. Молбите й се бяха превърнали в безпрекословни заповеди.
	Той отстъпи най-сетне — не без огорчение. Напускал Америка с тъга, дълбоко покрусен, че изоставя самотния гроб на Белла, въпреки обещанието си да я върне в Европа.
	„Принуждаваш ме да тръгна, Ида. Ще ми прости ли моята Белла, твоята майчица?“, пишеше той. Думите бяха размазани, сякаш сълза е размила мастилото.
	Марк натякваше, че прави жертва, голяма жертва, като напуска живота си в провинциалния Хай Фолз. Интересни гости идвали в дома му. Ида си спомняла навярно белгийския фотограф Шарл Лейренс, посетил ги в апартамента на Ривърсайд Драйв. Сега бил отседнал при тях и смятал, че е лудост да заменят горския си рай с Париж. Марк Шагал обаче осъзнавал дълга си към Ида и с натежало сърце щял да се установи отново във Франция.
	„Правя го за теб“ — подчертаваше той по-скоро обвинително, отколкото благосклонно. „Заради теб изтръгвам корените си — моите и на малкото ми семейство — и се връщам на континента, който ме предаде.“
	Ида долови фалша в думите. Знаеше, че е взел решението не от загриженост за нея. Марк бе наясно, че Париж е средоточието на художествения свят, и се нуждаеше от вълнението и драматичния му хаос. Европа оставаше източник на вдъхновението му. Америка не раздухваше искрите на творческото му въображение.
	— Татко пристига през август. — Ида подаде писмото на Геа.
	Той го прочете набързо и я прегърна.
	— Значи имам няколко седмици, преди животът ни да се промени завинаги — отбеляза.
	— Няма да се промени — настоя тя, но ръцете й затрепериха и сърцето й заби трескаво, защото Геа всъщност казваше истината.


>	Тридесет и седма глава

	Пътническият кораб „Дьо Грас“ пусна котва в Хавър, когато безмилостното слънце на последните летни дни обжарваше Франция. Малката Джийн, изтощена до краен предел, заслони очи и се разплака, докато слизаха по мостика. Прегърнала Давид, Вирджиния се наведе да я успокои. Марк се взираше право напред. Сърцето му се свиваше от спомени как с Белла бяха напуснали Европа, изпълнени с тъга от раздялата с Ида и Мишел, сега Белла я нямаше, Мишел и Ида бяха разведени, а той бе един объркан пътник, връщащ се да започне нов живот във вече непознат град. От гърдите му се изтръгна тежка въздишка.
	— Какво има? — попита Вирджиния.
	— Нищо — отговори раздразнен той. — Търся Ида. Виждаш ли някъде моята Ида?
	После внезапно тя долетя при тях, развяла огнена коса и с пламнало от вълнение лице. Носеше грамаден букет от ириси и рози.
	— Ето ви! Пристигнахте най-сетне! — възкликна, пъхна цветята в ръцете на Вирджиния, взе Давид и го обсипа с целувки. — Толкова е красив! Какви очи, каква златна кожа! Здравей, Джийн! Колко си пораснала! Вече си голямо момиче. Недей да плачеш! Не знаеш ли, че във Франция е забранено да се плаче?
	Ида се засмя и смехът й зарази момиченцето. Въодушевлението й бе неустоимо.
	— Няма ли да поздравиш с добре дошъл баща си, Идочка? — попита Марк и тя се засмя отново; прегърна го, без да пуска Давид.
	— Не само топло посрещане, очакват те много изненади! — възкликна тя. — Но първо да вземем багажа ви и да се махнем от жежкото слънце.
	Ида влезе в познатата роля на организатор, разтоварващ Марк от всякакви злободневни грижи. Бързо и дейно уреди да съберат багажа им и подреди митническите документи. Усмихна се очарователно на служителите в имиграционната служба и ги уведоми, че им връчва книжата на най-великия френски художник. Те кимаха и надлежно подпечатваха формулярите.
	— Добре дошли у дома, мосю Шагал! — поздрави го почтително началникът им, а Марк го възнагради с царствено махване, стъпвайки на френска земя.
	Геа тръгна към тях. Ръкува се с Марк и целуна ръка на Вирджиния, докато Ида оглеждаше сандъците и кашоните, надрасканите куфари и издутите вързопи, и бързо се разпореждаше кое да се натовари в колата и кое да бъде доставено в къщата.
	— Каква къща? — попита нетърпеливо Марк.
	— Ще видиш. Казах ти, че съм подготвила изненади.
	— В кой квартал се намира? — настоя Марк. — Трябваше да се посъветваш с мен. Познавам Париж не по-зле от теб, всъщност по-добре.
	— Къщата не е в Париж — усмихна се Ида. — В Париж не се намират такива къщи! Ще останеш доволен, повярвай ми.
	— Къщата ще ти хареса, Марк — вметна успокоително Вирджиния.
	— Със сигурност — додаде Геа и се усмихна съзаклятнически на Вирджиния.
	Двамата бяха арбитри на любовниците си; тя на бащата, той — на дъщерята.
	Надвечер пристигнаха в селцето Оржьовал. Марк се взря в имението, окъпано в нежните лъчи на гаснещото слънце.
	— Добре, Ида! Доволен съм — призна той.
	Тя се усмихна и ръка за ръка двамата обиколиха новия му дом. Той остана очарован от пищната градина и загадъчните гори наоколо.
	— Ах, Вирджиния! Виж как се е погрижила Ида за нас! Винаги мога да разчитам на дъщеря си! Моята Ида знае точно какво искам.
	Ида сбърчи чело. Твърде бързо я вмъкваха в ролята, която вече не й бе по сърце.
	Вирджиния ги следваше, докато разглеждаха къщата. Марк се възхити от гостната с френски прозорци към тераса и градина. Върху полицата над камината Ида грижливо бе подредила снимки на Марк и Белла от Русия, Париж и Берлин. Неин кафеникав портрет като малка в ръцете на Белла заемаше почетно място върху декоративна масичка. Вирджиния обходи с поглед фотографиите. Беше изпратила на Ида свои снимки с Марк и Давид — тримата бяха позирали на Шарл Лейренс. Защо ги нямаше? Зарече се да им намери място в къщата, която щеше да й бъде дом.
	Картините на Марк, окачени по прясно белосаните стени, бяха нагледна хроника на дните му от Санкт Петербург до Париж. Портрет на Белла бе събирателна точка на своеобразния монтаж. Вирджиния — стиснала ръката на Джийн и прегърнала Давид — се вгледа в него и бързо извърна глава.
	— Коя е тази госпожа? — попита Джийн.
	— Майката на леля Ида — отговори тихо Вирджиния.
	— Умряла ли е?
	Марк се обърна към нея с почервеняло от гняв лице.
	— Сложи децата да спят — нареди той и насочи тъжно очи към портрета на Белла.
	Геа отведе Вирджиния и децата в спалнята, превърната в детска стая. Ида бе сложила кукла върху леглото на Джийн и плюшено мече в креватчето на Давид. Рафтовете бяха отрупани с играчки и илюстровани книжки.
	— Колко грижовна е Ида — прошепна Вирджиния, докато оставяше заспалия си син в креватчето.
	— Да. Тя има добро и щедро сърце — отвърна ласкаво Геа. — Иска да бъдеш щастлива тук, в „ЛʼОлнет“.
	— Така ли се нарича къщата? — попита Вирджиния. — Хубаво е да знам къде ще живея.
	Тя започна да разсъблича изморената си дъщеря.
	— Да, „ЛʼОлнет“ е името на дома ти — повтори Гея.
	— Моят дом… — отрони Вирджиния. — Трябва да намеря място за снимките си и за моите картини.
	Изрече думите спокойно и без горчивина. Приближи до прозореца и се взря в градината. Геа я проследи с поглед. В семплата бяла блуза и тъмната пола, с бледото и тъжно лице с изящни черти, Вирджиния му заприлича на крехка ученичка. Зад непретенциозната й външност и поведение обаче, реши той, се криеше по-сложен характер, отколкото Марк и Ида предполагаха. Вирджиния несъмнено знаеше какво иска. Не беше зле Ида да го проумее.
	Той излезе от стаята и затвори тихо вратата, защото Джийн вече спеше.

	* * *

	Животът в „ЛʼОлнет“ започна щастливо. Бяха очаровани от древната църква и тесните улички на Оржьовал. Марк се прехласваше от светлината и пейзажите край Сена и Оаз. Разхождаха се из овощните градини и си устройваха пикник под балдахина на брястовете, чиито листа бавно се обагряха в златистите и алени нюанси на есента. Сред гората имаше езерце и те се взираха в отраженията си в тайнствената вода.
	— Живеем в приказка — заяви Джийн и Вирджиния се усмихна.
	Дъщеря й имаше право — бяха прекосили грамаден и страшен океан и се бяха озовали на омагьосан бряг.
	Къщата — с куличка и изящни фронтони — бе приятна през ранната есен. През деня слънцето огряваше спалните с широки прозорци. Марк превърна две от тях в ателие. Ида вече се бе устроила в едната. Дрехите й бяха подредени в гардероба; картини — нейни и на Геа — бяха окачени по стените. „Сватбеният стол“ висеше над леглото й.
	Двамата с Геа живееха в Париж, но през почивните дни тя идваше, натоварена с пликове храна, и отрупваше кухненските плотове с бутилки водка и вино, конфитюри и желета, бурканчета с хайвер и гъши пастет. Ида умееше да подарява великодушно. Купуваше интересни играчки на децата, донесе красив виолетов шал на Вирджиния и кадифено сако на Марк — синьо като очите му.
	Жизнеността й наелектризираше домакинството. Прехвърчаше от стая в стая, пълнеше вазите с яркоцветни есенни клонки, подреждаше шарени възглавнички по диваните и столовете. Тичаше из градината, играеше на криеница с Джийн и Давид и ги изкушаваше с купи сладолед въпреки неодобрително смръщените вежди на Вирджиния. Канеше приятелите си — весела свита от млади художници и писатели, поети с меланхолични лица и красиви момичета, които се усмихваха много и говореха малко. Всички излъчваха радост и ведрост, предизвикателно показани след тъмните години на войната. Веднъж дойде и Мишел, наскоро оженил се за Марина. Ида прегърна и двамата и ги представи като „най-скъпи приятели“. Те се усмихнаха, но повече не се появиха.
	Приятелите на Марк — агенти и издатели, писатели и критици, се събраха край масата в трапезарията и оживено обсъждаха нови течения в изкуството и литературата, символизма в пиесите на Жан Ануи и достойнствата на романите на Камю. Понякога подхвърляха хапливи забележки за Пикасо, защото знаеха за съперничеството на Марк с испанския художник.
	Вирджиния сновеше неловко от група на група — нито домакиня, нито гостенка — с чувството, че няма място в дом, уж предназначен за нея. Знаеше защо Ида е наела толкова голяма къща — за да има Марк достатъчно примамливо пространство, където да събира интелектуалния и влиятелния елит на Париж. Дъщеря му бе предвидила правилно, че след дългото отсъствие щедрото гостоприемство ще улесни завръщането му в парижкия свят на изкуството. „Ида е умна“ — помисли си Вирджиния, умна жена, не помислила да я попита къде предпочита да живее.
	Понякога Марк и Вирджиния посещаваха модерни парижки клубове заедно с Ида и приятелите й. Винаги стилно облечена, с блестяща коса, виеща се около сияйното й лице, дъщеря му се смееше и разказваше забавни истории. Тапите на шампанското отхвръкваха с пукот, празни бутилки осейваха масата. През тези вечери Вирджиния ядеше малко и говореше още по-малко. Ида поръчваше големи купи с ягоди и планини от бита сметана, подноси с пасти и златист крем брюле.
	— Татко иска всички да ядат, да пият и да се веселят — настояваше тя.
	Ида бе щедрата домакиня и въпреки присъщата му пестеливост Марк уреждаше сметката, отброявайки дебели пачки франкове. Той знаеше, че това е цената за вниманието и топлите чувства на Ида и приятелите й. Тя го наричаше инвестиция. Приятелите й бяха критици и журналисти. Имаха връзки.
	Геа се удивляваше от неизчерпаемата енергия на Ида, от необуздания й дух, който понякога го изморяваше. Той не казваше нищо. Щастието им заедно му стигаше засега. Бе твърде млад да се занимава с бъдещето. В момента животът им в Париж го задоволяваше. Очакваше търпеливо Ида да се откъсне от бащината орбита. Не искаше да се разпростира в по-далечни размисли.
	Месеците профучаваха. Връхлетя ги безпощадно мразовита зима. Къщата, омайвала ги до неотдавна, изведнъж ги разочарова. Не можеха да я затоплят. В ателието на Марк гореше камина; навлечен с няколко пуловера, той пак се оплакваше от студа. Разбраха, че по време на войната имението било конфискувано от Гестапо и използвано за разпити. В конюшнята, където паркираха пежото си, извършвали екзекуции. Вирджиния отбягваше постройката.
	— Мирише на кръв и смърт — обясни на Ида.
	— Какво знаеш ти за кръвта и смъртта? — махна пренебрежително тя.
	— Мислиш, че страданието е монопол на евреите ли? — отвърна Вирджиния.
	Гласът й прозвуча спокойно, но очите й пламтяха от гняв. За пръв път си разменяха толкова остри думи.
	В суровото време децата си стояха вкъщи. Марк се жалваше от Давид — бил немирен и искал непрекъснато да му обръщат внимание. Джийн пък изпадала в мрачни настроения и избухвала. Дразнеше го дори Вирджиния. Оплака се на Ида, че не разбирала дълбочината на картините му, еврейската символика, танцуваща върху платната.
	— Но тя е толкова добра. Грижи се чудесно за теб и за нашия Давид — възрази с успокоителен тон Ида. — Просто си изморен, татко. Студът те потиска. Отпочивай повече.
	Той я слушаше със затворени очи. Познатият й мелодичен глас за момент го подведе, че му говори Белла. Ида имаше право. Чувстваше се изморен, много изморен. Не биваше да вини Вирджиния, задето не споделя житейските му спомени, не разбира еврейския свят. Тя бе красива, невинна. И беше майка на Давид, безценния му палавник Довидл.
	Ида посъветва Вирджиния да се погрижи децата да прекарват повече време извън къщи, да не пречат на Марк да работи.
	— Знаеш какъв е — заключи тя и младата жена кимна.
	И двете знаеха какъв е.
	Облекчението дойде с пролетната топлина и вълнуващата вест, че Марк е поканен на биеналето във Венеция, където ще почетат с награда творчеството му.
	Вирджиния изскочи от зимната летаргия. Венеция отдавна бе град на мечтите и фантазиите й. Представяше си как плава по каналите с Марк, седнал до нея в гондолата. Ще посещават музеи, ще се разхождат, хванати за ръка. Най-сетне щяха да останат сами, да си възвърнат близостта от ранните дни на любовта им. Венеция щеше да е нещо като меден месец. Дори живеещите без брачна клетва несъмнено заслужават меден месец.
	Ида също се въодушеви. Наградата — сред най-уважаваните в света на изкуството — бе знак за международно признание и творбите на Марк щяха да увеличат стойността си.
	— С Геа ще ви придружим! — възкликна тя. — Чудесно ще е да бъдем четиримата заедно във Венеция! Просто великолепно!
	Тя прегърна Геа и затанцува из стаята с него.
	— Венеция! Венеция! — заприпява.
	— Венеция! Венеция! — пригласяше й Геа.
	Марк скочи на крака и се включи в танца.
	Очите на Ида искряха, лицето й грееше. Тя се въртеше, преплитайки ръце ту с баща си, ту с любовника си.
	— Ще бъде прекрасно, Вирджиния! — подвикна.
	— Да, прекрасно — съгласи се Вирджиния с едва доловим глас.
	Нямаше да има меден месец. Колко глупаво бе да си въобрази, че Марк ще замине за Венеция без дъщеря си. Ида вечно щеше да режисира живота им. Вирджиния нямаше сила да оспори властта й. Все още зависеше изцяло от Марк, ала бе научена на търпение. Щеше да чака; нейното време щеше да настъпи.
	Празничният танц приключи. Геа, седнал върху ръкохватката на креслото, си играеше с косата на Ида; повдигаше огнената й плитка и докосваше с устни бялата й шия. Вирджиния опита да си спомни кога Марк я е целувал за последно; всъщност кога изобщо я е докосвал. Прегърнала Давид, тя излезе от салона. С горчива усмивка притисна буза в копринената коса на сина си и затвори вратата след себе си.


>	Тридесет и осма глава

	— Венеция! Венеция! — Ида повтаряше благоговейно името, сякаш да се убеди, че приказната земя е действителна, а не съновидение.
	Геа се усмихна, развеселен от детския й възторг от зашеметяващата красота около тях.
	— Казах ти, че е най-прелестният град на света — рече той. — И дойдохме в най-красивия му сезон.
	Марк и Вирджиния кимнаха. Венеция омайваше и тях. Четиримата се разхождаха заедно по тесните алеи. Ида и Геа избързваха пред тях, после спираха да ги изчакат. Бяха странен, ала дружелюбен квартет — еврейският баща и дъщеря му и техните любовници от друга вяра; въоръжени с отворени скицници, си подаваха меки моливи и графити от ръка на ръка.
	Яркото есенно слънце шареше с танцуващи ивици светлина тъмните води на каналите и обагряше кулите и покривите в цвят на разтопен мед. Когато се стъмваше, младата луна посребряваше лицата им и четиримата кръстосваха спокойните лагуни в гондоли и параходчета.
	Минаваха по древни мостове, влизаха в магазините по „Риалто“ и часове наред се застояваха в музеите, които единодушно намираха за по-интересни от пищните павилиони на биеналето.
	Марк бе почетен гост на приеми и тържествени вечери. Ида, както винаги горда и жизнена, стоеше до него, докато го интервюираха. От време на време той се обръщаше към нея, за да му помогне с точна дума или правилна фраза. Когато получаваше голямата награда, Ида — елегантна в рокля от ръждивокафява тафта — се надигна от стола. За миг изглеждаше готова да се качи на подиума с баща си, защото триумфът му бе и неин. Геа и Вирджиния стояха настрани.
	— Все едно Марк е актьор, а Ида му е и суфльор, и режисьор — отбеляза Вирджиния и Геа не възрази.
	Късно една сутрин седяха на терасата в кафене на площад „Сан Марко“. Отпиваха мълчаливо горчивото кафе, сякаш се страхуваха да не накърнят с думи обаятелната красота край тях.
	Ида подхвърляше трохи на гълъбите. Отведнъж цялото ято литна към центъра на площада и тя се засмя. Геа я погали разсеяно по лицето, взрян на изток към катедралата „Сан Марко“.
	— Бих искал да я видя отвътре — рече тихо той. — Ще дойдете ли с мен?
	— Катедралите не ме интересуват — отсече Марк.
	— И мен — добави Ида.
	Шагалови рядко посещаваха синагога, но не влизаха и в църкви.
	— Аз ще те придружа. — Вирджиния се изправи.
	— Няма да се бавим — увери ги Геа и двамата с Вирджиния изкачиха бързо широките мраморни стъпала точно когато камбаните отмериха пладне.
	— Да се молят ли отидоха двамата ни чуждоверци? — попита сардонично Марк.
	— Има ли значение? — отвърна раздразнена Ида. — Те са християни, ние — евреи. Добре е, че не нахлуваме в световете си.
	— Би ли се омъжила за християнския си любовник Геа? — попита Марк.
	— Би ли се оженил на християнската си любовница Вирджиния? — погледна го остро Ида.
	— Минаха години, а още не съм го направил, нали? — отговори той.
	В същия момент Геа и Вирджиния излязоха от катедралата.
	— Много е красива. Особено нефът — отбеляза Геа.
	— Така ли? — повдигна безразлично вежди Марк и се взря в Големия канал, облян в светлина.
	Проследиха погледа му и видяха самотна гондола да се плъзга по спокойната вода. Пътниците — млади влюбени — се бяха прегърнали и се поклащаха в ритъма на веслата.
	— Венецианските гондоли са за влюбени — прошепна Ида.
	— Би ли отплавала с мен към Лидо? — попита я Геа. — Ние също сме влюбени.
	— Приемам — кимна Ида. — Нали не възразявате? — обърна се тя към Марк и Вирджиния.
	— Не, разбира се — отговориха едновременно те.
	Ръка за ръка, Геа и Ида тръгнаха към канала. Поспряха в кръг от светлина. Геа намести шала на Ида и я целуна, първо по бузите, после по устните. Вирджиния и Марк ги наблюдаваха мълком и отпиваха от кафето, вече изстинало и блудкаво.
	Последните дни във Венеция отминаха в шемет от приятно вълнение.
	Преди да отпътуват, Марк неохотно се съгласи да придружи Вирджиния, за да купят подаръци на децата. Геа и Ида се насладиха на дългите часове насаме, скитайки безцелно из града.
	Хванати за ръка, обикаляха из непознати квартали и прекосяваха мостове към пъстри площадчета, пълни с отрупани сергии. Геа се спазари умело с една жена със златен зъб и купи наситеносин шал от лъскава коприна. Метна го върху раменете на Ида.
	— Някога имах пелерина в същия цвят — спомни си замечтано тя, опипвайки фината материя.
	— Сигурно ти е стояла прекрасно — каза Геа.
	— Да. Но това бе в друга страна, а момичето с пелерината вече не съществува.
	Разгледаха сергиите с кожени и сламени изделия. Геа купи букет есенни цветя от едно улично хлапе, което побягна с кикот, доволно от сполуката си.
	Ида се взря в букета, сякаш да запомни цвета и уханието на всяка нежна пъпка. Разбра колко безполезно е усилието. Цветята умират, вещите се губят или захвърлят; трайни са само запомнените лица, жестовете, мимолетните прояви на обич. Беше го научила от мемоарите на Белла, която описваше лицето на майка си, озарено от мъждукащите свещи на шабат, и сериозното изражение на баща си, свел глава над Талмуда. Тя помнеше меките очи на Белла, мечтателната й неуловима усмивка; щеше да си спомня и усмивката на Геа, когато си представя този златен ден във Венеция.
	Купи детски чаен сервиз от златисто муранско стъкло.
	— За Джийн — обясни тя.
	Изпитваше топли чувства към дъщерята на Вирджиния, чието детство често й се струваше самотно като нейното.
	Продължиха нататък, прекосиха улица „Сан Джироламо“ и свърнаха по „Дел Батело“, очаровани от трептящата жизненост на забързаните пешеходци. Майки подвикваха на подтичващи деца. Стиснали куфарчета, мъже в делови костюми преглеждаха книжа в движение. Подредените плътно една до друга сгради приличаха на непревземаема крепостна стена.
	Геа и Ида тръгнаха бавно по една уличка под полюшващи се в нежния ветрец простори с пъстри дрехи. Тя спря пред порутена къща.
	— Виж, Геа — посочи еврейска звезда, издялана върху каменната фасада.
	Геа спря жена, понесла кошница със зеленчуци.
	— Извинете. Как се казва този квартал? — попита на италиански със силен акцент.
	— Това е „Гето Нуово“, синьор — отговори жената, без да забавя крачка. — Тук живеят евреи.
	Ида погали цветята.
	— Изглежда, без компас съм дошла у дома — рече тя.
	Погледна към прозорците на сградите, после насочи очи към две момиченца, заиграли се на дама в тесен безистен.
	— Къде е синагогата? — попита ги.
	Децата се спогледаха, поколебаха се, после се усмихнаха и хукнаха напред. „Неотдавна — помисли си Ида — въпросът ми щеше да ги изплаши.“ Момиченцата ги поведоха по лъкатушни улички и най-сетне спряха пред стара каменна сграда със съвършени пропорции, наподобяваща древните венециански църкви.
	— Скуола Спаньола. Синагогата — обявиха гордо те в един глас.
	Отвориха тежката врата и Геа и Ида влязоха след тях в сумрачното преддверие. Посрещна ги приведен от старост белобрад мъж с черна шапчица и традиционна тъмна наметка с пискюли.
	— Евреи? — попита той.
	— Да — отвърна тихо Ида.
	Той кимна и ги въведе в красиво светилище, където високи бели свещи в декоративни свещници бдяха като призрачни стражи, очакващи отдавна изгубени молители да се върнат и да седнат върху червените кадифени възглавнички по пейките. Следобедното слънце огряваше прозорците от рисувано стъкло. По парапетите висяха молитвени шалове, сякаш собствениците им са си тръгнали набързо посред службата. Над изящно резбованата тъмна арка с Тората мъждукаше висяща лампа.
	— Вечната светлина — прошепна Ида на Геа.
	— Разбирам — кимна той, макар да не разбираше.
	Старецът ги поведе отново към преддверието и посочи месингова табела с надпис на английски и италиански.
	Момиченцата прочетоха италианските думи. Звънливите им гласчета отекваха в празното пространство. Ида зачете на английски с глас, приглушен от тъга.
	— „От 1939 до 1945 година двеста евреи от Венеция, осем хиляди евреи от Италия, шест милиона евреи от Европа бяха варварски избити и загинаха като мъченици.“ Двеста — повтори Ида. — Осем хиляди. Шест милиона. С Божията милост…
	Гласът й секна, погълнат от спомена за марсилските улици, пълни с бегълци. Спомни си зловонието на страха и своята ожесточена и трескава борба да спаси и себе си, и родителите си.
	Под погледа на Геа тя забули блестящата си коса със синия копринен шал. Закри очите си с длани и той видя между пръстите й да се процеждат прозирни сълзи.
	Устните й мълвяха молитва:
	— Итгада’л вейиткада’ш…
	_Възпоменателен кадиш_, помисли си колебливо Геа.
	Момиченцата и старецът пристъпиха напред и гласовете им се издигнаха в тих скръбен напев. Молитвата продължи, красива и трогателна в ритмичната си краткост. Свърши. Останаха един до друг, обвити в няма тъга. Ида целуна момиченцата. Отвори портфейла си и пъхна всички банкноти в ръката на стареца въпреки възраженията му. Наведе се и внимателно остави букета есенни цветя под табелата.
	Напуснаха бързо гетото. Геа държеше Ида за ръка, ала не говореха. Той разбираше, че не може да й предложи никакви думи. Беше чужденец в пустошта на мъката й. Беше в нейния свят, но не от него. Не предполагаше, че юдаизмът, чиито традиции Марк и Ида не спазваха, би могъл да отвори такава бездна помежду им. Изпита необяснимо облекчение, че скоро ще се върнат във Франция.


>	Тридесет и девета глава

	Приказните им дни във Венеция бързо угаснаха в носталгичен спомен. Ида отново се гмурна във въртопа на трескавия си живот. Прелиташе през дните и едва намираше време да рисува между срещите със собственици на галерии и деловите вечери с колекционери.
	За новите следвоенни милионери изкуството бе инвестиция. Шедьовър на Шагал не беше просто картина, а финансов авоар. Ида презираше подобни купувачи, ала прозорливо не ги пренебрегваше. Пазареше се непреклонно, оттегляше се с престорено безразличие, ако не приемаха исканията й.
	— Говоря от името на баща ми. Разберете, че когато Ида Шагал, дъщерята на художника, казва пет хиляди долара, това значи пет хиляди долара — обясни тя на помпозен американски колекционер. — Не продавам херинга, мосю.
	Той написа покорно чек за пет хиляди долара. Никога не би предположил, че Ида Шагал всъщност е внучка на рибар, търкалял каци с херинга, и на зарзаватчийка, пазарила се навярно също толкова неотстъпчиво за няколко копейки.
	Всеки ден Марк се обаждаше на Ида, капризничеше и я заливаше с жаловити тиради. Къщата била студена, през зле уплътнените прозорци духало, не можел да рисува в препълнените с платна и принадлежности ателиета.
	— Как да работя така, Ида? — вайкаше се той.
	— Ще се погрижа за всичко — обещаваше тя, но недоволството на Марк не стихваше.
	Шкафовете се разпадали. Децата го безпокоили. Обаждаше се на Ида по всяко време и изливаше негодуванието си.
	— Да станеш бавачка ли иска? — попита гневно Геа. — Нека Вирджиния усмирява децата. Да наеме дърводелец. Защо ти да си отговорна за всички ежедневни дреболии?
	— Защото винаги съм отговаряла — отговори Ида.
	Предателски си пое облекчено дъх, когато Марк и Вирджиния решиха да прекарат пролетните месеци в Сен-Жан-Кап-Фера*, където се намираше гостоприемният дом на Териад. В съседство с него имаше приятен скромен пансион.
	[* Сен-Жан-Кап-Фера — малко селище и община на Лазурния бряг. Днес имотите в селището държат най-висока цена в света. — Б.р.]
	— Можем ли да си го позволим? — попита тревожно Марк. — Скъпо ще е седмици наред да живеем в пансион.
	— Можеш да си позволиш каквото ти харесва, татко — отговори Ида с великодушна усмивка. — Не си ли разбрал? Марк Шагал е богаташ.
	Той сви рамене.
	— Какво е богатството? — подхвърли с престорено безразличие. — Идва и си отива.
	Не успя да заблуди Ида.
	— Богатството е свобода — отговори внимателно тя. — Дава ти свобода да прекараш пролетта в Южна Франция. Права ли съм, Вирджиния?
	Младата жена сви рамене. Намираше за вулгарни разговорите за пари.
	— Вирджиния ме смята за недодялана материалистка — сподели Ида с Геа.
	— Хрумвало ли ти е, че Вирджиния може би ревнува? — попита той.
	— Защо ще ревнува? Аз съм дъщеря на баща си, не съм му любовница — отвърна Ида, но думите му я обезпокоиха.
	Отсъствието на Марк й донесе отмора от постоянното пътуване до Оржьовал. Освободена от безкрайните задачи, възлагани от баща й, тя се наслаждаваше на мекото пролетно слънце в Париж, разхождаше се с Геа по здрач, седеше с приятели в открити кафенета и се усмихваше блажено на любовника си, чиято ласкава ръка току досягаше гъстата й медена коса. Пренебрегваше болката в корема, решена да не й позволява да помрачи приятните дни и още по-приятните нощи.
	Марк пишеше редовно от Сен-Жан-Кап-Фера. Омагьосан от Средиземно море, разпъвал триножника си на брега, за да улавя вълшебните цветове на водата. Работел с гваш върху шифонена хартия — сложен и интересен експеримент, очаровал Еме Мает, влиятелния агент на Миро, Джакомети и Брак.
	„Тук има прекрасни цветя и Вирджиния ги подрежда красиво“, пишеше той.
	Ида се запита дали баща й си спомня как Белла плетеше гирлянди от диви цветя и пълнеше медни купи с нарциси. Прогони мисълта — беше глупава и предателска.
	Вирджиния я уведоми, че с Марк търсят да купят къща. Харесали една — очарователна сграда с голяма градина, засенчена от цитрусови дървета.
	Ида прочете писмото на Геа.
	— Парижкият живот на баща ти явно приключи. Ривиерата го е омаяла — отбеляза той.
	Ида си спомни импулсивните покупки в Горд и Хай Фолз и реши да замине на юг и да види къщата.
	Влетя като вихър в пансиона. Вдигна засмения Давид на ръце и се хвърли в прегръдките на Марк. Както винаги носеше куп подаръци — грамадна червена топка за Давид, кукла и игри за Джийн, зелено кадифено сако за Марк, копринен шал с извезани теменужки за Вирджиния. Марк облече сакото, завърза си шалче в тон и се взря доволен в огледалото. Вирджиния благодари учтиво на Ида и не извади шала от кутията.
	— А сега ми разкажете за къщата. — Ида седна и с облекчение отпи глътка абсент с надеждата да облекчи свития си на топка стомах. „Напрежението от пътуването си казва думата“, реши тя и както винаги пренебрегна болката. Щеше да отмине.
	Описаха й къщата с въодушевление. Стаите били просторни, градината — очарователна.
	— Точно тук искаме да живеем, Ида — добави Марк. — Сега Ривиерата е средище на изкуството. Пикасо има дом и ателие във Валори, Матис — в Симие. Спокойно е, работя добре. Илюстрациите за „Декамерон“ са почти готови. Вирджиния ми чете новелите, както Белла ми четеше басните на Лафонтен.
	Вирджиния сведе поглед. Спомените за Белла, постоянно призрачно присъствие в живота им с Марк, я смущаваха. Отчайващо е да съперничиш на безплътна сянка.
	— Звучи чудесно — съгласи се Ида. — Утре ще отидем да видим къщата и ако е подходяща, ще договорим покупката.
	— Вече се споразумяхме. — Марк я озари с отработена усмивка на пакостливо момченце, наясно, че винаги ще му прощават. — Подписах тримесечен предварителен договор.
	— Разбира се — кимна студено Ида. — Капарото обаче не те обвързва.
	— Къщата ми харесва — вметна тихо Вирджиния. — Искам Марк да я купи.
	— Очаквам с нетърпение да я видя — отвърна Ида.
	— Сигурен съм, че ще останеш доволна, Идочка — увери я Марк.
	— Защо трябва да й хареса? Нали няма да живее в нея? — обади се Джийн от ъгъла на стаята, където събличаше и обличаше куклата си.
	Въпросът на детето увисна в неловката тишина. Никой не отговори. Отидоха да вечерят в трапезарията. Ида се извини, че е изморена, и се оттегли преди десерта. Болката в стомаха я прерязваше с ожесточение.
	На другата сутрин се чувстваше по-добре. Поеха към къщата. Оказа се очарователна, както твърдяха Марк и Вирджиния. Ида обаче веднага разбра, че е неподходяща за баща й. Имаше високи стълбища, водопроводът бе в отчайващо състояние, през тесните прозорци влизаше оскъдна светлина.
	— Няма светлина, татко — посочи Ида. — Ще можеш ли да рисуваш в тъмно ателие?
	Вирджиния бързо запали лампа.
	— Хвърля красиво сияние — рече тя. — Обичам да рисувам на лампа.
	— Ти не си Марк Шагал — отсече Ида. — Татко има нужда от естествена светлина.
	— Да, да — съгласи се тъжно Марк.
	Ида поклати глава и се обърна към него.
	— Къщата е невъзможна. Как ти хрумна да я купиш? — попита тя.
	Отговори й Вирджиния:
	— Харесвам я. И децата я харесват. Ще я ремонтираме.
	— И е достолепна — добави Марк. — На тази възраст искам дом, достоен за положението ми. Матис и Пикасо имат великолепни къщи. Шагал заслужава същото.
	— Сигурна съм, че казанчетата в къщите им работят. Сигурна съм, че рисуват в светли ателиета. На Лазурния бряг несъмнено има по-подходящи къщи, дори по-красиви от техните.
	Ида се отпусна в едно твърдо кресло и от занемарената тапицерия се вдигна облак прах.
	— Разбираш, че съм права, нали, татко?
	Гласът й звучеше ласкаво, успокоително. Марк кимна.
	— Права си. Какво мислиш, Вирджиния? Ида разбира от тези неща, нали?
	— Разбира се. Ида винаги е права — отговори Вирджиния и извърна очи, пълни с разочарование.
	Същия следобед Ида посети брокера. Умела преговаряща, тя го информира, че няма да го изправи пред съда, макар да не е посочил надлежно в колко лошо състояние е къщата.
	— Но, мадмоазел, баща ви подписа предварителен договор! — възрази той.
	— А аз имам отличен адвокат — отвърна Ида. — Не искам обаче да водя дела. Ще задържите капарото за ремонт и почистване на къщата. Татко и семейството му ще живеят в нея, докато изтече тримесечният срок. Споразумяхме ли се?
	— Няма как да възразя — отговори горчиво брокерът.
	Доволна, Ида докладва компромиса на Марк.
	— Винаги мога да разчитам на теб — усмихна се благодарно той. — Винаги можем да разчитаме на Ида, нали, Вирджиния?
	— Да, винаги — съгласи се тя.
	На другия ден Ида се върна в Париж. Разопакова куфара и откри шала, който бе подарила на Вирджиния, увит в една нощница.
	— Объркала се е — предположи Геа.
	— Нищо подобно. Дава ми знак — отвърна Ида и се отпусна на дивана, стиснала шала.
	Болката в корема я пронизваше по-силно от всякога. Запита се докога ще е безопасно да я пренебрегва.


>	Четиридесета глава

	Болката, свирепа и неумолима, нахлу в съня й. В просъница Ида впи ръцете си в корема, сякаш да задуши животно, разяждащо тялото й с хищнически нокти. Щеше да го победи, да се измъкне от лапите му, както преди години бе надбягвала демоните, завладяващи я нощем. Нападателят обаче набираше сила, държеше я в хватката си. Тя се мяташе в леглото, вкопчена в плътта си. Болката стана непоносима. Агонизиращ писък прониза стихналия мрак.
	— Ида, Ида, какво става? — извика Геа.
	Тя отвори уста да отговори и се задави с яркочервена кръв. Лицето й белееше като платно, клепките й изпърхаха, очите й се затвориха безжизнено.
	Геа се втурна към телефона. Извика линейка.
	От кабинета в болницата излезе изморен, сивоок и сивокос лекар и го погледна сериозно.
	— Съпругата ви е тежко болна, мосю. Опасно болна. Има вътрешен кръвоизлив и вече е изгубила много кръв. Важна е всяка минута. Не я ли оперират веднага, ще умре. Необходимо ни е разрешението на съпруг или на сродник.
	Геа се втренчи объркан в лекаря, мъчейки се да проумее думите му. Да умре… Неговата Ида, жизнената му красива Ида не може да умре. Съпруг, роднина… Те бяха двама влюбени.
	— Тя не ми е съпруга — успя да изрече той.
	— Има ли родители, братя и сестри? — попита лекарят. — Или съпруг? — добави с крива усмивка.
	— Баща… Има баща. Но той живее в Оржьовал — обясни Геа.
	— Необходимо ни е разрешение — повтори лекарят. — Сестра Урсула ще ви даде формуляра за подпис. Не губете време!
	Геа кимна. Взе документа от сестрата и закрачи бързо в плахата светлина на изгрева, нашарила на ивици небето. В Оржьовал сигурно всички спяха, ала не биваше да чака. Откри телефон и набра номера.
	Чу се продължителен звън, после гласът на Вирджиния.
	— Трябва да говоря с Марк — каза Геа.
	— Няма начин. Спи.
	— Събуди го. Случаят е спешен. Ида е тежко болна.
	Вирджиния ахна, поколеба се. Геа знаеше, че се страхува: не за Ида, а от гнева на Марк.
	Чу тихите й думи, после гневния отговор на разбудения Марк и накрая — раздразнения му глас. Изслуша го обаче, без да го прекъсва. Геа му обясни каква е опасността и колко е важно да подпише формуляра.
	— Добре. Донеси ми го. Ще подпиша — съгласи се Марк.
	— Ще се забавя много по пътя до Оржьовал и обратно — възрази Геа. — Лекарят ме предупреди, че няма време за губене. Трябва ти да дойдеш.
	— Невъзможно. Не мога. И не искам — отговори предизвикателно Марк и затръшна слушалката.
	Геа се втренчи изумен в замлъкналия телефон. Нямаше смисъл да се обажда повторно.
	Отчаян, той се върна вкъщи и набра номера на Мишел. Бившият съпруг на Ида познаваше отлично Марк. Геа му обясни бързо положението.
	— Можеш ли да убедиш Марк да дойде в Париж? — попита той.
	— Няма да ме послуша — отговори Мишел. — Марк Шагал е цар в своята вселена. Нищо не е в състояние да пречупи волята му.
	— Какво да правя тогава? — отчая се Геа.
	— Подпиши формуляра — посъветва го Мишел. — От негово име. Лекарите няма да оглеждат подписа под лупа, уверявам те. — Говореше с авторитетния цинизъм на опитен журналист. — Ще дойда в болницата — добави.
	— Добре — съгласи се неохотно Геа.
	Беше благодарен, че няма да е сам. Мишел бе щастливо женен за Марина, но Ида беше оставила неизличим отпечатък в сърцето му.
	Геа взе формуляра и го прочете два пъти. Взря се в „Сватбения стол“ над леглото на любимата си и в подписа на Марк в ъгъла на платното. Упражни се върху къс хартия и после, вече със сигурна ръка, написа „Марк Шагал, баща“ в посоченото поле. Втурна се обратно към болницата и даде документа на лекаря. Той го изгледа с повдигнати вежди.
	— Летяхте ли до Оржьовал? — попита сухо.
	Не дочака отговор. Даде разпореждания на сестра Урсула да подготви операционната. Мишел дотича и връчи на Геа чаша с горещо кафе и кроасан. Сложи успокоително длан върху рамото му. Двамата седнаха един до друг на тясната пейка и зачакаха тревожно новини за жената, която значеше толкова много за тях.
	След часове сестра Урсула ги информира, че операцията е протекла успешно. За щастие не се забавили. Ида имала тежък кръвоизлив от язва и всяко отлагане щяло да я убие.
	— Имахте късмет, мадмоазел — рече й сивоокият лекар дни след операцията. — Язвите обаче често са резултат от стрес. Живейте по-спокойно, избягвайте напрежението.
	— О, моят живот е спокоен и не съм никак напрегната, драги професоре — увери го ведро тя и му подари скица на лицето му в профил, нарисувана на момента.
	„Себе си ли лъже, или лекаря“, помисли си Геа. Забравила ли е изтощителното пътуване до Лондон, до Швейцария и Берлин, където подготвяха изложби на Марк? Ами безкрайните преговори с галерии и колекционери, постоянното притичване до Оржьовал, за да угажда на бащините прищевки? Ида служеше за буфер на Марк, попиваше като гъба недоволствата, възпрепятстващи работата му. Глупаво бе да отрича. В трескавия й живот имаше и стрес, и напрежение. Той я изгледа остро, ала не продума.
	Лекарят се усмихна, омагьосан от Ида. Тя отново бе неизтощима, жизнена и усмихната, окрилена от победата над болката и смъртта.
	Начерви устни, подчерта с руж скулите си и прибра косите си във френска плитка, когато Марк най-сетне реши да я посети.
	— Ах, моя Ида! Радвам се, че вече си здрава. Ела да се възстановиш в дома ми. Ще се грижа за теб. Готов съм на всичко за моята Ида! — възкликна той.
	Не погледна към Геа, който извърна лице, вкаменено от гняв. Марк, отказал да наруши удобството си дори за да спаси живота на дъщеря си, не бе произнесъл нито една дума на благодарност. Усилията на Геа се подразбираха.

	* * *

	В Оржьовал цареше покой. Децата вече не безпокояха Марк. За Давид се грижеха в селото, Джийн живееше при родителите на Вирджиния в Англия.
	— Искам да опознае баба си и дядо си — обясни тя, но Ида знаеше, че Джийн е отпратена, за да се угоди на Марк.
	Помнеше колко често Белла я предупреждаваше да не безпокои баща си, докато рисува. Тя също се страхуваше от мрачните му настроения, от раздразнението му, но нищо не би я убедило да отпрати Ида. Вирджиния обаче се бе поддала на тиранията на Марк и бе жертвала Джийн пред олтара на недоволството му. Щом беше способна да предаде дъщеря си, несъмнено би извършила и други предателства. Ида си отбеляза това наблюдение.
	Марк не беше грижовен болногледач. Всяка сутрин питаше Ида дали има нужда от нещо и бързо изчезваше в ателието, без да дочака отговор. Смяташе новата си картина за творчески пробив.
	— Нарекох я „Червеното слънце“. Еме Мает ме посети миналата седмица. Счита я за шедьовър — обясни той на Ида.
	Тя влезе в ателието му. Веднага разбра, че „Червеното слънце“ е удивителна творба. Ярките цветове трептяха върху платното. С дръзки щрихи Марк бе изобразил грациозна жена в синьо, политнала към младеж в жълто, носещ се през кръглия лик на ослепителното слънце. И най-дребната подробност бе нарисувана грижливо — разцъфналите цветя, петлите и маймуните в ъглите, окъпани в потоци светлина.
	— Чудесна е, татко! Повече от чудесна! — възкликна Ида.
	— Да — съгласи се той и напласти кадмиевожълто върху робата на летящия младеж. — Така мисли и Мает. Споменах ли впрочем, че му разреших да ме представлява?
	Тя се втренчи смаяна в него. Занемя за момент, борейки се с обидата и тъгата.
	— Но нали те представлявам аз — рече най-сетне със задавен глас. — Посветила съм се на теб и работата ти. Нима не го разбираш, татко?
	Той не се обърна към нея. Продължи да се взира съсредоточено в платното. Намести го върху триножника, добави лек карминов оттенък върху изпепеляващото слънце.
	— Татко!
	Отчаяният й умолителен глас го сепна. Той въздъхна и почисти четката.
	— Не съм му дал изключителни права, скъпа моя — обясни. — Ще ни помага. Има връзки. Търсят го уредници на галерии и колекционери. Матис му е клиент. Ще работите заедно, ще се учиш от него. Доходите ти няма да пострадат, ако това те безпокои. Благодарение на мен вече си богата млада жена.
	— Мислиш ли, че единствено това ме интересува? — попита горчиво тя. — Винаги съм смятала богатството си за част от твоето.
	Обзета от слабост, Ида сграбчи за опора облегалката на стола. Той я улови за ръка и я поведе към един шезлонг в градината. Тя заспа дълбоко и в съня й оживя картината на Марк „Двоен портрет с винена чаша“. Ида бе изобразена като малко момиченце, реещо се отчаяно над него. С внезапна яснота тя осъзна, че ролята й в живота му е менлива като вятъра, на чиито криле се носеше и в картината, и в съня. Гневът и тъгата й се разсеяха. Прозрението я успокои. Обичаше баща си и той я обичаше, но вече разбираше ограниченията на тази обич.

	* * *

	Лятото приключи. Здравето на Ида се възстанови, Марк завърши „Червеното слънце“. Както винаги в края на голямо начинание, го обзе безпокойство, трескава необходимост да попива нови пейзажи или да се върне към позабравени места от миналото.
	— Да заминем някъде четиримата — предложи той на Ида. — Вирджиния и аз, ти и Геа.
	Ида се съгласи. Силите й се бяха върнали, тя също имаше нужда да смени обстановката. Обсъдиха къде да отпочинат.
	— Горд — реши Марк. — Къщата все още е наша. Ще отидем и ще преценим дали да я дадем под наем, или да я продадем. Не е чак толкова далече от Париж, но ще се разтушим. Градината беше великолепна по това време на годината. Помниш ли, Ида?
	— Съвсем ясно — отговори тя.
	Знаеше, че баща й, надарен с избирателна памет, си спомня само идиличния, закътан живот с Белла и красивата градина. Бе забравил опасностите и напрежението, преследвали ги в някогашното католическо училище.
	Тя също имаше броеница от спомени. Никога нямаше да забрави как Мишел, завърнал се от фронта, стоеше пред прага сред езеро от сребърна лунна светлина. По-късно той беше взел името на селцето, преобразявайки се в Мишел Горди. Ида въздъхна. Време бе да се изправят срещу пейзажите от миналото.
	Къщата пустееше отдавна, но Ида бе наела човек да я поддържа, а и мебелите не бяха изнесени. Четиримата щяха да се настанят удобно.
	— Чудесна идея, татко — усмихна се тя. — Ще отидем в Горд, разбира се.
	— Сигурна съм, че ще ни се отрази добре — вметна Вирджиния.
	— Наистина ли? — попита Ида.
	По-късно тя обясни хапливо на Геа:
	— Ако баща ми предложи да отидем в ада, Вирджиния ще се съгласи, че ще ни се отрази добре.
	— Бъди великодушна, Ида — отвърна той. — Не й е лесно.
	— На никого не му е лесно — отсече Ида.
	Вирджиния излезе права. Горд им се отрази добре.
	Къщата бе запазила обаянието си. Каменните стени бяха избелели в пещта на слънцето; светлината струеше на танцуващи ромбове през широките прозорци, толкова любими на Белла.
	За пореден път две двойки сядаха до полираната трапезна маса. Ида блуждаеше от стая в стая, сякаш обикаляше сцена, където героите са се сменили, но декорите остават същите. Спираше пред прозорците и се взираше в пищния двор и в каменната градина, която двете с Белла бяха изградили. Да, преди години наричаше „дом“ къщата в Горд. Толкова много места бе наричала така. Твърде много.
	С Геа спяха в леглото, където някога Мишел през сълзи й разказваше жестокостите на своята война. Декоративната кука над таблата, придържала „Сватбения стол“, висеше празна — тъжна, ръждива останка от неспокойните, изпълнени със страх нощи. Ида лежеше будна в уханния мрак, реейки се в просъница из селенията на спомените и копнежите. Пред очите й се нижеха местата, където бе живяла през дългите скиталчески години — Ню Йорк и Париж, долината на Лоара, брегът на Лонг Айлънд. Колко често се бе събуждала, мъчейки се да си спомни къде е и как е дошла тук.
	— Достатъчно — прошепна тя.
	Повече не искаше да вижда сандъци и куфари, да опакова и разопакова, да пренася отломки от миналото във временното настояще. Искаше да зачеркне цялото непостоянство на епизодичния си живот. Навлизаше в четвъртото му десетилетие, вече бе зряла жена. Нуждаеше се от центробежна сила, от стабилност, от свой дом.
	— Защо не? — отрони тя и потъна в дълбок сън.
	На другия ден отиде в селцето и прекоси тесните улички, отбягвайки втренчените погледи на домакините, надзъртащи през тесните прозорци на къщите от бледорозов камък. Кимаше на бакалите, които се взираха в нея, сякаш виждат призрак. Не бяха я забравили през изминалите години.
	Ида влезе в пощата. Ивет я погледна от гишето и ахна.
	— Мадам Ида? Вие ли сте? — гласът й секна и по бузите й се стекоха сълзи.
	— Аз съм, Ивет — прошепна Ида и изтри очи.
	Двете се гледаха, преценявайки какви промени е внесло времето. Бръчици осейваха приятното закръглено лице на Ивет; сребърни нишки прошарваха светлокестенявата й коса. Изглеждаше напълняла — не, беше бременна. Семплата й сива рокля подчертаваше овала на корема. Тя се усмихна свенливо, забелязала изненадата на Ида.
	— Да. Ще родя след два месеца. Имам син на две години. Пиер. Дадох му името на първия си съпруг. Ожених се повторно година след края на войната. Едуар има малка железарска работилница в Авиньон. Имам грижовен и нежен съпруг. Живеем добре заедно. Не съм забравила моя Пиер. Скърбя за него, но животът продължава, мадам Ида. Ние също вървим напред.
	Ида кимна.
	— И аз научих това.
	— А вашият мосю Мишел добре ли е?
	— Да. Но вече не е мой. Шокирана ли си, че се разведохме?
	— След войната нищо не ме шокира — отвърна Ивет.
	Тя затвори пощата и двете приятелки тръгнаха ръка за ръка по тясната уличка, изпъстрена със слънчеви петна. Обвързваха ги споделените спомени от бушуващата война, от непосилната тревога и несигурност. Животът им се бе променил, ала бяха успели да започнат наново, всяка по свой начин. В срещата им имаше радост. Пожелаха си щастие.
	— Елате пак в Горд, мадам Ида — рече Ивет на раздяла.
	— Ще дойда, разбира се. — Ида целуна Ивет, но знаеше, че няма да се върне.
	Време бе да загърби пейзажите от миналото, да си изгради бъдеще.


>	Четиридесет и първа глава

	Ида се върна в Париж, вдъхновена от нова увереност, нова решимост. Отражението в огледалото й показваше, че дори изражението й се е променило. Някогашните меки момичешки черти бяха по-ясно изваяни. Под съвършените арки на медночервените вежди блестяха сериозни очи. Излъчваше спокойната зрялост на уверена преуспяла жена, която държи в ръце живота и бъдещето си.
	Тя прегледа безупречните си счетоводни книжа и изчисли колко може да похарчи за къща. Покупката нямаше да е нехайна. Ида не беше нехайна жена. Ден след ден обикаляше града, прекосяваше Сена, сновеше по левия и по десния бряг. Проучваше широки булеварди и тесни улички, оглеждаше имения с кули и градини с елегантни градски къщи. Отхвърляше прекалено шумните и прекалено изолираните квартали. Знаеше точно какво иска.
	Представяше си достолепен дом сред цветни лехи и кипариси, достатъчно просторен да приютява баща й, когато посещава Париж. Мечтаеше за стаи с високи тавани и широки прозорци, къпещи ги в светлина. Имаше такива къщи в следвоенен Париж. Петдесетте обещаваха да са десетилетие на изобилието.
	Ида се виждаше като домакиня в изискан салон със златист дъсчен под и вази, пълни със свежи цветя от градината й.
	Рисуваше жадувания дом. Сподели с Геа, че иска да живее в сърцето на Париж.
	— Защо? — попита той.
	— Защото е най-красивата част на нашия красив град.
	— Да, красивата ми Ида трябва да живее в най-красивата част на най-красивия град — засмя се той.
	Според него мечтите й бяха детински. И очарователни. За да й достави удоволствие — понеже обичаше да й доставя удоволствие — Геа я придружаваше и двамата разглеждаха къщи за продан.
	През един зимен следобед изкачиха мраморните стълби на красива къща от седемнайсети век. Ида спря пред входа и погледна назад. По Пон Ньоф се разхождаха влюбени и спираха да съзерцават озарената от слънцето Сена. Две момченца седяха върху ръждивия парапет и хвърляха камъчета в искрящата вода. Ида си представи как прекосява моста по здрач и речният бриз охлажда лицето й. Името на улицата, където се намираше къщата — „Ке дьо л’Орлож“, „Кеят на часовника“ — я заинтригува. Звучеше пророчески, символно. Наближаваше краят на годината; часовете и минутите завършваха своя цикъл. Скиталческото й време приключваше. Щеше да пренавие часовника и да сложи ново начало.
	Още преди да влезе в къщата, тя разбра инстинктивно, че тук ще е нейното убежище. Стаите ще са просторни, прозорците — широки, стените — непроницаеми. Въодушевена, последва брокера. Слушаше внимателно, докато той изреждаше достойнствата на внушителното имение, ала увещания не бяха необходими. Тя застана пред красивата камина и реши да окачи „Сватбения стол“ над нея. Представи си как обзавежда стаята, как копринените завеси се диплят пред широките прозорци. Меки цветове. Синкаволилаво и сребристосиво. Щеше да изнесе от склада тежките мебели, избирани от Белла и като по чудо оцелели през войната. Щеше да сложи канапето под сводестия прозорец, бюфета — до стената в дъното. Щеше да купи тази къща, тя щеше да й стане дом.
	Все пак Ида — както винаги веща в деловите преговори — не пропусна да оспори цената и получи отстъпки. Къщата се нуждаеше от ремонт. Електрическата система — от осъвременяване. Приеха условията й и намалиха цената с хиляди франкове. Най-сетне подписаха договора. Стиснала безценния документ, Ида поведе Геа към задната част на двора, граничеща с тихия Плас Дофен.
	— Татко ще хареса гледката и мястото! — възкликна тя.
	— Не е необходимо да ги харесва. Домът е твой, не негов — напомни й Геа.
	— Ще бъде и негов, когато е в Париж. Ще има апартамент тук. Може би на втория етаж — отговори Ида и погледна към тъмните прозорци, сякаш виждаше Марк зад тях — съзерцаващ тихата уличка, застанал пред триножника с четка в ръка.
	Геа замълча. Знаеше, че където живее Ида, Марк ще живее също, както сега тя имаше стая в Оржьовал и несъмнено щеше да има и в къщата му на Ривиерата. В техните домове винаги щеше да има място за другия. Твърде свързани емоционално, двамата не биха понесли постоянна раздяла.
	— Къщата ти харесва, нали, Геа? — попита тя.
	— Красива е, но е прекалено елегантна за мен — обясни той.
	Ида го погледна, взря се в тясното му лице и непокорния кичур светла коса над високото му чело. Тъжна усмивка играеше по устните му. Тя разбра, че двамата никога няма да живеят заедно на „Ке дьо л’Орлож“. Бяха стигнало до кръстопът в живота си. Ида се повдигна на пръсти и го целуна. Той я прегърна и свали синия копринен шал, забулил блестящата й коса. Къдриците й се спуснаха на меки дипли върху раменете й. Геа си спомни как преди месеци й бе подарил шала във Венеция. Уви го около врата й и я докосна по бузата. За пръв път забеляза колко са се изострили чертите й — високите скули, обагрени в златисторозово от зимното слънце, изпъкваха по-ясно, пълните й устни оформяха купидонов лък. Той я улови за ръка и я поведе към Пон Ньоф. Двамата спряха на моста и се вгледаха в отраженията си в чистата речна вода.

	* * *

	Още преди да обзаведе своята спалня в къщата на „Ке дьо л’Орлож“, Ида подготви апартамента на Марк. Той обаче й гостуваше рядко. Оплакваше се, че през зимата Париж е мрачен и сив, а през пролетта — препълнен с туристи. Копнееше за Лазурния бряг, за топлите слънчеви дни и приказното синьо море и небе — утеха за очите и вдъхновение за четката му. Искаше да има свой дом на юг. Твърде дълго се беше скитал.
	— Изморих се да бъда номад. Скитникът евреин — рече той на Вирджиния.
	Тя кимна. Не се изненада, че Ида и Марк са обзети от еднакъв копнеж. Ида си беше купила дом. Марк щеше да направи същото.

	* * *

	Марк и Вирджиния напуснаха Оржьовал без съжаление и наеха обзаведена къща във Ванс. Малкият Давид бе най-щастлив на брега. Ида идваше и гледаше как засмяното момченце нагазва развълнувано в морето, после се втурва обратно при баща си и го дърпа към водата.
	Марк полудува няколко минути със сина си, но бързо се върна изморен на пясъка. Морските капки блестяха като перли по белите му къдрици, сияйните му очи бяха в цвета на прииждащите вълни.
	— Стар съм за баща на толкова енергично дете — оплака се той на Ида.
	— Аз като него ли бях? — попита тя.
	— Не помня — отвърна рязко Марк. — Що за глупав въпрос, Идочка. Ти беше тихо момиченце. Нормално е момчетата да са силни и палави.
	Той не откъсваше очи от Давид, който хвърляше шарена плажна топка във водата и с кикот се спускаше след подскачащото по вълните кълбо.
	Ида извърна поглед. Не, тя не беше енергично дете. Не гонеше по вълните топки в цветовете на дъгата. Беше търпелива и тиха, покорно позираше на баща си, застинала неподвижно, докато четката му сновеше по платното. Тръсна глава. Глупаво е да се връща мислено назад. Сега е пораснала жена и обича малкия си брат. Двамата бяха от различни поколения. Родени от различни майки, но деца на баща си, податливи на настроенията и очакванията му.
	Давид се гмурна под пенестите вълнички, за да догони топката, вдигна я победоносно над главата си и махна подканващо на Ида. Тя се засмя, скочи на крака и хукна към него.
	— Хвърли ми топката! — извика и двамата разплискаха морето — момченце със златна коса и изящна жена с огнени къдрици, прехласнати от смях.
	Марк и Вирджиния продължаваха да си търсят дом. Марк сравняваше всяко предложение с къщите на Пикасо и Матис. Нямаше да се примири с по-малко. Накрая Ида разреши проблема.
	— Получих писмо от приятеля ми Клод Бурде — рече тя един следобед. — Продава „Ле Колин“*, наследство от майка му. Къщата била елегантна, с великолепна градина.
	[* „Ле Колин“ — името на къщата означава „хълмовете“. — Б.р.]
	Думите бяха подбрани внимателно — елегантна, великолепна. Заинтригуваха Марк.
	— Къде се намира? — попита той.
	— На Бау де Блан, близо до пътя между Ванс и Сен Жане.
	— Не харесвам Сен Жане — възрази Вирджиния. — Откъснато скалисто място, фонтанчето пръска немощна струйка, все едно рони сълзи.
	Ида не отговори. Обърна се към Марк.
	— Трябва да видим къщата. Сигурна съм, че ще я купим на добра цена.
	— Добре — съгласи се той. — Нали нямаш нищо против, Вирджиния?
	— Има ли значение? — попита тя с ведър тон, но не се усмихна. — Предложенията на Ида както винаги са закон.
	На другия ден посетиха „Ле Колин“. Минаха по опасаната с кипариси алея и заобиколиха евкалиптова горичка. Елегантната вила бе построена през оптимистичната бел епок. Вирджиния обаче отбеляза злорадо колко е запусната. Железните парапети бяха поръждавели, жълтите стени — обезцветени от влагата, просмукваща се през цепнатините по тавана на терасата. Натрошени стъкла се валяха по пода на верандата. Стаите също ги разочароваха. Стените се нуждаеха от пребоядисване, прозорците бяха за сменяне. По набъбналия паркет тъмнееха петна от вода.
	— Къща на призраци! — провикна се Давид, по-скоро развълнуван, отколкото уплашен.
	Състоянието на къщата не смути Ида. Обясни им, че така по-лесно ще смъкне сериозно цената. Парите не ги притесняваха, но тя винаги търсеше изгодата и обичаше да организира ремонти. Хрумна й, че в друго време навярно щеше да учи архитектура.
	— Къщата има история — настоя тя.
	Преди войната майката на Клод, Катрин Поци, бе живяла тук с любовника си Пол Валери. Клод, активен участник в Съпротивата, се укривал в една от пристройките.
	— Ето го моето място — заяви Ида, докато разглеждаха малката самостоятелна сграда.
	Вирджиния я изгледа остро.
	— Смяташ да живееш с нас, ако баща ти купи „Ле Колин“ ли? — попита тя.
	Ида се засмя.
	— Не, разбира се. Моят дом е в Париж. Но както баща ми има апартамент там, аз ще имам кътче тук. Ще ви посещавам през почивните и през празничните дни. Не си ли съгласна, Вирджиния?
	— Съгласна е — отговори Марк вместо нея.
	Младата жена се обърна и излезе в градината.
	Марк обиколи къщата и повече от час се застоя в просторната стая, според Ида най-подходяща за ателие. Огромният прозорец гледаше към поклащащите се корони на горичка от финикови палми. Ухание на портокалови цветове изпълваше въздуха. През клоните на дърветата се виждаше Средиземно море и древната крепостна стена на Ванс.
	— Мога да рисувам прекрасни пейзажи, без да помръдна от прозореца — промърмори той.
	Ида се усмихна победоносно.
	Излязоха навън и се разходиха в задната градина, където две скали — черна и бяла, се възправяха като бдителни стражи.
	— Мисля, че вилата не отстъпва на Матисовата в „Симие“* и ми се вижда по-голяма от дома на испанеца във Валори — той се усмихна със задоволство при мисълта, че ще живее по-нашироко от колегите си.
	[* „Симие“ — квартал на Ница, обхващащ античната част на града с множество руини и паметници. Разположен на висок хълм, кварталът предлага прекрасен изглед към морето. — Б.р.]
	— Има ли значение? — попита раздразнена Вирджиния.
	— Важно е, разбира се, Марк Шагал да има красива къща като Матис и Пикасо — отговори той. — Решено е. Шагал ще купи „Ле Колин“.
	— Харесва ли ти къщата на призраци, мамо? — попита Давид.
	— Няма значение какво ми харесва — отвърна тя. — Длъжни сме да живеем тук.

	* * *

	Ида се върна в Париж и уреди покупката. След добронамерени преговори Клод Бурде прие предложената сума. За няколко месеца порутената къща бе красиво обновена. Фасадата искреше в бяло, яркозелени кепенци обрамчваха прозорците. Ида разпредели складираните маси, дивани, писалища и скринове на Белла в своята къща на „Ке дьо л’Орлож“ и в „Ле Колин“ на Марк.
	— Мама ще живее при нас — рече тя на Марк, докато подреждаше ценните сувенири на Белла върху масичката в ъгъла, отмествайки снимката на Давид, сложена там от Вирджиния.
	Вирджиния се усмихна мрачно. Изчака Ида да си тръгне и върна снимката на мястото й.
	Понякога Ида подкарваше колата към „Симие“, за да гостува на Матис. Той обичаше да я рисува като малка; рисуваше я и сега през ленивите следобеди във вилата му.
	— Искам да уловя жената у теб. Знаех, че ще станеш красавица, но ти надмина очакванията ми — призна художникът.
	— А знаеше ли, че всички ще произнасят името на Анри Матис с благоговение? — подкачи го тя.
	Лидия Делекторская — секретарка и муза на Матис — ги слушаше усмихната.
	Ида посети и Пикасо във Валори. Той й показа най-новата си картина и прие възторжените й похвали. Предишното напрежение помежду им се изпари.
	— Татко те смята за най-изтъкнатия съвременен художник — поласка го тя.
	— А аз съм сред поклонниците на неговото изкуство — отвърна испанецът.
	Франсоаз Жило се усмихна иронично, развеселена от любезната размяна на лъжи.
	Любовницата на Пикасо се срещна с Лидия Делекторская в Ница. Седнаха в едно кафене и Лидия попита:
	— Посети ли ви дъщерята на Шагал?
	— Разбира се. Доста съблазнително посещение. Спешно й трябва любовник — отговори Франсоаз.
	— Не — възрази с добродушна усмивка Лидия. — Спешно й трябва съпруг.
	Двете жени, които нямаха желание да се омъжват за възрастните си любовници, се засмяха и ръка за ръка поеха по озарената от слънцето улица „Д’Англетер“.


>	Четиридесет и втора глава

	Лятото си отиде и есенно униние забули Ривиерата. Марк, винаги неспокоен при смяната на сезоните, реши да усъвършенства изкуството на литографията. Договори се да работи в ателието на Фернан Мурло*.
	[* Фернан Мурло (1845–1988) — художествен ръководител на семейна печатница, която специализира в издаването на албумни издания с произведения на изкуството. Основава „Студио Мурло“ за литографии и печата графиките на френските авангардисти. Днес наследниците му притежават над 500 000 оригинални графики. — Б.р.]
	— Ще изуча уменията на Испанеца — обясни той на Вирджиния. — Как ти се струва?
	— Добре. Изучи ги — отвърна равнодушно тя.
	Двамата се отчуждаваха все повече. Разговорите им бяха пропити с раздразнение. Той се оплакваше от мрачните настроения на завърналата се от Англия Джийн и хокаше немирния Давид. Вирджиния му отвръщаше, че се скъпи за домашните разходи. Хранеха се в мълчание.
	— Ида ще се радва да разполага с баща си в Париж — добави подмолно Вирджиния.
	— Приятелите ти в Рокфор* несъмнено ще се радват да те виждат по-често в мое отсъствие — не й остана длъжен Марк.
	[* Рокфор льо Пин — малко селище в Средиземноморските Алпи, в близост до Ница. — Б.р.]
	Не харесваше новите й познайници, прехласващи се като нея по холистичната медицина.
	Ида го посрещна с възторг в дома си. Подготвяше изложбите му в Цюрих и в Израел. Всяка вечер двамата работеха заедно; обмисляха кои картини да изберат и как да ги подредят.
	— Трябва да внимаваме — предупреди я Марк. — Израел не е Швейцария.
	— Не бой се — успокои го тя. — Ще организирам лично и двете изложби.
	Ида готвеше любимите му руски ястия и устройваше партита; свитата й от приятели, художници и писатели издигаше на пиедестал Марк. Най-често обаче двамата предпочитаха да се усамотяват, увити в пашкула на споделените спомени и взаимната всеотдайност към изкуството му. Ида отново бе разумната дъщеря, грижеща се за капризния си баща.
	Вирджиния не дойде с тях в града. Обясни, че промяната на обстановката ще се отрази зле на Давид и Джийн. Не се чувствала самотна без Марк. Винаги била добре дошла при приятелите си в Рокфор.
	Носеха се слухове за радикалната комуна там и Ида бе загрижена тя да не повлияе отрицателно върху децата. При кратко посещение в „Ле Колин“ реши да придружи Вирджиния и да се запознае с приятелите й. Остана отвратена от фанатичните им възгледи и странната уредба на живота им. Мивката преливаше от неизмити съдове, тоалетните бяха задръстени, голи деца тичаха из къщата. Нудисти се разхождаха навсякъде и се къпеха в едно разкаляно езерце.
	— Как може да водиш децата там, Вирджиния? — попита тя по обратния път. — Тези хора са примитивни псевдоинтелектуалци. Би трябвало отдавна да са надживели празноглавото бохемство.
	— Като теб ли, Ида? В някой от многото ти минали животи? — сряза я сухо Вирджиния.
	Ида стисна волана, ядосана и изненадана. Знаеше, че Вирджиния негодува мълчаливо, но избягва сблъсъците. Беше се променила, и то коренно. Ида се съмняваше Марк да е забелязал. Той реагираше единствено ако понася неудобства или му пречат да работи. Тя предполагаше, че Вирджиния — заложница на щедростта му — е достатъчно умна да спазва въпросните граници.
	— Често ли водиш Давид и Джийн там? — не отстъпи, борейки се гласът й да не издава безпокойство. — Позволяваш ли им да гледат как приятелите ти се къпят голи?
	— От малка си позирала гола на баща си. Няма причина нудизмът да те смущава — отвърна Вирджиния. — Защо Давид и Джийн да не свикват с красотата на голото човешко тяло? За твое сведение, понякога отсядам в къщата, когато баща ти е в Париж. Тоест — все по-често.
	— Първо, никога не съм позирала гола пред други хора. Татко не би го позволил нито тогава, нито сега. Второ, той е в Париж, защото изучава графика и подготвя изложби — обясни студено Ида.
	— А ти, разбира се, му помагаш. Сигурно е чудесно да е изцяло на твое разположение. Това искаш, нали? — сряза я Вирджиния.
	Ида се втренчи право напред. Замълча. Върна се в Париж с мрежичка цитрусови плодове и последните жълти есенни рози от градината в „Ле Колин“.
	— Подарък от Вирджиния — рече на Марк.
	Всъщност Давид и Джийн бяха набрали ароматните плодове, а Ида — розите. Тя не спомена нищо за комуната. Увери баща си, че Вирджиния се справя добре и децата са здрави. Той не настоя за подробности. Беше зает да съставя каталозите за швейцарската и израелската изложба.
	През вечерта, когато най-сетне приключиха работата, Ида и Марк седнаха един срещу друг в гостната, свързани от споделена умора и задоволство от постигнатото. Тя пусна радиото и „Картини от една изложба“ на Мусоргски огласи стаята. Марк обичаше произведението, защото разбуждаше спомените му за изгубената Русия. Ида би предпочела Дебюси, но щом баща й бе доволен, доволна бе и тя. Дългите му зацапани с боя пръсти барабаняха по ръкохватката на креслото, очите му бяха затворени. Марк бе доброволен пленник на страстната ехтяща музика, пренесла го в родната земя.
	Ида се вгледа в „Сватбения стол“ над камината. За пръв път й хрумна, че празният стол е обещание; някой ден навярно пак щеше да седне върху него като по-мъдра и уверена младоженка, а букетът й тогава ще грее в пъстри багри. Баща й ще й нарисува нова, по-радостна картина — подарък, подходящ за нов и щастлив живот.
	Абсурдната представа я накара да се усмихне. Тя стана и пристъпи към прозореца. Първите снежинки танцуваха в ореола на уличните лампи и падаха меко в надиплената от вятъра Сена. Ида дръпна завесите от зелено кадифе и седна отново.
	Мусоргски смени темпото и Марк отвори очи. Погледна я.
	— Не се ли чувстваш самотна в тази голяма къща, Ида? — попита тихо.
	— Но ти си тук с мен — отговори тя.
	— Невинаги.
	— Нямам време да се чувствам самотна, татко. Работя, имам приятели. Пътувам често. Скоро заминавам за Швейцария, после за Израел. Животът ми е вихрушка. Не се безпокой за мен.
	Още преди да довърши обаче, я обзе странно и необяснимо убеждение, че ще се случи нещо паметно и нехайно споменатата бясна вихрушка ще я всмуче със свирепа сила.
	Марк се взря в нея, усетил внезапната промяна в настроението й. Той прекоси стаята, коленичи до нея и вдигна дланта й до устните си.
	— Не се безпокоя. Знам колко си силна. Но се грижи за себе си, Ида. Нямаш представа колко се нуждая от теб.
	Думите му я изненадаха и притесниха. Той изразяваше пестеливо чувствата си. Пазеше страстите за работата си, заделяйки оскъдни порции на близките си.
	— Знам. Нуждаем се един от друг — прошепна тя, погали го по бузата и прокара пръст по арката на веждата, гъста и сива в странен контраст с искрящите му яркосини очи.
	Той се изправи рязко и стисна горната част на бедрото си с лице, разкривено от болка.
	— Какво има, татко? Добре ли си? — сърцето на Ида се разтуптя от страх.
	— Спазъм. Просто спазъм. Случва се понякога. Дреболия. Сигурен съм. Но за всеки случай Вирджиния ми уреди преглед при доктор Дьо Странж в Ница. Но съм здрав, убеден съм.
	— Разбира се — увери го Ида, ала го хвана за ръка и не го пусна, докато не отзвуча какофоничното финално кресчендо на Мусоргски.

	* * *

	Не беше здрав.
	— Рак — каза Вирджиния на Ида със зловещо спокоен глас.
	Коленете на Ида се подкосиха. Тя стисна за опора гърба на стола. Рак. Дума, произнасяна винаги шепнешком, сякаш изречена отчетливо, би призовала Ангела на смъртта. Изпълнена с ужас, тя си представи как ракът изцежда живота с жестоките си щипки.
	— Не се притеснявам — продължи Вирджиния. — Ракът е на простатата. Обикновено се овладява. Приятелите ми в Рокфор ме увериха, че се лекува със здравословно хранене.
	— Дипломирани лекари ли са приятелите ти? — попита презрително Ида.
	Нехайството на Вирджиния, нелепото доверие в нелепите й приятели я вбеси.
	— Не ме интересува мнението им — отсече тя. — Какво каза доктор Льо Странж?
	— Препоръчва операция. Но не е необходимо. Приятелите ми разбират от холистична медицина. Варя билкови чайове на баща ти.
	— Билковите ти чайове също не ме интересуват. Идвам при вас, за да решим какво да предприемем.
	— Аз вече съм решила! — настоя предизвикателно Вирджиния.
	— Нямаш право да вземаш решения от името на баща ми. Не си му съпруга — отвърна Ида и затръшна слушалката.
	Нямаше време да убеждава Вирджиния. Обади се на Елза в Ню Йорк. Разчиташе приятелката й да я посъветва. Елза я изслуша внимателно.
	— Ще се консултирам с нашите онколози — обеща тя.
	Позвъни на другия ден.
	— Ракът на простатата наистина се овладява, но винаги съществува опасност от метастази. Онколозите тук единодушно потвърдиха, че операцията е най-добрата възможност. Ще успееш да убедиш Вирджиния, сигурна съм.
	— Не ми трябва съгласието й — отсече Ида.
	— Но тя ти е необходима. Баща ти зависи от нея. Бъди внимателна, Ида — предупреди я Елза.
	Ида се усмихна.
	— Съветваш ме да внимавам, откакто се запознахме — напомни тя на приятелката си.
	— Не ме послуша тогава — отговори Елза. — Както и да е, независимо дали Вирджиния е съгласна, погрижи се да насрочиш операция.
	— Непременно — зарече се Ида. — Кога ще те видя пак, Елза? Елате ми на гости с Андре и малкия Даниел.
	— Андре не иска да се връща в Европа. Още не е забравил войната. Обещавам ти обаче да дойдем на сватбата ти.
	Ида се засмя.
	— Толкова ли си сигурна, че ще се омъжа повторно?
	— Съвсем сигурна. Погледни се в огледалото, скъпа. Създадена си за любов. Ще бъдеш съпруга. Ще бъдеш майка — отговори Елза. — Баща ти ще бъде горд дядо. Сега се погрижи за здравето му. Уреди операцията.
	— Разбира се — обеща Ида.
	Веднага се обади на доктор Льо Странж.
	— Времето е от значение — предупреди я той. — Трябва да го оперираме възможно най-скоро.
	— Разбирам — увери го тя.
	Нямаше да се бави. Щеше да замине на юг още щом доуточни всички подробности за изложбите в Швейцария и Израел. Обзета от чувство за неотложност, тя веднага се залови с купчината документи върху писалището си. Елза бе споменала за опасността от разсейки. Нямаше да позволи да се стигне дотам. Баща й не можеше да умре. Нямаше да му разреши да умре.
	Същата нощ я събуди познатият кошмар. Отново тичаше, стиснала ръката на баща си. Бягаше отчаяно от тъмна фигура с качулка. Злокобният преследвач приближаваше. Ида прегърна закрилнически Марк и двамата полетяха към небето. Усещаше как сърцето му бие до нейното. Свистящият вятър ги понесе към облаците, отвъд хватката на хищника — Ангела на смъртта, владетел на нощното царство на кошмарите и ужаса.
	— Няма да победи! — изкрещя тя в мрака.
	Най-сетне работата покрай изложбите приключи. Тя хукна към любимата сладкарница на Марк и купи еклери, пасти и ягоди в шоколадова глазура. От пазара избра кошница черни трюфели и китки киселец за любимата му супа. По целия път държа вкуснотиите в скута си. В „Ле Колин“ ги подреди веднага върху масата в трапезарията.
	— Нося ти любимите сладкиши, татко! — заяви и разкъса белите картонени кутии, съдържащи съкровищата. — А тази вечер ще ти сготвя паста с трюфели във винен сос и супа от киселец със сметана.
	Лицето на Марк грейна, но Вирджиния я изгледа смръщена.
	— Баща ти не бива да яде мазни и сладки храни. На строга диета е, разработена от приятелите ми специално за него — рече с леден глас тя точно когато Марк посягаше към еклерите.
	— Всичката сладост в живота ли ще ми отнемат? — проплака той.
	— Не, татко, не — увери го Ида. — Ще има сладост в живота ти!
	Тя взе избрания от него еклер, сложи го в една чиния и му даде вилица. Той задъвка лакомо; сметаната потече по брадичката му, по устните му полепна шоколад.
	Ида избърса нежно устата му с кърпичката си, сложи ябълкова тарталета в чинията и му се усмихна. Двете с Вирджиния не се поглеждаха. Вирджиния не възрази, когато малкият Давид лапна ягода с шоколадова глазура. Битката бе приключила. Ида отново беше победила.
	На другия ден тя заведе Марк в клиниката в Ница, за да насрочат операцията.
	— Има две процедури — обясни им доктор Льо Странж. — Налага се да посветите на здравето си два месеца от живота си, мосю — усмихна се добросърдечно той.
	Художниците бяха любимите му пациенти. „Като децата са“, бе споделил веднъж с госпожа Льо Странж. Марк Шагал, чиито творби го изпълваха с възхищение, също се държеше като уязвимо момченце. Устните му трепереха, пръстите му бяха свити в юмруци.
	— Ще боли ли? — попита жално той.
	Отговори му Ида:
	— Няма да усетиш нищо, татко. Ще спиш — обясни му с утешителен майчински тон. — Нали така, докторе?
	— След операцията е нормално да изпитвате известно неудобство — призна лекарят.
	Марк сви рамене, но лицето му бе пепелявосиво и по челото му блестяха капчици пот. Ида нежно я попи с бродираната си носна кърпичка.
	— Всичко ще бъде наред, татко — увери го тихо тя, когато останаха сами.
	— Мразя болниците. Майка ти умря в болница.
	Още виждаше като наяве крехкото безжизнено тяло на Белла върху тясното бяло легло под очертанията на кръста, свален преди това от грижовната сестра.
	— Това е клиника, не е болница. Вирджиния може да остане в стаята ти. Аз също ще бъда тук — обеща Ида.
	— Но нали заминаваш в Цюрих за изложбата? — възрази Марк.
	— От Цюрих до Ница има самолети. Пътуването отнема само няколко часа. Нищо сложно. — Тя се усмихна и разтри дланите му, леденостудени в затоплената стая.
	В деня на операцията седеше до Вирджиния в чакалнята на болницата. Доктор Льо Странж ги увери, че процедурата е бърза. Не повече от два часа. Минаха два, после три часа. Пребледнели сестри влизаха и излизаха от операционната. Вирджиния стискаше ръката на Ида, забила остри нокти в меките й длани. „Дали е време за молитва“, помисли си Ида. Знаеше обаче само една молитва, а тя не беше за живите.
	Най-сетне доктор Льо Странж дойде при тях. Имало усложнения, внезапен кръвоизлив, но го овладели. Марк бил добре. Всичко било наред.
	Ида се изправи и протегна ръка.
	— Благодаря ви, благодаря ви от сърце — отрони тя.
	Беше до Вирджиния край леглото на Марк, когато той се събуди от упойката. Целуна го по челото и дочака сънливата му усмивка.
	— Виждаш ли, татко. Всичко е наред. Сега отлитам за Цюрих. Ще се върна след няколко дни.
	— Моята Идочка — промълви той и затвори очи.
	Ида се обърна към Вирджиния, решена да послуша съвета на Елза.
	— Много ти благодаря. Ще съм спокойна в Цюрих, защото ти си тук.
	— Не ми е нужна благодарността ти. Правя го за Марк — отговори Вирджиния. — Разбирам дълга и отговорността си към него.
	„Странни думи“, помисли си Ида. Дълг, отговорност. Стигаше просто „любов“. Тя се вгледа във Вирджиния, която подреждаше дреболиите по нощната масичка на Марк — подравни шишенцата с хапчета и гарафата, премести вазата с жълта роза върху перваза на прозореца.
	Ида излезе и затвори тихо вратата. Въздъхна и си погледна часовника. Трябваше да побърза, за да не изпусне самолета.


>	Четиридесет и трета глава

	Цюрих бе сив и студен. Хотелската стая изглеждаше аскетична и чиста до блясък. От леглото се виждаше полумесецът на Цюрихското езеро. Бели завеси, захабени от честото пране, закриваха тесните, заскрежени прозорци. Ида прие с благодарност монохромното спокойствие и тишината, прекъсвана само от камбаните на „Гросмюнстер“*. Прегледа купчината писма, връчени й от портиера. В шест я очакваха на коктейл в нейна чест, организиран от меценати на Художествения музей. След него я канеха на вечеря в голямата бална зала на хотел „Роял“. Редакторът на рубриката за изкуство в „Ла Газет“ настояваше за интервю. Коментатор от Швейцарското радио питаше дали ще се съгласи да гостува в студиото му.
	[* „Гросмюнстер“ — голяма митрополитска катедрала в Цюрих, чието строителство е започнало през 1100 г. Символ на града. — Б.р.]
	„Вашето присъствие е чест за Швейцария“, пишеше сервилно коментаторът. Ида се усмихна горчиво при спомена за писмата без отговор, които бе адресирала до швейцарските бежански агенции в отчаян опит да намери убежище по време на войната. Тогава присъствието на Шагал бе категорично нежелано. „Както и да е — каза си строго тя — това е минало.“ Не биваше да забравя думите на Геа, не биваше да позволява оскърблението да я осакатява.
	Църковната камбана заби отново. Ида преброи:
	— Едно, две, три. Добре. Имам време да подремна — рече гласно.
	Следобедната дрямка бе добре дошъл лукс.
	Разопакова бързо куфара и се строполи върху леглото, предавайки се на трупаната седмици наред умора. Затвори очи, вдиша дълбоко и потъна в блажено дълбок сън. Настойчивият звън на телефона я разбуди рязко.
	— Мадмоазел Шагал? Мадмоазел Ида Шагал?
	Мъжкият глас бе дълбок и мелодичен.
	— Да, аз съм — промърмори сънливо тя.
	Небето бе тъмно, църковните камбани отмериха вечерен час — седем. Сърцето й се сви. Беше пропуснала приема, устроен от меценатите на музея.
	— Обажда се Франц Майер — представи се мъжът. — Не дойдохте на коктейла и се разтревожихме. Помолиха ме да се уверя, че сте добре.
	— Простете, господин Майер.
	Тя се замисли как да се оправдае пред този мъж, в чийто глас се долавяше искрена тревога. Реши да заложи на истината. Намираше се в Швейцария — страната на мира, почтеността и неутралитета.
	— Признавам, че заспах. Надявам се да ме извините.
	— Разбира се, разбира се. Постъпихме глупаво, че не ви оставихме време да отпочинете от пътуването. Успяхте ли да се отморите, за да вечеряте с нас?
	— Да. Благодаря за разбирането.
	— Във фоайето на хотела съм. Ще ви чакам. Нали помните, че вечерята е официална?
	— Разбира се. Няма да се бавя.
	Всъщност беше забравила. Колко мил и внимателен бе Франц Майер! Защо ли името му й звучеше толкова познато?
	— Не бързайте. Хотел „Роял“ е съвсем близо.
	— Благодаря — повтори тя.
	Избра ръждивокафява рокля от тафта с широки поли и дълбоко деколте, изкусно извезано с камъни. Навярно прекалено дръзка за консервативните благодетели на Художествения музей, но все едно. Дъщерята на Марк Шагал можеше да си позволи известна екстравагантност. Сложи си кехлибарена огърлица, прибра косата си в свободен кок, наметна пелерина с качулка, обточена с кожа, и се усмихна на отражението си в огледалото. Дългата дрямка се бе оказала чудодеен лек. Гладката кожа на лицето й вече не изглеждаше изопната от напрежение, очите й със златисти петънца искряха. Ида взе вечерната си чанта, затвори вратата след себе си и слезе в дискретно осветеното фоайе.
	Той стоеше до рецепцията — строен тъмнокос мъж в изрядно ушит вечерен костюм — и грижливо си бършеше очилата. Ида го наблюдаваше, удивена колко е вглъбен. Веднага разбра, че подхожда внимателно дори към най-дребни задачи. Грижовен мъж. Тя пристъпи към него.
	— Мосю Майер? — усмихна се с отработената си лъчезарна усмивка.
	Той се втренчи изненадан в нея и лицето му поруменя.
	— Аз съм Ида Шагал. Не ме ли очаквахте? — попита тя, развеселена от стъписването му.
	— Да, да, разбира се, чаках ви. Просто не очаквах да сте толкова красива.
	Думите се изляха самоволно от устата му. Смутиха го, защото подобни откровения му бяха неприсъщи и учудиха Ида със спонтанността си.
	— А аз не очаквах да сте толкова млад — отвърна тя.
	Франц Майер, спомни си със закъснение, бе изтъкнат специалист по история на изкуството и директор на Художествения музей в Берн — най-известната галерия в Швейцария. Беше му писала относно пренасянето на изложбата от Цюрих в Берн и отговорите му бяха сърдечни, а педантичността му не отстъпваше на нейната. Внимателен мъж наистина.
	Ида го улови под ръка и двамата излязоха в мразовития зимен мрак.
	Вечерята протече приятно. Ида изигра добре ролята си. Тревогите за баща й останаха на заден план. Тя бе в стихията си — дъщерята на Марк Шагал както винаги очароваше поклонниците си, омайваше критици и колекционери. От другия край на масата, седнал под блестящия полилей, Франц Майер я наблюдаваше с усмивка. Тя улови погледа му и кимна. Той вдигна чашата си с вино и тя вдигна своята — мълчалива приятелска наздравица.
	Тръгнаха си заедно и закрачиха по притихналите улици.
	— Достатъчно топло ли ви е? — попита той.
	— Разбира се — отговори тя и вдигна качулката на пелерината.
	— Чудесно е да се разхождаш и да разговаряш в тишината на нощта — рече той.
	— Това е лукс — съгласи се тя. — Рядко ми остава време да си го позволя.
	— Не го смятам за лукс — възрази той. — Когато се разхождам, знанието, събрано в музеи и библиотеки, кристализира. Понякога вкъщи дори не си свалям палтото. Сядам направо до писалището и започвам да пиша, защото се страхувам да не изгубя идеите, долетели при мен с крилете на вятъра. Звучи ли ви странно?
	— Не — поклати глава тя. — Татко често повтаря, че сюжетите на картините му хрумват, докато се разхожда из гората или съзерцава морето. Явно по същия начин думите идват при вас.
	Беше чела негови статии в научни списания за изкуство; познанията и дълбоките му прозрения я бяха впечатлили.
	— Вие също ли сте художничка, Ида? — попита той.
	Произнесе името й колебливо, сякаш прекалено рано прекосява границата на близостта.
	— Имам някаква дарба, Франц. — Неговото име се плъзна лесно от устните й. — Рисувам и скицирам, когато намеря време, но като представител на баща ми трудно успявам да се съсредоточа върху своята работа.
	— Баща ви е щастлив да има толкова всеотдайна дъщеря.
	— А аз съм щастлива да имам такъв баща.
	— Да. Изглежда двамата сте благословени.
	Думите му я изненадаха. Франц Майер, изучавал в дълбочина творческите натури, разбираше предаността й. За разлика от Геа и Мишел, той не оспорваше стремежа й да поставя нуждите на Марк над своите. Но пък не беше нито неин любовник, нито съпруг. Почти не се познаваха. Мнението му не произтичаше от личен опит, нито беше важно за нея. След по-малко от седмица щеше да се върне в Берн и да изчезне от живота й.
	Пред хотела обаче той импулсивно смъкна качулката й.
	— Косата ти е прелестна! — прошепна.
	Тя свали безмълвно фибите от кока и къдриците й се спуснаха по раменете.
	Той вдигна един кичур и го опря в бузата си.
	— До утре — рече тихо. — Ще ми позволиш ли да ти покажа красивия ни Цюрих?
	— До утре — съгласи се тя, доволна от поканата.
	На другия ден се разходиха бавно по брега на Лимат и обядваха в старинно кафене на кея под внушителните кули на „Гросмюнстер“. Франц поръча фондю — непознато ястие за нея — и я научи как да потапя тънките препечени хапки в разтопения грюер*. Видеше ли, че се затруднява, я хранеше с дългата си вилица — очарователен, грижовен жест. „Рядко преживяване“, осъзна Ида.
	[* Грюер — полутвърдо до твърдо краве сирене, едно от емблематичните за Швейцария, наречено по името на градчето, в което започва да се произвежда през 1115 г. — Б.р.]
	— Фондюто е спомен от детството ми — обясни той и заразказва с лекота и чувство за хумор за семейството си. — Мама ни смята за швейцарски аристократи. Гордее се безпричинно с богатството и именията ни. Глупаво е, защото са наследени и ги имаме по чистата случайност на потеклото. Лично мен такива богатства ме смущават.
	— С татко никога не сме намирали парите за нещо смущаващо — отвърна откровено Ида. — Може би защото години наред живяхме в страх, бягахме от омразата и се налагаше да откупуваме пътя към свободата. Признавам, че съм много внимателна с парите. Според мен те осигуряват независимост. А за татко са защитно средство срещу заплахите на опасния свят.
	— Да. Забелязах ужаса в картините му — отбеляза тихо Франц. — Ожесточените цветове, летящите хора, уплашените същества, борещи се да запазят равновесие сред разбунени пейзажи.
	Тя го погледна изненадана. Малцина критици вникваха в това измерение, характерно за платната на Марк.
	Макар да планираше да отпътува след откриването на ретроспективната изложба, Франц остана в Цюрих. Всеки ден я придружаваше в музея и я откарваше до летището за ежеседмичните полети до Ница. Ида му обясни, че е обещала на Марк да го посещава в клиниката възможно най-често и не иска да го разочарова.
	— Ти си забележителна, грижовна дъщеря — той улови ръката й. — Но си и забележителна, грижовна жена — добави.
	Думите му я трогнаха. Франц я ценеше каквато е. Тя го погледна с очи, изпълнени с благодарност.
	Елза се обади от Ню Йорк да се осведоми как се възстановява Марк. Притесни се, когато Ида сподели колко често пътува до Ница.
	— Изтощително е. Ще се разболееш — предупреди я.
	— Татко има нужда от мен — настоя Ида.
	— Или ти изпитваш необходимост да си му нужна? — попита Елза.
	Ида не отговори. Разбираше, че и с този въпрос приятелката й отправя предупреждение.
	Марк наистина имаше нужда от нея. Вирджиния се грижеше за него, но той разчиташе на окуражителното присъствие на дъщеря си. Ида убеди готвачката да приготвя любимите му вкусни ястия и десерти. Уреди да го преместят в стая с изглед към морето. Той рисуваше отново и изгаряше от нетърпение да изследва нови измерения, обзет от необяснимо чувство за неотложност. Пресягаше се нависоко и се страхуваше, че му остава твърде малко време да осъществи стремежите си.
	— Искам да рисувам стенописи. И витражи. Никога не съм пробвал керамика. Щом Испанеца може да работи с глина, ще мога и аз — повтаряше Марк. — Но трябва да надбягам Ангела на смъртта — добавяше с горчива усмивка.
	— Вече го победи, татко — уверяваше го Ида, изплашена от настойчивостта му.
	— Никой не го побеждава — възразяваше Марк.
	Оплака се, че Вирджиния харчи много за домакинството.
	— Говори с нея — настоя.
	Ида помоли колебливо Вирджиния да опита да е по-спестовна.
	— Знаеш как борави татко с парите — допълни извинително.
	— Знам отлично — отвърна студено Вирджиния. — Уверявам те, че се старая. Все пак трябва да се плаща на хлебаря, на търговеца на вино, на месаря. Когато посрещаме гости, трябва да се поднася подбрана храна. Това не е безплатно.
	— Разбира се — съгласи се Ида. — Очаквате ли гости?
	— Вероятно. Получихме писмо от Шарл Лейренс, белгийския фотограф. Гостува ни в Хай Фолз. Тогава засне прекрасните портрети на Марк и Давид.
	— Наистина е отличен фотограф — кимна Ида. — Когато ни посети в Ню Йорк, направи красиви снимки на мама. Чудя се къде ли са се дянали.
	— Не знам. Не съм ги виждала — отговори прекалено бързо Вирджиния. — Всъщност Лейренс иска да снима филм как работи Марк. Какво мислиш?
	— Ако татко е съгласен, защо не?
	— Не ти поисках разрешение. — В гласа на Вирджиния прозвуча остра нотка раздразнение.
	Майка им не одобряваше присъствието на Ида, но Джийн и Давид винаги я очакваха с нетърпение.
	— Кога ще дойдеш пак? Ела скоро! — подвикваха й на раздяла.
	Изморителното пътуване между Ница и Цюрих продължи два месеца. Всеки петък Франц я откарваше до летището и я посрещаше в неделя. Прегръщаше я за сбогом и за добре дошла. Близостта им се задълбочаваше бавно. Още не бяха любовници. Най-сетне Ида внимаваше. „Елза — казваше си тя — ще остане доволна.“
	Ретроспективната изложба се премести в Берн. Франц и Ида работеха заедно, предусещаха решенията си, обменяха идеи. За пореден път изложбата пожъна значителен успех. Във всички вестници излизаха положителни отзиви. Двамата ги четяха заедно със споделено задоволство.
	— Заслужаваме ваканция — рече той, докато Ида изрязваше грижливо поредната статия за изложбата. — Защо не дойдеш с мен в имението на родителите ми?
	— Не мога. Трябва да отида при татко в Ница. После заминавам за Израел да подготвя изложбите там.
	Очите му потъмняха от разочарование, но той не настоя.
	— Разбирам — рече тихо. — Възхитен съм от твоята всеотдайност към баща ти и творчеството му. Пиши ми, моля те. Ще очаквам с нетърпение писмата ти. Още не си тръгнала, а ми липсваш.
	На летището в Берн Франц докосна нежно лицето й. Даде й снимка в рамка — двамата заедно стояха в обръч светлина пред художествения музей.
	— Красотата ти ме заслепи при първата ни среща — прошепна. — След като те опознах, ми изглеждаш още по-красива.
	— Скъпият ми Франц, добрият ми скъп Франц…
	Думите й, изречени едва доловимо, се стопиха в настойчивото боботене на мотора на малкия самолет.
	Той обви лицето й с длани и за пръв път устните му докоснаха леко и нежно нейните. Сърцето й се преобърна. Прегърнала снимката, Ида се качи бавно в самолета.


>	Четиридесет и четвърта глава

	„Израел грее в светлина и сърцето ми грее от радост, че съм тук“, написа Ида в първото си писмо до Франц. „Имам чувството, че съм се върнала у дома.“
	Беше сигурна, че ще разбере пламенния й възторг, както разбираше влиянието на юдаизма в платната на баща й. Веднъж, докато седяха в любимото си кафене на брега на Лимат и отпиваха с наслада горещ шоколад, Ида му беше казала, че има еврейско сърце.
	Не би се изненадал, че от момента на пристигането, от първата глътка въздух, ухаещ на портокалови цветове, от първата стъпка по сипкавата земя, бе усетила дълбока връзка със страната. Оптимизмът и вълнението на хората я зареждаха с жизненост. Всички се носеха на крилете на историята. Войната за независимост и оцеляване бе спечелена; започваше нова епоха на съзидателност и изграждане на държава. Духът им, надеждите за бъдещето, решимостта да не губят нито ден, бяха заразителни. Увлечена от въодушевлението и устрема им, Ида работеше дейно от ранна сутрин. В Израел имаше мисия. Трябваше да постигне много за съвсем кратко време.
	Музеят в Тел Авив, с тесни и зле осветени зали, щеше да приюти изложбата на баща й. Със свито сърце тя обиколи помещенията, но се постара да прикрие разочарованието си.
	— Музеят сигурно не отговаря на стандартите ви — отбеляза извинително уредникът.
	— Не се безпокойте, ще се справим — увери го Ида.
	Бързо и решително уреди да инсталират ново осветление и да освободят място за по-големите платна. Очароваше хамали и електричари, пренасяше сама картините и енергията й увличаше всички.
	— Творбите на баща ми са си у дома по тези стени — сподели тя, когато подредиха изложбата.
	В Йерусалим работеше с уредниците на Израелския музей.
	— Очакваме с нетърпение да посрещнем баща ви в Йерусалим — каза й външният министър Моше Шарет. — Президентът Хаим Вайцман ще открие изложбата.
	— И татко очаква с нетърпение да дойде — отговори тя, макар да знаеше колко малко вероятно е баща й да предприеме пътуването.
	Замина на север, където в кибуца Айн-Харод в подножието на Галилея щяха да изложат няколко картини на Марк. Остана очарована от красотата на гористите долчинки и величествените планини край селището. Същият пейзаж бе заинтригувал баща й, когато преди години бяха посетили Палестина, и присъстваше неотменно в библейските му теми.
	Хилел, секретарят на кибуца — висок, помургавял от слънцето млад мъж — я приветства сърдечно и гордо й показа овощните градини и нивите, редиците спретнати дървени къщи и проветривата трапезария. Сърцето й се стопли при вида на децата в кибуца — здрави момиченца и момченца тичаха сред цветята в градината на детския дом. Едва проходили дребосъчета лудуваха на детската площадка, закръглени бебета пълзяха под балдахина на евкалиптовите дървета. Малко момиченце подръпна полата й. Ида вдигна детето и го прегърна; сладостният детски дъх я лъхна в лицето.
	Мъжете от кибуца се връщаха от работата на полето, кимаха и произнасяха шепнешком името й. „Ида Шагал. Дъщерята на известния художник. Каква красавица!“
	Тя им се усмихваше с поруменели бузи и блеснали от радост очи.
	— Всички сме развълнувани от посещението ви. За нас е голяма чест да покажем картините на баща ви — каза й Хилел.
	— С татко мислим, че вие сте ни оказали чест — отвърна тя. — Самото съществуване на Израел ни вдъхва спокойствие.
	Тя погледна към еврейското знаме, веещо се върху дървен прът пред библиотеката. Обзе я мимолетна тъга какво би могло да бъде, ако ги нямаше трагичните обрати на историята. Ако имаше еврейска държава преди войната, семейството й щеше да има убежище. Ако Израел бе съществувал тогава, хиляди щяха да останат живи. Малката Шаина, чиито коси бяха жълти като лимоните по дърветата в Айн-Харод, нямаше да бъде погребана в ледените води на Атлантика. Белла Шагал нямаше да умре сред чужденци.
	— Успокоение ли? — повтори объркан Хилел.
	— Да. Присъствието ви тук, на тази земя, ми вдъхва увереност. Знам, че децата ми няма да бъдат хора без държава.
	— Колко деца имате? — попита той.
	— Николко. Все още не съм благословена с деца — отговори Ида.
	Думите й я стъписаха. „Все още“ повдигаше въпрос — кога. Досега не си го бе задавала никога, а и не знаеше отговора.
	Кога? Странният неизречен въпрос витаеше в ума й, когато се върна в хотела в Тел Авив и отвори писмото на Франц Майер, връчено й от портиера.
	С изящния си почерк той й пишеше, че му липсва, липсва му смехът й, мелодичният й глас. В Берн било много студено. Завиждал й за слънцето и топлината в Израел. Копнеел за светлината и топлината, които винаги излъчвала. „Твърде дръзки ли са думите ми“, питаше той. „Ще дойдеш ли в Берн на връщане от Израел, или аз да дойда на Ривиерата?“
	Тя разбра, че въпросът всъщност не е въпрос.
	Препрочете писмото му, после се взря в снимката върху нощната й масичка. Колко сериозно бе изящното му лице, колко нежно искряха очите зад големите очила без рамка. Колко спокойна се чувстваше до него. Колко обичана се чувстваше, когато четеше писмата му и си припомняше мекия му глас. Франц. Изрече името му тихо и взе писалката.
	„Франц, скъпи Франц. Ела на Ривиерата“, написа му. „Ела в «Ле Колин», дома на баща ми. Ще се срещнем там.“
	Готова бе да покани този сериозен и грижовен мъж в дома на баща си и в живота си. Прочете още веднъж писмото му. Беше си задала въпрос и като по чудо отговорът бе дошъл.
	Тя отвори прозореца и погледна към морето, посребрено от новородената луна. През нощта спа дълбоко, изпълнена с непознато задоволство и нова увереност.


>	Четиридесет и пета глава

	Ида се върна във Франция и за нейна изненада Франц я чакаше на летище „Орли“ с букет жълти рози. Тя се хвърли в обятията му, разпилявайки благоуханни цветчета в краката им.
	— Договорихме се да се срещнем в Ница, но там ще си заобиколена от семейството си — обясни той. — Исках за няколко дни да те имам само за себе си. Дано не ти е неприятно.
	— Радвам се! — отговори искрено тя и облегна глава на рамото му.
	Решението му беше правилно. В „Ле Колин“ щеше да е твърде заета. Баща й щеше да настоява да му разкаже подробно за изложбите в Израел; децата щяха да се борят за вниманието й; Вирджиния щеше да я обсипе с оплаквания. В Париж двамата с Франц разполагаха с лукса на усамотението, с отдих от натрапчивите задължения.
	В дома й на „Ке дьо л’Орлож“ вдигнаха наздравица с шампанското, което бе донесъл. Очите им искряха от удоволствие, че са заедно. Думите им се сблъскваха, смехът й преливаше в неговия. Говореха за миналото и обсъждаха бъдещето си. Гласът му както винаги звучеше спокойно, нейният трептеше от вълнение. Не можеше да повярва как й се е усмихнала съдбата.
	Най-сетне усетиха глад. Домакинката бе оставила оскъдни провизии и Ида се завъртя из кухнята все още с дрехите от пътя. Приготви омлет с гъби и салата, както винаги пъргава и чевръста. Усещаше възхитения поглед на Франц. Всеки неин жест му изглеждаше вълшебен. Отраснал в имение с прислуга, той бе очарован от непознатата домашна близост. Всъщност всичко у Ида го очароваше.
	— Баща ти посети изложбата. Срещнахме се в Берн — обясни той, докато се хранеха, доливайки чашите с шампанско. — Открихме доста общи интереси.
	— А сега имате още един — пошегува се тя. — Мен!
	— Сигурна ли си, че ще ме приеме в семейството си? — попита предпазливо Франц.
	— За мен няма значение дали ще те приеме, или не — отговори тя със сериозен тон. — Вече съм жена със свой живот и бъдеще. Но не се безпокой. Ще те посрещне радушно. Ще усети добротата ти, таланта и любовта ти към изкуството. Ще разбере какво щастие ми даваш. Ще видиш, когато дойдеш в „Ле Колин“.
	— Скоро — обеща Франц и я погали по лицето, проследявайки с дългите си пръсти чувствените устни и гъстите й вежди.
	— Много скоро — подчерта строго тя и свали очилата му.
	Приведе се и го целуна.
	— Много скоро — съгласи се той и я прегърна крепко.
	Красотата й спираше дъха му. Веселието й го интригуваше; жизнеността й го очароваше. Ида бе разчупила стените на сериозния му нрав. Той се чувстваше освободен. Талантът и прозренията й щяха да обогатят научната му работа, всеотдайността му към изкуството. Франц бръкна в джоба си и извади кадифена кутийка със старинен пръстен от филигранно злато с инкрустиран смарагд. Наниза го на пръста й.
	— Беше на баба ми, а преди това е бил на нейната баба — обясни. — Смарагд, за да отива на очите ти.
	Ида го погледна, радостна и удивена. Разбра какво значи пръстенът — потвърждение за общата съдба, която вече бяха избрали. Бяха сгодени. Щяха да се оженят. Сълзи блеснаха в очите й. Сълзи на радост, надежда и нежност. Тя докосна камъка, смаяна колко е гладък.
	— Смарагд… — повтори, спомнила си разказите на Белла за бижутерския магазин на дядо й във Витебск. „Играех си със смарагди. Носех корона от сапфири на Пурим*. Къде са сега тези смарагди и сапфири, Идочка?“, възкликваше жаловито майка й. Бъдещият съпруг на Ида имаше непокътнато наследство, недокоснато от войната и омразата. Ида си помисли с удивление, че най-сетне навлиза в спокоен пристан.
	[* Пурим — празник в юдаизма, с който се отбелязва неуспехът на плана на злия Аман, целящ избиването на евреите във Вавилон. Организират се карнавали, вдига се много шум (с кречетала). — Б.р.]
	Тръгна за Ница и Франц я придружи до Лионската гара. Бяха се споразумели Ида да прекара няколко дни сама със семейството си. Двамата с Марк имаха какво да обсъдят. Тя искаше да му съобщи, че Франц ще им гостува в „Ле Колин“. Марк не обичаше изненадите.
	— Ще дойда много скоро — увери я Франц.
	Тя му махна от прозореца на купето. Продължи да маха, докато влакът набра скорост и той изчезна от погледа й. Поднесе ръка към светлината. Досегнат от слънчевите лъчи, смарагдът засия в морскозелено. Баща й щеше да хареса менливите нюанси и да се зарадва, че дъщеря му е щастлива. Щеше да приеме Франц, разбира се. Искаше да има внуци. Дръзката мисъл я накара да се усмихне.
	Ида влетя в „Ле Колин“, грейнала и жизнена. Беше купила на Марк яркоцветна бухарска шапка*. Сложи я върху буйните му къдрици.
	[* Бухарска шапка — традиционна еврейска шапка, малко по-голяма кипа, която евреите трябва да носят в синагогата, а т.нар. религиозни евреи — навсякъде. — Б.р.]
	— Ще я носиш на откриването на изложбата в Йерусалим — рече. — Чакат те, татко. Подготвили са голям прием. За теб и Вирджиния.
	— За мен? — Вирджиния повдигна иронично вежди. — В Израел очакват Вирджиния Макнийл ли? Нима йерусалимските равини изгарят от нетърпение да поздравят любовницата на Марк Шагал?
	Тя се усмихна накриво и отвори и затвори елегантната дамска чанта, донесена й от Ида. Подаръкът не я зарадва.
	— Говориш глупости, Вирджиния! — сряза я Марк.
	— Така ли?
	Чантата падна на пода. Тя скочи на крака и се втренчи в него с почервеняло от гняв лице.
	— Помисли ли за децата? Кой ще ги гледа, докато те сподирям из синагоги и руини? А моята работа, приятелите ми?
	— Твоята работа? Приятелите ти? — повтори презрително Марк с опасно гръмък глас: — Твоите рисунки и поеми ли чака светът? Аз или приятелите ти в Рокфор те спасиха от бедността? Длъжна си да ме придружиш.
	Вирджиния го изпепели с поглед и излезе от стаята.
	Той седна, изтощен от собствения си гняв. Пъстрата бухарска шапка се беше килнала, бузите му пламтяха. Ида си каза, че прилича на жалък, престарял клоун. Засрами се от предателската представа.
	— Как ще отида сам в Израел? — завайка се той.
	— Вирджиния ще дойде с теб — увери го Ида. — Трябва й време да помисли.
	Тя разбираше колко веща е Вирджиния в играта на оцеляване. Позволяваше си да предизвиква Марк, държейки се като сприхава ученичка, но всъщност щеше да склони да замине за Израел, защото не бе готова за окончателен разрив. Беше напуснала Джон Макнийл едва когато бе намерила подслон при Марк. Нямаше да напусне Марк, докато друг не й предложи удобство и убежище. Подобна възможност все още нямаше. Засега.
	Ида не сгреши. В крайна сметка Вирджиния се съгласи да придружи баща й. Приятелите й в Рокфор щяха да се грижат за децата.
	— Разумно решение — отбеляза Ида един следобед, когато се връщаха от пазара за подправки в Ница. — Децата ще се чувстват добре.
	— Явно си готова да забравиш възмущението от моите разюздани приятели, щом това те устройва — отвърна студено Вирджиния.
	Ида се поколеба. Времето за искреност бе настъпило. Тя подбра внимателно думите.
	— Моето мнение за приятелите ти не е важно. Не се нуждаеш от одобрението ми. Моля те, обаче, да се погрижиш за баща ми. Заслужава го след всичко, което направи за теб.
	Вирджиния отби от шосето и паркира колата в сянката на маслинова горичка. Беше пребледняла, ръцете й трепереха.
	— Загрижена съм за Марк — рече тихо тя. — Той е баща на Давид и синът ни е рожба на нашата любов. Поне мислех, че е любов. Отношенията ни обаче се промениха. Вече не изпитва нежност към мен. Налага се да го моля дори за дребни суми. Кара те да проверяваш счетоводните книги. Мисли ме за слугиня, за бавачка на Давид, а не за негова майка. Аз съм му иконом и шофьор. Карам го до къщите на Матис и Пикасо, а той често забравя да ме покани да вляза с него. Привиква ме да му позирам. Съгласявам се. Рисува тялото ми, но вече не го докосва. Аз съм млада, Ида, искам поне частица от страстта, запазена за картините му. — Гласът й секна. — Разбираш ли ме?
	— Да — отговори Ида.
	Как да не я разбира? Двете с Вирджиния бяха връстници; споделяха подобни чувства, желания и пориви. Ида си представи как копнее за нежността на Франц, с каква радост и трепет я изпълват ласките му. Мечтите на Вирджиния едва ли се различаваха от нейните; тя също искаше нежност и радост. Ида й съчувстваше, но предаността й към Марк бе неприкосновена.
	— Татко не е млад мъж — рече тя. — Знаеше го от самото начало.
	— Не възрастта му ни разделя, а поведението и безчувствието му — възрази Вирджиния. — Виждаш колко сме се отчуждили. Не ми говори. Разпорежда се.
	— И двамата имате нужда от ваканция, от време да възстановите близостта си. Пътуването до Израел ще ви го осигури — увери я Ида, макар да разбираше колко безплодни са думите й. В Израел Марк едва ли щеше да се отнася към Вирджиния по-различно, отколкото в „Ле Колин“.
	— Може би — кимна колебливо младата жена и погледна към пръстена на Ида. — Красив е — докосна гладкия камък. — Не съм го виждала досега.
	— Да. Подарък е. Чудесен подарък.
	— Сигурно е от Франц Майер. Запознахме се, когато посетихме изложбата в Берн. Непрекъснато говореше за теб. С огромно възхищение. Повече от възхищение. Казах на Марк, че скоро ще го видим отново. — Вирджиния се усмихна многозначително.
	— Да. Пръстенът е подарък от Франц Майер. Той е чудесен мъж. И имаш право. Ще го видите много скоро. Ще дойде в „Ле Колин“.
	— Марк никога не ми е подарявал пръстен — сподели тъжно младата жена.
	— Но ти даде много, нали? — попита Ида.
	— Нима?
	Вирджиния завъртя ключа, натисна газта и подкара бързо към „Ле Колин“.
	Пристигнал ден по-рано, Франц се втурна да ги посрещне.
	Прегърна Ида и целуна Вирджиния по бузите.
	— Радвам се да те видя отново — рече той. — Срещата ни в Берн бе изключително приятна.
	— Ние също се радваме, че си тук. А Ида, мисля, е повече от радостна — Вирджиния кимна и ги остави.
	Ида се усмихна. Беше доволна от искрения разговор с Вирджиния. Поне бяха установили известно примирие.
	Тя погледна към Франц.
	— Видя ли баща ми? — попита го.
	— Да. Посрещна ме топло. Разкрих му чувствата ни един към друг и плановете ни за бъдещето. Отговори, че винаги е искал да си щастлива. Излезе права, Ида. Не е нужно да се боим от неодобрението му.
	— Видя ли! — вирна брадичка тя. — Права бях, разбира се. Винаги съм права. Запомни го, мосю Майер.
	Целуна го по устните, развърза белия му копринен шал и побягна с кикот. Той се спусна след нея по дългата алея, засенчена от евкалипти. Не вдигнаха поглед към терасата, където стоеше Вирджиния и се взираше в тях с тъжна, мечтателна усмивка.

	* * *

	Марк бе въодушевен от избора на Ида. „По-добър не би могла да направи“, заяви той на Матис, докато двамата седяха на балкона му в „Симие“.
	— Той е спокоен мъж, сериозен. А моята Ида, знаеш, е като комета. Франц Майер ще я задържа на земята. Доктор е по история на изкуството, знае много. Роден е, разбира се, в света на изкуството. Произхожда от семейството на колекционери.
	— Значи е богат — отбеляза Анри Матис.
	— Много богат — кимна Марк.
	Семейното богатство на Франц му вдъхваше задоволство и увереност. Бракът щеше да изстреля Ида в света на престижа и привилегиите, от които щеше да се възползва и той.
	— Надявам се дъщеря ти да е щастлива с него — рече благо Матис.
	Известният художник открай време изпитваше слабост към Ида. През годините я бе рисувал като очарователно момиченце, после като свенлива девойка, а наскоро и като чувствена жена, съзнаваща силата на красотата си. Тъгуваше, че навярно няма да доживее момента да я нарисува в зрелостта на майчинството. Той затвори очи и си я представи, притиснала дете до гръдта си.

	* * *

	По време на честите посещения на Франц в „Ле Колин“ двамата с Марк водеха пространни разговори.
	— Сякаш предпочиташ компанията на баща ми пред моята — подкачи го Ида, но разбирателството им я радваше. За пръв път от смъртта на Белла семейството й отново бе сплотено.
	Франц беседваше с лекота за Пикасо и Матис, обясняваше влиянието на фовизма върху импресионистите, предлагаше проницателни идеи как религията въздейства върху натюрела на художниците от всяко поколение. Марк обмисляше предложение да изрисува баптистерията на църква в Горна Савоя*. Попита го дали според него е необходимо художникът да изповядва религията на поръчителите.
	[* Горна Савоя департамент във френските Алпи, образуван от северните области на присъединената историческа област Савоя. — Б.р.]
	— Нима Жак Липшиц, последовател на юдаизма, не извая бронзова статуя на Дева Мария? — отвърна Франц. — Не е по-малко евреин, понеже е създал творба за църква, а и Църквата няма да пострада, задето е възложила работа на евреин. Всички славим един Бог.
	Марк кимна. Отговорът на младия мъж го окуражи.
	Ида и Франц изпратиха Марк и Вирджиния и им пожелаха лек път до Израел.
	— Сега там е най-красиво! През юни всичко цъфти! Ще бъде чудесна екскурзия. — Ида увери възторжено Вирджиния.
	Думите бяха искрени. Личното й щастие й позволяваше да проявява великодушие.
	— С баща ми ще споделите много преживявания — добави тя.
	— Надявам се — отвърна колебливо Вирджиния. — Искам отново да сме щастливи заедно.
	— Ще бъдете, сигурна съм — обеща Ида. — Израел ще ви върне близостта.


>	Четиридесет и шеста глава

	Израел не им върна близостта. На Ида й се струваше, че са се отдалечили още повече. Марк изглеждаше в приповдигнато настроение; сините му очи блещукаха като мъниста върху обжареното от слънцето лице. Вирджиния беше бледа и болезнено отслабнала. Горещината и храната не й бяха понесли.
	— Херинга, маслини, солено сирене… — изреди жално тя.
	— Какво й е на херингата? Татко се изхранваше, търкаляйки каци с херинга — възрази добродушно Марк.
	— Знам. Повтарял си ми го достатъчно — напомни му сухо тя.
	Марк не й обърна внимание. Впусна се в хвалебствия за Израел. Красотата и историята на страната го изпълваха с гордост.
	— Обичам нашата държава! — каза той на Ида.
	— Не е съвсем твоя — промърмори Вирджиния.
	— Носех скицника навсякъде — продължи Марк, сякаш не я е чул.
	Разгърна го и показа на Ида и Франц рисунки на назаретски улици, на долини и възвишения в Галилея, величествени кипариси и древни сгради в Йерусалим.
	— Ще ми помагат, когато изобразявам библейски сюжети.
	Вирджиния мълчеше навъсена, докато той описваше гордо как са го посрещнали — официалните вечери с президента Хаим Вайцман и с министър-председателя Давид Бен Гурион, посещението в щабквартирата на генерал Моше Даян*.
	[* Моше Даян (1915–1981) — един от най-харизматичните израелски политици. Началник-щаб на израелската армия, военен министър, символ на военните успехи на Израел. — Б.р.]
	— Моше Даян ме попита защо Марк не се установял в Израел — вметна сухо Вирджиния.
	— А ти какво му отговори? — поинтересува се Ида.
	— Обясних му, че в Израел е прекалено горещо — изсмя се Вирджиния.
	Марк сви рамене, безразличен към иронията в думите й. Описа тълпите израелци, дошли за откриването на изложбата в музея в Тел Авив.
	— Виждаш ли, татко! Казах ти, че израелците ще посрещнат топло Марк Шагал — възкликна Ида.
	— Разбира се. Всички харесаха Марк Шагал — усмихна се той. Дори Голда Майерсън*, грозната американка, родена в Русия. Сега е министърка в кабинета на Бен Гурион. Говорят, че не харесвала никого, но хареса Марк Шагал. Заедно гледахме „Дибук“ в театър „Хабима“. Беше чудесно представление, нали, Вирджиния?
	[* Става дума за Голда Меир, по мъж Майерсън (1898–1978). Министър на труда, впоследствие министър-председател, известна като израелската „желязна лейди“. — Б.р.]
	— Откъде да знам? Актьорите говореха на идиш. Щях да те помоля да ми превеждаш, но двамата с грозната Голда беседвахте съсредоточено на идиш — отговори Вирджиния.
	Тонът й бе по-скоро равнодушен, отколкото обвинителен. Вирджиния вече не негодуваше, задето Марк използва руски и идиш — езици, които тя не владее. Свикнала да я изключват, вече не й правеше впечатление.
	— Беше красиво представление — продължи Марк. — Музикантите изпълняваха любимата на майка ти еврейска музика, Идочка. Сигурно помниш песните.
	Той затананика игриво, улови ръцете на дъщеря си и двамата затанцуваха. Франц пляскаше одобрително. Сбърчила чело, Вирджиния изведе Джийн и Давид в градината.

	* * *

	Лятото отмина. В ранната есен Марк реши да се занимава с керамика. Настояваше Вирджиния да го кара всеки ден до ателието във Ванс. Тя се оплака, че пътуването й пречи да работи.
	— Рисунчиците ти? Тях ли наричаш работа? — отвърна пренебрежително Марк. — Могат ли да се сравнят с моята? Керамиката отваря нов свят пред мен.
	— Да. Света на Пикасо — присви очи тя.
	— Не ми говори за Испанеца! — ядоса се Марк.
	Той шлифоваше бързо уменията си. Рисунките му интригуваха ванските майстори и те се събираха да се дивят на току-що извадените от пещта творби. Еврейският художник, чудеха се, бе станал вещ занаятчия.
	— Направих го за теб — един следобед той подаде на Ида пакет, увит в груба кафява хартия.
	Върху бяла емайлирана плочка бе нарисувал свенлива млада жена с жълта огърлица на изящната шия. Любовникът й — красив млад мъж с корона от деликатни сини цветя — я държеше в прегръдките си. Ида обърна плочката и прочете надписа: „Годениците“.
	— Годежен подарък — усмихна се гордо Марк.
	— Прекрасен е! Благодаря, татко.
	Ида се вгледа отново в рисунката. Колко различна бе от „Сватбения стол“ — пашкул на самотата, обвит в покров с безплътно бели цветя. Новият подарък за новия й брак, излъчваше топла обич, пулсираше от цветове и живот. Тя прокара длан по плочката, очарована от прохладната гладка повърхност. Това бе първият подарък за новия й дом.
	— Харесва ли ти? — попита тя Вирджиния, надвесила се да разгледа рисунката.
	— Да — кимна Вирджиния. — Но има ли значение какво мисля?
	Въпросът не изискваше отговор.

	* * *

	На връщане от Ванс в един късен следобед Вирджиния видя Джийн да тича към нея, размахала бял плик.
	— Писмо за теб мамо! — извика детето. — От Белгия. С много красиви марки! Ще ми ги дадеш ли?
	— Какво вълнение за някакво си писмо — сви рамене Вирджиния. — Ще ти дам марките, разбира се.
	Писмото се оказа от Шарл Лейренс. Преди време й бе съобщил, че е намерил време да снима как работи Марк. В предишното писмо разкриваше интереса си към прохождащия жанр синема верите. Щял да озаглави краткия си документален филм „Фантазия а ла Шагал“. „Искам да покажа на света как работи един велик художник“, пишеше Лейренс. „Надявам се двамата с мосю Шагал да ми позволите да снимам в «Ле Колин».“
	Тя се усмихна. Пазеше приятни спомени от гостуването на Шарл в Хай Фолз. Портретите им, заснети тогава, бяха запечатали безценни моменти от по-щастливи дни. На една от снимките тя гледаше право напред, сложила закрилнически длан върху рамото на усмихнатия Марк, който бе опрял буза в косата й. Сложена в рамка, сега фотографията стоеше върху нощното й шкафче.
	Същата вечер тя прочете писмото на Марк.
	— Интересно предложение — съгласи се той. — Харесва ми заглавието „Фантазия а ла Шагал“. Не възразявам да съм обект на фантазия. Всъщност предпочитам фантазията пред реалността. Картините ми го показват. Забавно е да видя дали с камерата си Лейренс може да надмине четката ми. Покани го!
	Вирджиния веднага написа на фотографа да дойде възможно по-скоро. Боеше се непредсказуемият Марк да не размисли и да оттегли поканата. Незнайно защо й се струваше важно да види отново Шарл Лейренс.
	След седмица, в един есенен ден, когато листата на маслините в „Ле Колин“ вече сребрееха, а морският вятър развяваше пъстреещите листа на палмите, фотографът се появи на алеята пред дома им. Крачеше бавно, натоварен с тежък куфар и накичен с провесени през раменете фотоапарати. Джийн го видя първа.
	— Мамо, мамо! — извика развълнувана тя. — Мъжът, който снима, е тук!
	Вирджиния излезе бързо на терасата и проследи с поглед как Ида се отправя към него, стиснала току-що набран букет астри.
	— Добре дошли в „Ле Колин“, мосю Лейренс — поздрави с усмивка тя. — Минаха години от първата ни среща. Помните ли ме?
	— Никой не забравя красивата Ида Шагал — отговори той.
	Очите му бяха впити в лицето й — фотографски поглед, преценяващ повърхнини и ъгли, сенки и светлини. Реши да я помоли да му позира в маслиновата горичка и да използва само естествена светлина. Сиянието, излъчвано от нея, стигаше.
	Вирджиния приближи до тях, следвана от Джийн с висока чаша вода в ръка.
	— Мосю Лейренс, радвам се да ви видя! Защо не ни съобщихте кога ще пристигнете? Щяхме да ви посрещнем. Сигурно сте много жаден.
	Тя даде знак на Джийн. Детето протегна чашата и той я пое с треперещи пръсти.
	— Не исках да ви безпокоя — отговори фотографът. — А и разходката беше приятна. Благодаря за водата, малка моя — той подаде празната чаша на момиченцето.
	— Казвам се Джийн — представи се с реверанс тя. — Ще ме снимате ли?
	— Ще видим — усмихна се добродушно той.
	Вирджиния го наблюдаваше, борейки се да прикрие смущението от промяната у него. Все още изглеждаше привлекателен, но лицето му с изящни черти бе изопнато и пепелявосиво. Изрядно ушитият му костюм висеше върху отслабналото му тяло. Не помнеше, че очите му са с различен цвят — лявото зелено, дясното кафяво. Как е възможно да забрави толкова симпатична и неповторима особеност, почуди се тя.
	— И аз съм щастлив в обкръжението на три красиви жени! Малката Джийн, мадмоазел Вирджиния и прелестната Ида Шагал! — добави той.
	— Не след дълго ще бъда Ида Майер — поправи го тя. — Омъжвам се през януари. Хрумна ми идея. Няма ли да е чудесно вие да заснемете сватбата ми?
	— С удоволствие, ако още съм във Франция — отговори той.
	— Значи трябва да останете във Франция до януари! — Ида изрече думите с кокетната увереност, характерна за красивите жени, убедени, че желанията им се изпълняват.
	Смръщила вежди, Вирджиния хвана чантата на фотографа.
	— Сигурно сте много изморен — рече тя.
	— Не, добре съм — възрази той, но й позволи да я вземе.
	С благодарна усмивка подаде камерата на Джийн, която я понесе внимателно, както бе държала чашата с вода.
	Вечерта той сподели, че всъщност е бил тежко болен.
	— Нещо със сърцето. Обясниха ми, че е сериозно, защото все пак не съм младеж. За изненада на всички обаче се възстанових.
	— Връстници сме, Лейренс — обади се Марк. — А аз не се смятам за старец. Ние сме творци, приятелю, творците никога не остаряват.
	— Бих искал да вярвам в правотата ти, маестро — усмихна се скромно Лейренс.
	Марк сви рамене. Отвори бутилка бренди, напълни си чашата и подаде бутилката на госта.
	— Разказвал ли съм ти за краткото си чиракуване при един преуспял фотограф във Витебск? Уреди го майка ми. Тревожеше се за бъдещето ми както всички еврейски майки. Фотографът беше грозен и дебел, имаше грозна и дебела жена и грозна и грамадна къща. Страхувах се, че ако изуча занаята му, също ще стана дебел и грозен. За щастие бях ужасен чирак. Разливах разтворите, съсипвах плаките. Така и не станах селски фотограф, обречен да снима грозни семейства до края на дните си. — Той се засмя и добави бързо: — Не се обиждай. Ти си друг сорт фотограф.
	— И не си дебел и грозен. Всъщност си прекалено слаб и доста привлекателен — вметна дръзко Вирджиния.
	— А ако има съпруга, тя също ще е стройна и красива. Вероятно ще прилича на теб, Вирджиния — добави шеговито Ида.
	Последва неловка тишина. Твърде бързо станаха от масата. Марк се върна в ателието. Шарл и Вирджиния излязоха да се разходят в портокаловата градина. Ида ги наблюдаваше от терасата. Някога, помисли си тя, Вирджиния бе съзерцавала Марк със същото нежно изражение. Тогава той бе уязвим и слаб, съсипан от смъртта на Белла, както изглеждаше сега фотографът след дългото боледуване.
	— Глупаво сравнение — промърмори тя. — Време е да се върна в Париж.
	Съгласи се все пак да остане в „Ле Колин“, за да позира на Марк. За сватбата баща й искаше да подари на Франц неин портрет. Работата обаче не вървеше. Двамата разглеждаха платното заедно и в крайна сметка Марк винаги го изстъргваше.
	— Не мога да уловя духа ти, жизнеността ти — оплака се той. — Енергията и силата ти не се подчиняват на четката ми.
	Ида повтори думите му пред Вирджиния.
	— Не помня някога да се е затруднявал да нарисува портрет — отбеляза тя.
	— Навярно не иска да споделя представата си за теб с Франц — предположи Вирджиния.
	Ида я изгледа с негодувание, но през нощта, докато будуваше в леглото, си призна, че Вирджиния е досегнала истината. Баща й я бе рисувал цял живот, но пазеше ревностно картините в личната си колекция — никога не ги предлагаше за продан и рядко ги излагаше в галерии. Не искаше да преотстъпва образа й другиму, дори на един бъдещ съпруг.
	Сутринта тя му предложи да се откаже от портрета.
	— Пречи ти да работиш и да отделяш време за снимките на Лейренс — обясни.
	— Вероятно имаш право — съгласи се той и Ида долови облекчение в гласа му.

	* * *

	Не след дълго филмът на Шарл завладя живота в „Ле Колин“. Марк се наслаждаваше на главната си роля. От сутрин до вечер фотографът го следваше с камерата. Натоварена с оборудване, Вирджиния не се отделяше от него. Сега фотографията бе нейната страст. Учеше се да наглася обектива, да използва светломер; обсъждаше вещо зрителни ъгли и експониране. Подаваше пъргаво ленти и принадлежности на Шарл.
	— Все едно бяха хирург и медицинска сестра в операционната — описа ги Ида на Франц.
	Доловил ледения й тон, той попита меко:
	— Защо да не помага на Лейренс, щом й доставя удоволствие, а и баща ти не възразява?
	Марк не възразяваше. Интересуваше го само собствената му роля. Камерата го записа как рисува дребните бантамски кокошки — домашните любимци на Джийн и Давид. Играеше си с децата в маслиновата горичка, винаги грижливо наклонил глава под ъгъла, представящ го най-добре. Прокарваше пръсти през сивите си къдрици, упражняваше усмивки и разпитваше дали е по-фотогенично да се усмихва широко, или със затворена уста. В ателието „Мадура“ Лейренс го засне как извайва ваза на грънчарско колело и я гледжосва, танцувайки около нея с капеща четка. Марк изработваше нов сватбен подарък за Ида и Франц — вечерен сервиз от шейсет части.
	— Нищо чудно да станат и седемдесет — обяви той. — Дъщеря ми и съпругът й ще канят много гости — колекционери, художествени критици, дори кралски особи.
	Марк се усмихна при мисълта как Ида ще събира в дома си европейската аристокрация. Двамата с красивата му дъщеря бяха надвили историята.
	Лейренс насочи обектива към Ида. Застанала до пещта, тя разглеждаше чиниите една по една. Само с два цвята, огненочервено и нежносиньо, Марк бе изрисувал очарователни фантасмагорични образи — грижовни майки и влюбени, елегантни танцьори и летящи животни. Всяка чиния разказваше различна история. Цирковите актьори разсмиваха Ида, чудатите създания, слели човешки и животински черти, я изумяваха. Представяше си как ги подрежда върху масата, застлана с наситеносиня ленена покривка. По средата щеше да сложи ваза с червени и бели рози с дълги стебла. Бе дъщеря на Белла, наследница на очарователната суета на майка си.
	Сълзи замъглиха очите й. Споменът за майка й изплува неканен и помрачи радостта й. Тя излезе бързо от ателието. Не искаше да показва тъгата си пред обектива.

	* * *

	Изгледаха лентата. Марк ликуваше; аплодираше собствените си клоунади. Поздрави Лейренс за добре свършената работа и излезе с Ида на терасата.
	— Надявам се снимките да са приключили. Отнеха ми много време. Лейренс се задържа твърде дълго вкъщи. Вирджиния върви след него и занемарява Давид — оплака се той.
	— Давид не е занемарено дете — възрази Ида.
	Все пак посъветва Вирджиния да обръща повече внимание на него и по-малко — на Лейренс. Вирджиния вирна брадичка.
	— Не е твоя грижа как прекарвам времето си — отсече тя.
	— Става моя грижа, щом се занимавам с децата, докато ти се учиш да снимаш кокошки и обсъждаш фотоапарати с госта ни — отвърна Ида.
	— Вижда се краят на тревогите ти. Шарл се връща в Белгия за Коледа — съобщи й Вирджиния.
	— Добре.
	Ида си отдъхна, защото Марк щеше да спре да нервничи, но същевременно се разочарова, че известният фотограф няма да я снима на сватбата.
	— Не бой се, ще дойде пак за сватбата — добави Вирджиния, сякаш прочела мислите й. — Както винаги, Ида, твоето желание е закон.
	— Моята сватба ли е единствената причина да се върне в „Ле Колин“?
	Въпросът на Ида прозвуча хапливо. Вирджиния се изчерви, но не продума. Словесният им дуел приключи с ясно очертани граници. Бяха казали много, без да разкриват нищо.
	Дни по-късно Ида наблюдаваше от терасата как Шарл Лейренс се сбогува с домакините си. Ръкува се с Марк и целуна Вирджиния по бузите. Подаде й снимка на Джийн и Давид, свели глави един до друг. На свой ред тя му даде запечатан плик. Фотографът го пъхна в джоба на кафявото си кадифено сако. Ида бе сигурна, че ще го отвори още щом колата му потегли.
	— С любовно послание ли го изпрати? — попита Ида същата вечер, седнала до писалището да прегледа домашното счетоводство.
	— Написах му благодарствена бележка — отговори студено Вирджиния. — Подчертах колко сме доволни от филма и колко ценим приятелството му.
	— Ние?
	— Да. Аз, Марк и децата. Ти също, предполагам.
	— Доста се увличаш в предположения, Вирджиния.
	Ида се съсредоточи върху числата. Подвоуми се дали да не напише на Лейренс, че е уредила друг да заснеме сватбата и няма нужда да се връща в „Ле Колин“. Почти веднага отхвърли идеята, фотографът не представляваше опасност. Увлеченията на Вирджиния бяха краткотрайни. Давид бе син на Марк. Вирджиния не би застрашила ролята му, а и своята, в живота на Марк. „Не — каза си Ида — подобни опасения са глупави.“
	Реши да се помири с Вирджиния. Бяха създали някакво приятелство. Щяха да го възстановят. В интерес на баща й, а и в неин, младата жена трябваше да се чувства обичана и ценена, за да остане в „Ле Колин“ като буфер на Марк срещу ужасяващата самота.
	За коледните празници им гостуваха родителите на Вирджиния — Годфри и Джорджиана Хагард. Ида ги посрещна с въодушевление и им обясни колко е привързана към дъщеря им.
	— Ида е толкова великодушна — сподели Джорджиана. — Рядко се случва доведена дъщеря да таи толкова топли чувства.
	— Доведена дъщеря ли? — повтори Вирджиния, сякаш не знаеше думата.
	Ако се ожени обаче за Марк, ще бъде мащеха на Ида, разбира се, а Марк ще е пастрок на Джийн. Вирджиния сдържа истеричния смях, напушил я при мисълта за странната конфигурация.
	— С майка ти предполагаме, че ще станеш съпруга на Шагал, след като се разведеш с Джон Макнийл — рече строго баща й. — Тази комедия се проточи достатъчно. Тук ли смяташ да се омъжиш, или в Англия?
	Едва след седмици родителите й осъзнаха, че Вирджиния не бе отговорила на въпроса.
	Сбогуваха се сърдечно. Хагардови поздравиха Ида за предстоящата сватба. Джорджиана попита къде ще свият гнездо с Франц.
	— Ще живеем в Швейцария и Париж. Вирджиния ще бъде стопанка на „Ле Колин“.
	— А какво бях досега? — попита остро Вирджиния.
	Ида сви рамене. Въпросът не изискваше отговор.
	С лека усмивка тя разцелува Джорджиана и Годфри. „Все пак — помисли си развеселена — нищо чудно да ми станат доведени баба и дядо.“
	Вирджиния и Ида махаха от терасата, докато колата им се отдалечаваше. После се обърнаха и се разделиха. Ида влезе в ателието на баща си, а Вирджиния закрачи мудно из градината.


>	Четиридесет и седма глава

	С наближаването на сватбения ден трескаво вълнение обхвана Ванс. Пансионите се готвеха да посрещнат важни гости от Париж и Лондон, Цюрих и Берн, и дори от Америка. Камионите с чаршафи, завивки и хавлии си проправяха бавно път по тесните улички; на пазара жените обсъждаха роклята на булката. Началничката на пощата разкри, че пристигнали колети от парижки моделиер. Съпругата на кмета обаче, редовна клиентка на бутика в Ница, им съобщи, че Ида Шагал е купила тъмновиолетов костюм от сатен и кадифе. Разбрала от шивачката, извикана в „Ле Колин“ за дребна поправка на сакото.
	— Няма ли да е в бяла рокля? — осведоми се любопитна домакиня.
	— Не се жени за пръв път — отговори съпругата на кмета.
	С Франсоаз Жило посещаваха един и същ фризьорски салон в Ница, а младата жена охотно споделяше истории от миналото на Ида. Имала съпруг, пък и любовници. Ида не била целомъдрена булка. А и кой знае? Еврейските младоженки може би не носят бяло.
	Поспориха дали трябва да е с шапка. Решиха единодушно, че е срамота да скрие великолепната си коса.
	Ида сновеше от магазин на магазин и с щастлива усмивка пазаруваше и даваше нареждания. Обсъди менюто за сватбената закуска с мадам Февр, зарзаватчийката.
	— Салата с най-свежи зеленчуци — реши тя.
	Огледа руколата и марулята и се намръщи.
	— Повехнали са — заяви.
	— Януари е — напомни й мадам Февр. — Няма нова реколта.
	— Тогава поръчайте от оранжериите в Ница, мадам. Не придиряйте за цената. Става дума за сватбата ми все пак.
	Мадам Февр кимна. Нищо не можеше да се откаже на тази вихрена булка, съвсем наясно какво точно иска.
	— О, но червените ви картофки са прекрасни! — възкликна доволно тя.
	Вдигна три картофчета и засмяна започна да жонглира с тях за радост на децата, които се зарадваха още повече, когато бръкна в джобовете си и им подхвърли шоколадови бонбони.
	Пекарят обеща да изпече кроасани и багети и да направи сватбена торба, достойна за най-изтънчените парижки сладкарници.
	Наетите сгъваеми маси и столове бяха строени в полукръг в ателието на Марк.
	— Заела си цялото място. Къде да работя? — оплака се той.
	— Работата може да почака, татко. Сватбената ми закуска — не — отсече Ида.
	Прегърна го, прокара пръсти през чорлавите му къдрици и го целуна по бузите — щастлива младоженка и игрива дъщеря.
	Вирджиния и децата също участваха в трескавата подготовка. Вирджиния подреди цветята, Джийн изрисува менюто — както винаги съсредоточена и внимателна.
	Ида я обсипа с похвали.
	— Чудесна художничка си! Откъде научи толкова за цветовете?
	— Татко е художник — напомни й сериозно детето.
	Ида кимна. Джон Макнийл бе призрачно присъствие в живота й. Давид носеше името му по силата на законова приумица детето на омъжена жена да носи името на съпруга, независимо кой е биологичният му баща. Докато не се ожени за майка му, Марк не можеше да го признае за свой син. Джон Макнийл най-после бе склонил да се разведе с Вирджиния, но процедурата не беше приключила. Джийн обаче завинаги щеше да остане Макнийл — спомен за миналото на майка си.
	Вирджиния напълни купи с цветя и сплете корона от лаврови листа за Марк. Шарл Лейренс пристигна и тя веднага се зае да подреди фотографското му оборудване. На шега накичи камерите с цветни гирлянди. Жестът подразни и същевременно развесели Ида. За пореден път Вирджиния вървеше по петите на Лейренс, разнасяше апаратурата и изучаваше техниките му.
	Преди сватбата Шарл снима Ида под картината на Марк „Младоженци с Айфелова кула“. Изящната, сребриста Айфелова кула бдеше като страж зад Марк и Белла, прегърнати под балдахин от падащи листа. Момиче с чертите на Ида летеше към тях да им поднесе букет цветя. „Платното е отражение на съня ми“, помисли си Ида. После внезапно прозря, че нейното видение как се рее в небето вероятно е заимствано от картината.
	Гостите започнаха да пристигат. Марк ги посрещаше и гордо ги развеждаше из къщата и градината. Показваше им трудно извоюваното си благополучие. Сменяше кадифените сака по няколко пъти дневно; избираше ту пауновосиньо, ту виненочервено. Връзваше си копринени фишута на артистични фльонги и позираше за безброй снимки.
	Франц и семейството му обикаляха сред гостите със сдържано достойнство.
	Клод Бурде, бившият собственик на „Ле Колин“, го представи на съпругата си Ида*.
	[* Ида Бурде (1910–1993) — френска тенисистка от руско-еврейски произход. Активна през трийсетте години, стига до четвъртфинала на „Уимбълдън“. — Б.р.]
	— Жените на име Ида са прекрасни съпруги! — усмихна се той и двете Иди изръкопляскаха.
	В деня преди сватбата Елза, Андре и синът им Даниел пристигнаха от Ню Йорк. Ида им се зарадва от все сърце.
	— Чудесно е, че сте тук! Изненадахте ме! — рече развълнувана тя.
	— След войната Андре се зарече никога да не стъпи в Европа — отвърна Елза. — Но ти бях обещала да дойдем на сватбата ти и той се съгласи. Ти ни подари ново начало, Ида.
	Ида прегърна приятелката си.
	— Още не си ме посъветвала да внимавам — засмя се тя.
	— Мисля, че този път знаеш какво правиш — отговори Елза.
	Писатели и художници, уредници на музеи и колекционери завладяха града и гръмкият им смях и оживените им разговори огласиха ресторантите и кафенетата.
	— Вземаш си жена от артистичната аристокрация, приятелю — отбеляза швейцарският историк на изкуството Арнолд Рюдлингер, кум на Франц.
	— Ида Шагал се омъжва за швейцарски аристократ — поправи го сухо сестрата на Франц.
	Франц я изгледа остро.
	— С Ида не разсъждаваме така. Женим се, защото се обичаме. Потеклото няма значение. Ида има дълг към еврейското си наследство и я уважавам за това. Нищо няма да застане помежду ни.
	— Разбира се — кимна Арнолд Рюдлингер.
	Той бе работил с Ида в Берн и Цюрих. Възхищаваше се на познанията и неизчерпаемата й енергия. Тя щеше да внесе смях и вълнение в живота на твърде сериозния му приятел. Арнолд се замисли как да я опише, когато вдигне наздравица на сватбената закуска. В ума му нахлуха определения — обаятелна, жизнена, пламенна, щедра, предана. Прехвърли ги наум, взрян в Ида, която прекосяваше моравата, уловила Марк за ръка. Да, предана. Надяваше се предаността към баща й да не отстъпва на предаността към Франц.

	* * *

	В утрото на сватбения ден небето бе ясносиньо. Ида приближи до прозореца и вдиша дълбоко. Погледна часовника върху нощната масичка. Беше се събудила рано, нямаше нужда да бърза. Напълни ваната и сипа любимите на Белла лавандулови соли. Потопи се бавно и с наслада в ароматната вода. Изтри с мека кърпа краката, тялото, гърдите. Представи си колко нежно ще ги докосва Франц и се усмихна, предвкусвайки ласките му.
	Бяха минали осемнайсет години от сватбата с Мишел. Тогава бе ужасено момиче. Сега, на втория си сватбен ден, беше жена, познала нежност и страст, скръб и наслада. Очакваше с радост и нетърпение бъдещето.
	Ида се изсуши пред голямото огледало. Обходи с поглед изваяното тяло, стегнатата розова кожа, тънката талия, гъстата огнена коса. Сплете я и усука двете плитки като корона над високото чело, оставяйки палави кичури да се вият край ушите.
	Облече се бързо, доволна от грижливо избрания тъмновиолетов костюм. Гримира се дискретно; подчерта с лек руж високите скули и със спирала — дългите си мигли.
	— Красива си — усмихна й се Франц от прага. — Но ти си винаги красива.
	— Ти също си красив — отговори му поруменяла тя.
	Лицето му с изящни черти изглеждаше пребледняло, но очите му сияеха зад очилата с черни рамки. Носеше ослепителнобяла колосана риза и елегантен сив костюм. Изрядната вратовръзка бе в същия цвят като сакото й. Тя приглади кичура гъста коса, спускащ се по момчешки над челото му.
	Вместо обичайното бохемско облекло Марк бе предпочел тъмен костюм и класическа риза и вратовръзка. Както обикновено Вирджиния носеше бяла блуза и тъмна пола, ала се бе погрижила децата да са в най-красивите си дрехи. На Джийн бяха поверили букет и тя го стискаше здраво. Потеглиха към общината във Ванс, където ги чакаха бащата и сестрата на Франц и Арнолд Рюдлингер.
	Гражданската служба, водена от кмета на града, бе кратка и семпла. Закръгленият кмет ги обяви за съпрузи с радостна усмивка, Франц целуна Ида по бузата и се ръкува с Марк. Очите им се срещнаха в безмълвно признание, че сега Ида е средоточие на живота им.
	Пред общината група хора ги поздравиха с въодушевени възгласи: „Heureuse! Toujours heureuse!“. Децата им хвърляха цветя, жените ги обсипаха с ориз. Ида взе букета от Джийн, обърна се и го запрати към тълпата. Улови го ученичка с плитчици, предизвиквайки нова вълна от радостен смях.
	В пълното с цветя ателие в „Ле Колин“ ги очакваха развълнуваните им гости. Цигулар свиреше възторжени мелодии. Няколко големи бутилки шампанско вече бяха изпразнени и отново доливаха чашите. Подносите с апетитна храна се изпразваха бързо. Децата тичаха насам-натам. Джийн и Давид увлякоха сина на Елза във веселбата. Вирджиния коронова Марк с венеца от лаврови листа.
	— _Je suis le roi!_ — извика той. — Аз съм кралят!
	Изправи се на стола с накривена корона и размаха чашата с шампанско като скиптър.
	— _Et je suis la princesse!_ — отвърна Ида. — А аз съм принцесата!
	Цигуларят подхвана жива мелодия. Ида дръпна Марк на дансинга и двамата затанцуваха пъргава жига. С поруменяло лице той подкани приятеля си Жак Превер да се включи в необуздания танц. Накрая, окуражаван от бурни аплодисменти, Марк се впусна в руски казачок. Короната му от лаврови листа падна на пода. Малкият Давид я вдигна и си я сложи.
	Сподирян от Вирджиния, Шарл Лейренс сновеше между гостите и снимаше лента след лента. Засне как Франц и Ида кръжат по дансинга, изпълнявайки елегантен валс. Марк прекрати рязко танца в опит да потопи носа на дъщеря си в чаша шампанско.
	— Тате! — упрекна го тя. — Дръж се сериозно!
	— Няма! Ще се държа несериозно! — възрази той с палава усмивка, превърнал се отново във витебски лудетина.
	Дойде ред за наздравиците. Отекнаха викове „Лехаим“. С обичайната си сдържана увереност Франц сподели какво щастие и лекота е внесла Ида в живота му. Арнолд Рюдлингер вдигна чаша за младоженците.
	— Свързва ги любовта им към изкуството, любовта към живота и любовта им един към друг! Двамата се уравновесяват отлично. Пия за красивата, благородна Ида и за скъпия ми приятел Франц!
	Марк стана, отново накичен с венеца. Усмихна се широко, вдигна високо чашата с шампанско и се обърна към Ида.
	— Желая дълъг и щастлив живот на най-добрата дъщеря на света! Нашата дъщеря, моя и на Белла. _Мазал тов!_
	Той се просълзи, но усмивката не слезе от устните му.
	Вирджиния извърна поглед.
	Танците започнаха пак. Елза и Андре заиграха дебка. Накуцването сякаш не затрудняваше Андре. Елза се обърна към Ида, завъртяла се край нея:
	— Андре танцува! Андре се усмихва! Не е танцувал от войната. Рядко се усмихва. Щастието ти е заразително!
	Ида целуна леко приятелката си по бузата.
	От време на време гостите подхващаха песни на всички езици, изтъкали живота им.
	Клод и Ида Бурде изпълниха прочувствено „La Vie en Rose“*.
	[* „Живот в розово“ — френски шансон, чийто текст написва Едит Пиаф през 1945 г. Песента е изпълнявана от едни от най-големите имена в естрадата. — Б.р.]
	Всички притихнаха, когато Марк запя люлчина песен на идиш.
	Ида затвори очи. През цялото й детство Белла й беше пяла тази песен; думите и мелодията я бяха унасяли в спокоен сън. „Някой ден ще я пея на децата си“, помисли си тя, обзета от радостна увереност.
	Погледна с усмивка към Франц, какъв чудесен баща щеше да бъде нейният нежен и сериозен съпруг.
	Сватбената торта обра овациите на гостите. Пекарят от Ванс бе изпълнил обещанието си с шедьовър от марципан и цветна глазура, украсена с шоколадови сърца и цветя, оформени от боровинки и орехи. Оставиха тортата пред Ида. Тя отпи глътка шампанско, засмя се весело и взе ножа. Отряза сръчно горния сметанов слой, прехвърли го в чиния и я нахлупи върху главата на съпруга си. Избухна неудържим смях. Франц се ококори смаян, засмя се, загреба сметана и нахрани с нея булката си.
	Сестра му се обърна към Арнолд Рюдлингер.
	— Ида изглежда е преобразила нашия Франц — отбеляза неодобрително тя.
	— Да, внесла е радост в живота му — отвърна Арнолд.
	Шарл Лейренс седна до Ида.
	— Надявам се с Франц да харесате снимките ми — рече фотографът.
	— Сигурна съм, че ще ги харесаме. Ти сякаш беше навсякъде. Обективът ти не пропусна нищо. Благодаря от сърце.
	— Утре заминавам за Италия — обясни той. — Ще проявя снимките и когато се върна, ще ги разгледаме заедно. За мен беше чест да снимам сватбеното ти тържество. Желая щастие на теб и съпруга ти. _Au revoir_, мадам Майер.
	Той й целуна ръка. Ида се усмихна. Лейренс все пак бе изключително чаровен мъж и първият, нарекъл я мадам Майер.
	— Мадам Майер…
	Тя произнесе тихо новото име и поклати глава. Дълбоко в сърцето си винаги щеше да остане Ида Шагал. На сватбения си ден обаче бе готова охотно да добави не по-маловажна фамилия. „Да — помисли си тя — истинско щастие е да съм Ида Шагал Майер.“


>	Четиридесет и осма глава

	Ръка за ръка, Франц и Ида стояха на палубата, фериботът ги носеше към Корсика, мекият средиземноморски бриз галеше лицата им. Непознат покой бе обзел Ида. „Това е блаженството“, помисли си тя. Двамата се облегнаха на парапета. Изблици на смях прекъсваха приятното им мълчание, когато си припомняха комични моменти от сватбеното тържество. Бяха съпричастни довереници, съзнаващи, че правят първите вложения в семейната съкровищница със спомени.
	Слязоха на брега в Аячо и Ида веднага разбра, че Корсика наистина е най-прелестното място за краткия им меден месец. На неопитомения остров нямаше музеи и галерии, библиотеки и изрядни градини; никой не би познал имената им. Бяха приказно зависими само един от друг.
	Разхождаха се по кея и съчиняваха фантасмагорични истории за рибарите, чиито лодки се поклащаха грациозно на пристана. Нарочиха млад моряк за бъдещ младоженец, заел се да събере пари за сватбата. Две момченца крояха план да отплават тайно с пътнически кораб. Франц заяви, че едрият брадат мъж със счупен нос, теглещ мрежа със сребристи рибки, е бил участник в Съпротивата срещу италианските окупатори.
	— Колко ли нацисти е убил? — попита той, подканвайки Ида да се включи в историята.
	— Не мога да се шегувам с нацистите, Франц. Още ме е страх от тях — призна тя. — Не забравяй, че съпругата ти е еврейка, спасила се от угрозата да умре в лагер на смъртта.
	— Съжалявам… — Той я прегърна крепко. — Не се страхувай. Аз ще те пазя.
	Настроението й се разведри.
	— Разбира се, в безопасност съм — кимна тя. — Омъжена съм за доблестен гражданин на Швейцария. — Изрече думите с пресилена шеговитост, но не успя да скрие сериозния подтекст. — Децата ни трябва да се родят в Швейцария — добави.
	— Да. Цялата дузина ще се родят в Цюрих — увери я той с любяща усмивка; за пръв път говореха за деца.
	Тръгнаха по гориста пътека към Монте Синто. Облегнаха се на една скала над бурен водопад, шуртящ под тях.
	— Удивително е как природата се променя всеки миг — прошепна Франц.
	— Като живота — отбеляза Ида.
	Усети хладните тръпки на необяснима тъга, странно предчувствие за дебнеща опасност. Обади се на Марк, когато се върнаха в хотела. Той я увери, че е добре; подготвял керамични плочки за изложби на Ривиерата и в Париж.
	— Липсва ми помощта ти, Идочка. Толкова неща трябва да се уредят, а Вирджиния заминава за Лондон да приключи с развода.
	Познатият хленч в гласа му я подразни.
	— Не искам да мисля за изложби на медения си месец!
	— Знам. Наслаждавай се, разбира се — промърмори Марк.
	Тя остави слушалката, борейки се с негодуванието.
	Премълча разговора.
	Наеха просторна вила в Корте, очарователен град, кацнал върху високо възвишение. Спяха във високо бяло легло, разтворили прозорците, за да ги облъхва планинският ветрец. Разхождаха се дълго. Един следобед спряха сред ливада, където козленце сучеше от вимето на майка си. Видяха как козата с гъста бяла козина облиза нежно капчиците мляко от муцунката на дългокраката си рожба. Ида се изненада колко дълбоко я трогна милата гледка.
	— Каква красота! — възкликна тя. — Майчинството е чудо, нали, Франц?
	— Да — кимна той и я целуна по челото. — Ти ще бъдеш прекрасна майка, Ида.
	Тя се усмихна.
	— За всичко има време. Сега искам да бъда добра съпруга.
	— Ти си добра съпруга, чудесна съпруга — увери я Франц и двамата закрачиха отново.
	Времето минаваше бързо. Ценяха всеки час, всеки изгрев и всяка кадифена нощ. През последния ден в Корсика седнаха на балкона по здрач.
	— Винаги ли ще бъдем толкова щастливи? — попита Ида.
	— Дори по-щастливи — обеща Франц и притисна буза в нейната, докато огненочервеното слънце потъваше в морето.

	* * *

	Делови въпроси принудиха Франц да отпътува към Берн. Ида се върна в „Ле Колин“, благодарна за рядката възможност да остане насаме с баща си въпреки риска да я обсипе с капризи и с жалби колко изоставен се чувства.
	Вирджиния все още беше в Лондон. Обади се обаче по телефона да съобщи добрата новина, че е получила развод и скоро ще се върне.
	— Каква хубава вест, татко! — зарадва се Ида. — Вече си свободен да се ожениш и да дадеш името си на Давид.
	— Ще видим — отговори небрежно Марк и облече синята вълнена жилетка от Корсика, избрана от Ида в тон с очите му. Знаеше, че баща й няма да пропусне да го забележи. Той никога не минаваше пред огледало, без да се наслади на отражението си.
	Джийн и Давид грабнаха подаръците си и радостно заприпкаха из градината в новите си корсикански ризи и с накривени рибарски шапки върху главите.
	— Ти си най-добрата сестра на света, Ида — заяви Давид. — Винаги знаеш какво да ни купиш.
	Вече пораснало, усмихнато момченце, Давид имаше изящно дребно лице като Марк, тъмна, коприненомека коса и гъсти гарвановочерни вежди.
	— Моят Давид прилича на брат ми Довидл. Има еврейски черти — повтаряше често Марк на Ида, но никога в присъствието на Вирджиния.
	Двамата посрещнаха Вирджиния на прага, но в неловко официалните им поздрави липсваше топлина. Марк не я прегърна. Целуна я по бузата, а тя на свой ред просто докосна лицето му с пръсти, облечени в ръкавица, сякаш пазеше плътта му от своята.
	Ида я прегърна и я обсипа с въпроси за Лондон и за родителите й. Подкани я да влязат в къщата и й показа красивия куфар, който й беше донесла от Корсика. Вирджиния го отвори, огледа подплатата от кремав атлаз и прокара длан по гладката кожа.
	— Благодаря, Ида — рече най-сетне. — Много е красив. Но кога ще го използвам?
	— С татко ще отидете на екскурзия след сватбата, разбира се — отговори Ида.
	— Да, след сватбата… — повтори тихо Вирджиния. — Ако се оженим — добави.
	— Ще се ожените. Няма пречки, вече си разведена.
	— Какво мисли баща ти? — попита Вирджиния, наясно, че Марк не премълчава нищо пред Ида.
	— Не ни остана време за разговори. Бяхме много заети — отговори уклончиво Ида.

	* * *

	Наистина бяха заети. Подготвяха изложба в галерия „Поншет“ в Ница; в Париж щяха да представят новите офорти на Марк и гравюрите за Лафонтеновите басни. Вирджиния сновеше от къщата до ателието, изпълнявайки разпорежданията на Марк как да бъдат опаковани и пренесени творбите му. Ида се готвеше да отпътува за Париж, за да поеме работата там.
	— На Вирджиния ще й е трудно да се справи с изложбата в Ница — отбеляза с тревога тя, преди да замине.
	— Няма страшно — успокои я Марк. — Лейренс ми писа. Връща се във Франция. Помолих го да дойде в „Ле Колин“, за да снима картините в галерията. Той ще помогне на Вирджиния.
	— Разумно ли е, татко? — попита Ида.
	— Защо не? — повдигна раздразнено вежди баща й.
	Тя не продума. Каза си, че тревогите й са безпочвени.

	* * *

	Шарл Лейренс се върна с радост в „Ле Колин“. Обясни на Вирджиния, че в Италия се чувствал самотен.
	— Трудно е винаги да съм сам — призна тъжно той. — Ти имаш голямо семейство. Едва ли разбираш безнадеждността на постоянната самота.
	— И сред другите може да се чувстваш самотен — отговори тя със сведени очи.
	Двамата замълчаха. По-късно обаче, по пътя към Ница, той улови ръката й. Тя не я отдръпна. Ден след ден Лейренс снимаше творбите на Марк. Ден след ден тя се притискаше по-близо до него и дъхът му стопляше лицето й. Не говореха. В галерията работеха заедно в синхрон и красноречиво мълчание.
	Снимките приключиха и Лейренс се подготви да отпътува за Париж. Марк го обсипа с похвали.
	— Признателен съм ти, че ми помогна да отделя време на своята работа — каза той и му подари малка картина на овощната градина в „Ле Колин“. — Пази я. След време ще струва много — посъветва го. — С Ида очакваме с нетърпение да видим снимките от сватбата. Да се срещнем ли в дома й на „Ке дьо л’Орлож“? — Погледна си джобния календар. — На петнайсети, да речем. Удобно ли ти е?
	Шарл кимна и отбеляза датата в бележника си.
	— Готов ли е багажът ти, приятелю? — осведоми се Марк.
	— Почти.
	— Вирджиния ще ти помогне. Много е сръчна. Аз се оттеглям в ателието. _Au revoir, mon ami._
	Вирджиния и Шарл го проследиха с поглед и влязоха заедно в спалнята на фотографа. Куфарът му лежеше отворен върху леглото. Те седнаха от двете му страни, приведоха се и се целунаха за пръв път. След секунди тя се озова в обятията му.
	— Какво ще правим? — прошепна.
	— Напусни Шагал и ела да живееш с мен — отговори той.
	— Как да го напусна? Сраснала съм се с него. И какво ще стане със сина ни, с Давид?
	— Не знам — призна той. — Знам само, че трябва да сме заедно. Ще се справим някак. Обещавам.
	Тя не продума. Обещанието не можеше да бъде спазено. Вирджиния облегна глава на гърдите му и затвори очи с разтуптяно сърце.
	Той си тръгна на другата сутрин. Няколко часа по-късно Ида се обади. Настоя Марк да дойде веднага в Париж.
	Той възрази. Още не бил изпекъл новите плочки — средоточието на изложбата в Париж.
	— Важно е да си тук. Не мога сама да договоря цените за основните експонати. Франц настоява да замина за Берн възможно по-скоро. Не сме се виждали, откакто се върнахме от медения месец. Съпругът ми заслужава внимание — тя му напомни не за пръв път промяната в приоритетите си.
	— Добре — съгласи се неохотно Марк. — Ще тръгна с влака още днес. Вирджиния ще докара керамиката в Париж.
	После със закъснение се сети да я попита:
	— Нали не възразяваш?
	Тя сви рамене.
	— Има ли значение? Интересува ли те изобщо?
	Закара го до гарата. Той я погледна в очите, докато чакаха на перона.
	— Виждаш, че все повече разчитам на теб. Ида има нов живот, нови задължения. Надявам се да си се учила от нея и да поемеш ролята и отговорностите й.
	— Ясно. Надяваш се да заприличам на Ида и навярно на Белла — заключи дръзко Вирджиния.
	За пръв път споменаваше Белла, макар духът й да витаеше около тях.
	— Може би. — Той извърна глава.
	— Но аз не искам да приличам на очарователната ти дъщеря. Не искам да съм като елегантната Белла. Искам да ме приемеш каквато съм, каквато винаги ще бъда — Вирджиния Хагард Макнийл, майката на сина ти.
	Пуфтенето на приближаващия влак заглуши отговора му. Очите му обаче потъмняха от гняв, веждите му се сключиха. За миг дланта му се отпусна тежко върху рамото й. После той се качи във влака, без да я целуне за сбогом. Тя остана на перона и го видя как сяда до прозореца в първокласното купе. Втренчен право напред, той не се обърна към нея и не й махна.

	* * *

	С натежало сърце Вирджиния се върна в „Ле Колин“. Преди да успее да си съблече палтото, Шарл се обади от Париж с отчаян глас.
	— Трябва да те видя — примоли се той. — Мечтая за една последна нощ с теб.
	Тя се разтрепери. Джийн и Давид играеха в градината. Звънкият смях на Давид долиташе в стаята. Той я видя до прозореца и й махна. Не можеше да рискува да изгуби прекрасния си любвеобилен син. Но пък Шарл не я подтикваше да изостави децата си. Искаше една нощ, която да утеши самотата му, да потвърди любовта им. Тя също заслужаваше една нощ.
	— Добре — съгласи се. — Една последна нощ.
	— Ще дойда в Ница — каза той.
	Вирджиния се усмихна. Тайната среща се бе превърнала в романтично приключение.
	Тя се обади на Марк в дома на Ида.
	— Приятелката ми Ивон е болна. Помоли ме за ден-два да отида при нея в Мантон* — обясни. — Не бива да я оставям сама. Икономката ще се погрижи за Джийн и Давид.
	[* Мантон — курортен град на Средиземно море, намиращ се на границата с Италия, близо до Ница. — Б.р.]
	— Прави каквото искаш — рече грубо Марк.
	Гласът на Ида долетя по жицата.
	— Ще ни дадеш ли телефонен номер за връзка? — попита тя.
	— Няма нужда да се обаждате, но Марк знае номера на Ивон — отговори Вирджиния и затръшна слушалката.
	Посрещна Шарл на летището в Ница. Прекараха деня и нощта в малък пансион. Страстта му запали нейната. Той шепнеше името й, повтаряше колко цени нежността й, колко е прелестна, колко красива душа има.
	— Обичам те каквато си, Вирджиния — изрече думите, които тя копнееше да чуе.
	Разделиха се просълзени. Шарл не биваше да пропуска договорената среща с Марк, за да му покаже сватбените снимки на Ида. Трябваше да пазят връзката си в тайна, докато вземат решение за бъдещето.


>	Четиридесет и девета глава

	Вирджиния се върна в „Ле Колин“. Марк я изненада. Обади се и с фалшива загриженост се осведоми за здравето на приятелката й и времето в Мантон. Въпросите му я обезпокоиха. Запита се дали е разкрил измамата, но веднага пропъди опасението. В присъствието на Ида Марк не мислеше за другиго, камо ли за Вирджиния.
	— Кога ще дойдеш в Париж? — попита припряно той.
	— Когато изпекат плочките — отговори тя. — Обещаха да ги доставят късно следобед в понеделник. Ще ги натоваря веднага в колата и ще тръгна. Не мога обаче да пътувам през нощта. Ще се изморя много. Ще нощувам някъде, вероятно в Дижон.
	— Щом се налага — съгласи се неохотно Марк.
	— Налага се.
	Тя остави доволна слушалката. С Шарл щяха да имат още една нощ заедно.
	Обади му се и се срещнаха в Оксер, изпълнени отново с плам и нежност. Призори заговориха тъжно за бъдещето. Не можеха и не биваше вечно да бъдат тайни любовници.
	Тя се разплака при мисълта да нарани Марк. Разтрепери се, представила си свирепия гняв на Ида. Възможността да изгуби Давид отприщи нов порой от сълзи.
	— А Давид, моят скъп Давид?
	— Давид все още е Макнийл. Марк няма права над него — напомни й спокойно Шарл. — Не си омъжена. Няма значение кой е биологичният му баща. Няма да изгубиш сина си.
	Обясни й, че се консултирал с приятел адвокат. Вирджиния се взря в него. _Адвокат_. Фактът, че е предприел подобна стъпка, я сблъска наново с плашещата реалност.
	От очите й пак потекоха сълзи. Шарл ги избърса и я прегърна.
	— Не можем да се разделим. Не бива — прошепна той.
	Подаде й запечатан плик.
	— Написах ти писмо. Това е моят обет. Не го отваряй, преди да стигнеш в Париж.
	Тя кимна утвърдително.

	* * *

	Писмото все още беше в чантата й, когато влезе в дома на Ида на „Ке дьо л’Орлож“.
	Марк и Ида не я прегърнаха. Дори не станаха да я поздравят.
	— Изтощени сме — оплака се Марк. — Работихме неуморно. Срещахме се с колекционери, водихме безкрайни преговори. Марк Шагал изглежда е станал индустрия.
	— Зависи от теб — отвърна Вирджиния. — Никой не те насилва да продаваш творбите си, да се пазариш за най-изгодна цена. Творец си, не бизнесмен.
	Ида се извърна към нея с вкаменено от гняв лице.
	— Преговорите, които презираш, осигуряват живота ти в „Ле Колин“, автомобила ти, образованието на децата ти. С работата си двамата с баща ми плащаме твоята независимост.
	— Каква независимост? — попита Вирджиния. — Свободата да бъда на повикване ли имаш предвид? Или да обяснявам всяка своя стъпка?
	Вирджиния се изправи предизвикателно пред Ида. Сложила ръце на кръста, впи гневно очи в нея.
	Внезапен страх обзе Ида. Не познаваше жената, застанала пред нея. Пасивното примирение беше изчезнало, заменено от нова сила. Със свито сърце тя разбра, че подозренията й са се оправдали. Вирджиния не се е грижила за болна приятелка в Мантон. В живота й очевидно имаше друг мъж. Въпреки предишните опасения Ида не вярваше любовникът й да е Шарл Лейренс. Все пак фотографът бе дошъл в дома й преди Вирджиния и най-добронамерено им беше показал сватбените снимки. Подобно коварство едва ли му бе присъщо.
	Ида се замисли дали да подложи младата жена на разпит и какви въпроси да й зададе. Реши да замълчи. Нямаше значение дали англичанката е вярна на баща й, или не. За Ида бе важно двамата да останат заедно. Марк бе неспособен да живее сам. Щеше да потъне в униние както след смъртта на Белла и да повлече дъщеря си към дъното. Напуснеше ли го Вирджиния, той отново щеше да се вкопчи в Ида. Тази зависимост щеше да се отрази зле на новия й, все още неподложен на изпитание, семеен живот.
	Тя се обърна към Вирджиния.
	— Не си премерих думите — рече извинително. — Оценявам всеотдайността ти към баща ми. Той също. Нали, татко?
	Марк сви рамене. Не отговори. Сблъсъкът го бе разтревожил и ядосал. Как смееше Вирджиния да се оплаква от живота си с него? Спасил я бе от бедността, дал й бе дом и дете. Каква неблагодарност! На какво ли още беше способна?
	Той се зае да разопакова с гръб към нея. Вирджиния разбра, че я наказва с мълчание. Забравили за нея, двамата с Ида започнаха да обсъждат как да подредят изложбата и какви цени да изискат. Ида бе посетила галериите, където се предлагаха пластики на Пикасо, и се беше изненадала от значителните суми дори за най-дребните статуетки.
	— Мисля, че по майсторство Марк Шагал не отстъпва на Испанеца — вирна брадичка баща й, заговорил отново в трето лице за себе си.
	— Разбира се — съгласи се Ида.
	Най-сетне складираха грижливо керамиката и Марк и Вирджиния поеха към хотела. Влязоха мълком в стаята и Марк веднага спусна щорите, раздразнен от ярките улични лампи по „Ке Волтер“. Поседяха на тъмно, после Вирджиния включи нощната лампа, отвори куфара и извади нощница на цветя.
	— Изморена съм. Ще се изкъпя и си лягам — рече тя.
	Взе нощницата и дамската си чанта и тръгна към банята. Внезапно Марк скочи от леглото и изтръгна чантата от ръката й.
	— Защо я носиш в банята? — попита грубо.
	Отвори я и я изсипа. Портфейл, снимки на децата, очукана пудриера, щърбав гребен и бонбони се разпиляха по пода. Върху жалката купчина изпърха неразпечатан бял плик. Вирджиния се спусна да го вземе. Марк я изпревари и го размаха победоносно.
	— Сега ще разберем истината! — просъска той.
	— Дай ми го. Мой е. — По страните й се стичаха сълзи.
	— Нищо не е твое. Всичко съм ти дал аз. Дрехите, обувките — аз съм ги платил. — Той срита дреболиите от чантата, вдигна портфейла и изтръска франковете. — Ти ли си ги спечелила? — изкрещя.
	Разкъса плика и извади писмото.
	— Нямаш право… — Тя се вкопчи в него, но той я отблъсна.
	— Имам! Но не бой се, ще ти го прочета на глас. „Скъпа моя — продължи с пресеклив глас. — Нощите ни бяха приказни. Ти си част от живота ми. Не бива да се разделяме. И двамата сме свободни. Трябва да се оженим и да живеем заедно. На всяка цена. Обичам те. Твой — Шарл“. — С почервеняло от ярост лице Марк повтори: — Твой Шарл. Какъв нещастник, подлец, чудовище! Лъжец и измамник! А ти си курва, по-зле от курва! Изоставяш децата, за да се срещаш с любовника си! Лъжеш мен и моята Ида, която ти беше приятелка!
	Той разкъса писмото и го захвърли върху свитата на пода Вирджиния. Късчетата хартия паднаха върху косата и раменете й. Той я повали по гръб и я зашлеви — първо по едната, после по другата буза. Удари я по устата с юмрук. Тя простена тихо. Нямаше сили да извика. Марк я сграбчи за китките.
	— Кажи ми всичко! Откога ме мамиш? — просъска той.
	С усилие на волята тя проговори; усещаше остро хватката на жилавото му тяло, дъха му, вкиселен от гнева. Обясни, че с Шарл са прекарали две нощи заедно.
	— Били сте любовници?
	Той я отблъсна, сякаш допирът й го отвращаваше.
	— Бяхме любовници. И ще останем — отговори тя.
	— След всичките години с мен, след всичко, което направих за теб и децата, си ме предала заради този лъжец, този лицемер! Дойде в дома на Ида. Преструваше се на невинен семеен приятел! Как посмя да ме погледне в очите, мен, бащата на детето ти! Говореше, все едно нищо не се е случило, а преди няколко часа е бил с теб. Как можа да ме измамиш толкова жестоко? Кога смяташе да ми кажеш? Щеше ли изобщо да ми кажеш?
	— Да. Щях да ти кажа. Чаках подходящия момент. Не исках да стане така — отрони тя.
	Усещаше вкуса на кръвта. Избърса устни с носната си кърпичка и видя как Марк се взира в алените петна върху снежнобелия лен. Запомняше цветовете, разбира се, мислено прехвърляше сблъсъка им върху платното.
	— Отивам при Ида. Трябва да говоря с нея! — процеди през зъби той.
	Затръшна вратата след себе си. Тя си спомни свадата му с Ида. Разярен от дързостта на дъщеря си да му поиска пари, бе вдигнал стола да я удари. Щеше ли да се опомни, ако Вирджиния не се бе намесила?
	В хотелската стая нямаше кой да се застъпи за нея. Разплака се от мъка, че животът й с Марк, изпълнен през първите години с любов и вълнение, бе стигнал до толкова горчив край. Плачеше за малкия си син, който щеше да изгуби баща си, за Джийн, която щеше да изгуби дома си. Скръстила ръце пред гърдите, Вирджиния ридаеше и се клатеше напред-назад. Посегна към телефона и се обади на Шарл. С треперлив глас му обясни, че Марк вече знае за тях. Не му описа как е реагирал. Не искаше любовникът й да го намрази. Не искаше и тя да го намрази.
	Шарл се завтече при нея и двамата тръгнаха с погребална стъпка покрай Сена. Тънката снежна пелена под краката им скърцаше тихо. Ледени висулки като замръзнали сълзи провисваха от ниските клони на дърветата. Вирджиния имаше чувството, че я поваля треска — подгизналите й от пот дрехи полепваха по тялото. После изведнъж затрепери от студ и се притисна към Шарл, за да се стопли. Стигнаха до Марсово поле и влязоха в едно кафене.
	— Всичко ще е наред, Вирджиния — увери я спокойно Шарл. — Обичаме се, ще се оженим. Децата ти ще бъдат мои деца. Имам спестявания. Работя. Няма от какво да се страхуваме. Марк скоро ще приеме случилото се.
	— Звучи странно — рече тя, разбърквайки кафето с мляко — но не се боя от него, а от Ида.
	— Разбирам — кимна той.
	Знаеше колко властна жена е Ида, фурия, когато я ядосат, щедра и великодушна, когато е доволна. Беше я снимал достатъчно често, за да прозре плетеницата от настроения, дълбочината на чувствата й.
	— Ще се върне ли Марк? — попита той.
	— Предполагам. Но няма страшно. Вероятно ще се е успокоил.
	След свирепата кавга с Ида разрушителният изблик бе потушил гнева му. „Така ще стане и сега“, каза си тя.
	Не сгреши. Марк се върна със застинало от яд лице, ала не й посегна. Сновеше из стаята, бълваше горчиви думи — ту жални, ту обвинителни.
	— Как можа да ме предадеш? Не помниш ли какво направих за теб? Спасих те от бедността. Образовах дъщеря ти, осигурих й дом. Колко си жестока! Жестока и неблагодарна жена. Уличница!
	Замърмори на идиш, отиде до прозореца, дръпна и спусна завесите. Разплака се и се свлече на колене.
	— Какво ще правя? Сам ли ще остана? Ще ме напуснеш ли?
	Яркосините му очи бяха зачервени, раменете му — провиснали, стоманеносивите му къдрици — разрошени. Тя седеше като застинала. Не можеше да го успокои. За утеха бяха нужни думи и обещания, каквито не би изрекла.
	— Утре ще отидем да говорим с Ида — заповяда й той. — Ще дойдеш, нали? — заповедта се превърна в молба.
	На другия ден Ида ги посрещна царствено в рокля от черно кадифе; носеше сребърна огърлица, косата й бе прибрана в строг кок. Покани ги в дневната и се настани в кресло със златиста тапицерия. Посочи на Вирджиния ниската табуретка срещу него. В дворцовата си зала Ида бе съдница, а Вирджиния — обвиняема. Тя сви рамене и седна. Взря се в „Сватбения стол“, изненадана, че Ида не е пренесла картината в Швейцария. Навярно не искаше призрачният спомен от първия й брак да я преследва в новия дом.
	Марк кръстосваше стаята, без да ги поглежда. Ида щеше да води битката вместо него. Разчиташе на нея. Тя бе негов защитник, адвокат.
	Ида впи очи във Вирджиния.
	— Доверявахме ти се. На теб и на Лейренс. Дойде в къщата ми да ни покаже сватбените снимки. Постъпката му е жестока, лицемерна. Били сте любовници, но си се възползвала от щедростта на баща ми, а той — от гостоприемството му! Откога продължава това?
	Марк се намеси. Размаха юмрук пред Вирджиния и разтреперан от гняв, изкрещя:
	— Сигурно още в Америка сте били любовници? Докато ни снимаше в Хай Фолз, снимаше Давид, нашия син! Помисли ли за Довидл, преди да легнеш с любовника си?
	— Разкрихме чувствата си преди няколко седмици. Били сме заедно само две нощи. И, да, мисля за Давид. Той винаги е в сърцето ми — отговори Вирджиния.
	Макар и ужасена от гнева на Марк, с усилие на волята запазваше спокойствие. Той пристъпи заплашително към нея, но Ида вдигна ръка да го възпре.
	— Недей, татко — прошепна тя и като покорно дете Марк се отдръпна мълком.
	Ида се обърна към Вирджиния.
	— Случилото се за няколко седмици навярно ще отмине през следващите — предположи тя с помирителен тон. — Баща ми те обича въпреки всичко. Ще преглътне простъпката ти. Обича те и има нужда от теб. Знаеш колко съм привързана към теб.
	— И колко съм ти нужна — добави сухо Вирджиния.
	— Не бива да забравяме и моя брат Давид — продължи Ида.
	— Полубрат. Мой син — поправи я Вирджиния.
	Телефонът звънна. Ида се оттегли от стаята. Вирджиния приближи до прозореца и се вгледа в Сена. Не се обърна, когато Ида се върна при тях.
	— Налага се да изляза — обясни тя. — В галерията е възникнал дребен проблем. Лесно ще го разреша — увери баща си, погледнал я тревожно.
	— Разбира се. Моята Ида се справя с всичко — рече той.
	Вирджиния се усмихна мрачно. Знаеше, че Марк е очаквал дъщеря му да разреши и техния проблем също толкова умело.
	Ида протегна ръка към нея. Тя я пое с вледенени пръсти, изненада я колко е топла кожата й.
	— Ще говорим пак, Вирджиния. Ще се видим на изложбата.
	— Няма за какво да говорим — поклати глава младата жена. — И не мисля, че е редно да идвам на изложбата.
	— Напротив! — настоя Ида. — Как ще обясним отсъствието ти?
	— С истината, да речем — предложи Вирджиния.

	* * *

	Все пак тя отиде на изложбата. Дължеше го на Марк. Галерията бе претъпкана. Пластиките и керамиката предизвикаха възторг. Гравюрите върху Лафонтеновите басни — също. Марк очароваше всички със забавни анекдоти и с обяснения на по-сложните експонати. Бе създал фантасмагорични създания — крави, символизиращи плодородие, кози с цветни венци, летящите му влюбени красяха подноси и дръжки на чаши.
	Сериозна млада жена с разтворен бележник го попита благоговейно как му хрумват идеите.
	— Не знам — отговори той. — Марк Шагал е скиталец в незнайните селения на въображението.
	Ида рядко се отдалечаваше от него. Ослепителна в нова рокля от искрящосиня коприна, с поруменяло лице и прибрана със сапфирени пеперуди коса, тя се усмихваше щастливо, махаше на новодошлите, насърчаваше баща си да обърне внимание на една или друга група. С топъл глас представяше Вирджиния:
	— Скъпа спътница на татко.
	Вирджиния я наблюдаваше с удивление как играе ролята на нейна приятелка, макар неотдавна да я бе упреквала с леден тон. „Ида — реши тя — е обаятелен хамелеон, способен чудодейно да се преобразява.“ И бащата, и дъщерята бяха завършени актьори на сцената на общественото мнение. И двамата не показваха с нищо съкровените си трусове.
	След изложбата Вирджиния и Марк се върнаха заедно в хотела на „Ке Волтер“. Въодушевен от успеха, Марк захвърли палтото си върху дивана в салона, отвори бутилка бренди и напълни две чаши. Сякаш не забелязва, че Вирджиния подрежда грижливо куфара си, той вдигна наздравица:
	— За бъдещето ни!
	— Какво бъдеще? — попита тихо тя.
	— Нашето бъдеще, Вирджиничка. Преживяхме трудности. Аз допусках грешки. Ти — също. Но миналото е затворена страница. Говоря за годините пред нас. Не би загърбила живота, който предлагам на теб и децата, нали? Аз съм сред най-известните френски художници. Помисли какво значи това. Светът е наш, Вирджиния.
	— За мен не значи нищо — отговори тя. — Важното за мен бе любовта ни. Но нея я няма. Отдавна се смятам за вдовица, ала как ще съм вдовица, щом не станах твоя съпруга? Ида бе господарката в дома ни.
	— Сега тя има нов живот с Франц. Ще живее в Швейцария, а ние с децата ще сме заедно в „Ле Колин“. Не искаш ли да си стопанка на дома ни?
	Той я озари с лъчезарна, великодушна усмивка.
	— „Ле Колин“ вече не е мой дом — отвърна непреклонно тя. — Напускам те. Децата идват с мен. Съвместният ни живот приключи. Принадлежа на Шарл.
	Марк се втренчи смаян в нея.
	— Не знаеш какво говориш.
	— Знам.
	— А синът ми? — изкрещя той. — Не мога да живея без моя Давид.
	— Ще го виждаш, когато пожелаеш — обеща спокойно тя.
	— Не можеш да го отведеш. Няма да ми го отнемеш.
	По лицето му се стичаха сълзи. Чашата се изплъзна от пръстите му и падна на пода.
	— Мога и ще го направя.
	Тя се обърна, стиснала куфара, и излезе от стаята, вмирисана на алкохол и отчаяние.
	На другия ден Ида дойде в хотела. Седна с Вирджиния в овехтялото фоайе. От съдник се бе превъплътила в молител.
	— Моля те, остани при баща ми. Той ще рухне, ако го напуснеш. Знаеш колко е зависим.
	— Зависим от теб, не от мен — настоя Вирджиния. — Аз бях просто едно присъствие, грижех се за него.
	— Беше много повече. Помисли от какво се отказваш, Вирджиния. Не бяхте съпрузи. Не е длъжен да те подкрепя финансово. Законът не го задължава да издържа Давид. Да заживееш отново в бедност ли искаш? Както преди да ни срещнеш? Ако не за себе си, помисли за децата.
	Тя улови китките на Вирджиния, впи очи в нейните, после извърна глава.
	Вирджиния не трепна. Отскубна се от ръцете на Ида.
	— Парите не са важни за мен. Ще се грижа за Давид. Шарл ще ми помага. Марк ще вижда сина си, когато пожелае.
	Ида се консултира с адвокат. Изслуша съвета му, водейки си грижливо бележки, и двете с Вирджиния се срещнаха отново.
	През един студен, сив следобед седнаха една до друга на пейка в градините на „Тюйлери“. Бузите на Ида се бяха зачервили от резливия вятър. Лицето на Вирджиния беше бледо, ръцете й — голи. Тя се вгледа в белезникавия полумесец на слънцето, което не излъчваше никаква топлина.
	— Ще се съгласиш ли на пробна раздяла? — предложи Ида. — Готова съм да ти наема апартамент.
	Вирджиния поклати глава.
	— Няма да се върна при Марк. Искам да започна нов живот с Шарл.
	— Разбирам — кимна Ида.
	Призна се за победена. Решението на Вирджиния явно бе непоклатимо. Налагаше се да изобрети нов сценарий за следващата глава от живота на Марк.
	Същата вечер тя обясни на баща си с натежало сърце и сериозен глас:
	— Няма връщане назад, татко. Вирджиния отказва да размисли. Неспособни сме да й повлияем.
	— Но какво ще стане с Давид? — възкликна той с плувнали в сълзи очи.
	— Адвокатът ми обясни, че по закон нямаш права над него. Той е Давид Макнийл, а не Давид Шагал.
	Марк се отпусна тежко в креслото.
	— Но той ми е син. Моят Довидл. Носи името на брат ми.
	Ида коленичи до него и го прегърна. Погали го по главата. Отново бе майка, утешаваща покрусения си баща.
	— Всичко ще е наред, татко — рече тихо тя. — Давид ще остане в живота ти. Вирджиния ще ти позволява да го виждаш, когато пожелаеш.
	Марк поклати глава и заудря гърди с юмруци.
	— Кажи й да се върне при мен! Не мога да живея сам!
	Беше неутешим. Отчаянието го сковаваше. Креташе едва-едва.
	Дни по-късно се върна сам в „Ле Колин“. Щураше се из голямата къща, седеше дълго върху празното легло на Давид, бос и необръснат, мъж в траур, обвит в опасна тишина.


>	Петдесета глава

	Ида знаеше, че баща й не може да живее сам. Самотата го потискаше.
	— Трябва му жена — каза тя на Франц. — Компаньонка и икономка. Да се грижи за него, да задоволява нуждите му.
	— Държанка — уточни сухо Франц. — Не съм виждал обява за подобно работно място. Как ще намериш кандидатка?
	— Намерих Вирджиния, нали? — отвърна Ида.
	Той се засмя. Неговата Ида можеше всичко.
	За да не се чувства изолиран, тя купи на Марк апартамент в Париж, където да живее по няколко месеца годишно. Освен това бе важно двамата да поддържат връзка с Давид. За целта се обади на Вирджиния и я покани на обяд.
	Срещнаха се в малък ресторант на площад „Дофен“, известен с отлична и изключително скъпа храна. Ваза с форзиции красеше масата. Келнерът кръжеше около тях. Ида забеляза петно по лъжицата и я върна. Той се поклони сервилно и им подаде менюто. Беше свикнал да обслужва капризни жени.
	Ида и Вирджиния бяха странно спокойни. Войната бе свършила, оставаше да уточнят клаузите на примирието.
	Ида вдигна чашата с вино.
	— За Давид! — рече тя.
	— За Давид! — повтори Вирджиния.
	Беше ясно, че са сътрапезници заради него. Отпиха бавно от виното.
	— Купих на баща ми апартамент близо до моята къща. Така ще му е по-лесно да вижда Давид, ако не възразяваш, разбира се.
	Ида подбираше внимателно думите. Искаше Вирджиния да ги възприеме по-скоро като молба, отколкото като разпореждане.
	— Давид е син на Марк. Може да го вижда, когато пожелае — отговори Вирджиния.
	Изпитваше облекчение, че Ида най-сетне е приела оттеглянето й от живота на баща й. Марк, снабден със свой апартамент, вече нямаше да отсяда в дома на дъщеря си на „Ке дьо л’Орлож“ и Ида и Франц щяха да разполагат с лично пространство при посещенията си в Париж. Колко бързо Ида се бе приспособила към промяната в живота им! Умна жена. Разполагаше със съпруг, с дом, с щедри комисиони като агентка на баща си и с още по-силно влияние върху него. В крайна сметка, предположи Вирджиния, находчивата Ида щеше да доведе нейна заместница в апартамента на Марк.
	— Да поръчаме ли парфе? — попита Ида.
	— Разбира се — съгласи се Вирджиния.
	Келнерът наблюдаваше как двете видимо различни жени съсредоточено загребват с дългите лъжици от пухкавия десерт. Не разговаряха. Явно бяха постигнали онова, което ги беше събрало.
	Той не се изненада, че червенокосата жена в изискан черен костюм „Шанел“ плати сметката. Видя ги как се ръкуват пред вратата и тръгват в противоположни посоки по ветровития площад. И двете вървяха с решителна стъпка, с високо вдигната глава, без да се обръщат назад.
	След седмица Ида се срещна с добрата си приятелка Ида Бурде в същия ресторант.
	— Подготвила съм ти изненада, но ще ми платиш комисиона или поне ще ми подариш рисунка на Марк. — Ида Бурде отпи глътка вино с игрива усмивка.
	— Стига изненадата да си струва — отговори Ида. — Рисунките на татко не са евтини.
	— О, струва си! — увери я приятелката й. — Открих най-подходящата компаньонка за баща ти. Образована и изтънчена жена, доста привлекателна руска еврейка. Живее в Лондон, но не би отказала да се премести във Франция.
	Заинтригувана, Ида се приведе напред. Познайниците на семейство Бурде бяха разнородна група — творци, интелектуалци, бизнесмени и държавници от различни континенти.
	— Коя е тя? — попита Ида.
	— Казва се Валентина Бродская. Предпочита да я наричат Вава. Има бутик за шапки в „Хемпстед“*, доста шикозен магазин — отговори Ида Бурде. — Запознахме се, докато си избирах шапка. Тя е разведена, но бракът е продължил кратко и не поддържа връзка с бившия си съпруг. Тоест — няма усложнения.
	[* „Хемпстед“ — един от най-скъпите райони на Лондон. — Б.р.]
	— Значи си купи шапка и намери приятелка? Точно в твой стил. Хубава ли е шапката? — подсмихна се Ида.
	— Всъщност никога не съм я носила. Не ми отиваше — беше тъмновиолетова, с широка периферия. Клод никак не я хареса. Но, да, с Вава се сприятелихме. Изборът на шапка изисква време и предразполага към разговори. Пробвах поне десет модела. Накрая и двете знаехме житейските си истории. Допаднахме си. Приятелство от пръв поглед, да речем. Смелостта й ме впечатли, превратностите в живота й ме трогнаха.
	— Какво имаш предвид?
	— Родена е в Киев в богато и влиятелно семейство. Семейство Бродски били сред еврейската аристокрация в имперска Русия. Вава била на тринайсет, когато Революцията унищожила фамилията. С брат й Михаил избягали от Русия и стигнали до Берлин. Двете деца били сам-сами, без никакви средства. Някак си обаче тя успяла да завърши гимназия и дори да издържи матурите. С брат й се поддържали емоционално и финансово. Имали талант да импровизират и да живеят с малко. Вава откривала парче красив плат, купувала го евтино, ушивала елегантна рокля и я продавала скъпо. Хващали се на работа в шивачници и в замяна получавали дрехи. Изглеждали привлекателни и добре облечени, владеели няколко езика и били толкова забавни, че ги канели на приеми, а понякога се вмъквали неканени.
	— Вечеряли с ордьоврите, предполагам, и си пълнели джобовете със сладкиши и сандвичи за закуска и обяд на другия ден — вметна Ида.
	Беше виждала такива оцеляващи на приеми и коктейли. Скъпите им дрехи бяха овехтели, но закърпени, износените обувки — излъскани до блясък. Прокрадваха се до бюфета, вземаха бързо чаши от подносите на келнерите и ги изпиваха в ъгъла. Често й се бе приисквало да напълни някоя кошница и просто да им я даде.
	— Вероятно — кимна Ида Бурде; тя също бе гладувала през годините на германската окупация и уважаваше жаждата за живот. — Както и да е. Накрая напуснали Берлин и дошли в Париж. Брат й, хомосексуалист, разумно си избрал за любовник преуспял модист. Така си осигурили скъпи дрехи, покани и вход в обществото.
	— После и тя се омъжила в името на разума и порядъчността — предположи Ида.
	Откриваше любопитни успоредици между живота на непознатата жена и на своето семейство. Бягството от Русия, изгнанието в Берлин, преместването в Париж — историята й повтаряше странстването на Шагалови. И те бяха живели в периферията на обществото — чужденци в чужди земи. Баща й и Вава навярно щяха да намерят доста допирни точки.
	— Да, омъжила се. Бракът обаче бил само на книга — обясни Ида Бурде. — Съпругът не искал да го консумират и тя останала девствена. Развели се и Вава заминала за Лондон, където се срещнахме. Спомена, че би се върнала във Франция, ако намери подходяща работа.
	— И според теб ще е подходяща компаньонка за баща ми?
	— Интуицията ми подсказва, че ще се получи. А интуицията рядко ме подвежда, както би потвърдил Клод.
	Ида замълча. Напълни си чашата и обмисли думите на приятелката си. Валентина Бродская говореше руски, немски и френски като Марк. Дали владееше идиш? „Вероятно не“, реши Ида, но нямаше значение. Бродская познаваше руските обичаи и руската кухня и още по-важно — френските порядки. Английският й сигурно бе достатъчно добър да превежда кореспонденцията му от Англия — задача, втръснала на Ида.
	Тя кимна и се усмихна на Бурде.
	— Да. Възможно е да се получи. Татко има слабост към жени от изтъкнати семейства. Нищо чудно фамилията Бродски да му е позната. Добре. Ще й предложим да дойде в „Ле Колин“ и да стане управителка на имението.
	Разбираше, че думата „икономка“ би била съвсем неприемлива за една руска емигрантка с претенции за достойно социално положение.
	Вава Бродская отговори бързо. Щяла да приеме поста за пробен период от два-три месеца. Щяла да жертва процъфтяващия си шапкарски бутик, но отдавна се възхищавала от творчеството на мосю Шагал; особено я впечатлявали картините, изобразяващи разпятието. Била готова да загърби личния интерес, за да помогне на великия художник.
	Ида прочете писмото, сбърчила чело. Валентина Бродская беше представила съгласието да приеме предложение за работа като проява на великодушие. Тя несъмнено бе прозорлива жена и ловка манипулаторка, навярно не без амбиции. Беше усвоила отлично уроците на трудния живот. Ида показа писмото на Франц и го попита не е ли странно, че Бродская споменава само част от картините на Марк.
	— Разпятията са блестящи творения — отговори той. — Лично аз ги изучавам отново и отново. Всеки негов Иисус разказва различна история от различна перспектива. Според мен картините са споменати изключително уместно.
	Той си призна колко му се иска Валентина Бродская да заживее в „Ле Колин“, а Ида да разреди пътуванията до Франция, да спре да се тревожи за баща си и да се задържа по-дълго в Швейцария. Франц копнееше да имат деца. Скоро щеше да се заеме и с най-значимия си труд, посветен на творчеството на Шагал. Надяваше се Ида да му помогне в проучването. Ако рускинята се съгласеше да поеме юздите на имението, а и на живота на Марк, съпругата му щеше да се съсредоточи върху живота си с него.
	Ида се поколеба. Прочете писмото още веднъж. Почеркът бе изящен, странно сходен с почерка на Белла. Предположи, че навярно и тя като майка й е била обучавана от учители, наети от богатите й еврейски родители. Елегантният почерк бе символ на високо положение в обществото.
	— Добре — рече Ида най-сетне. — Ще я поканя да дойде. Важно е татко да има компания. Лекарят казва, че депресията се отразява зле на сърцето му. Надявам се Вава, както предпочита да я наричат, да му помогне.
	— Мъдро решение, скъпа моя — Франц я прегърна; колко прекрасна бе неговата Ида, колко прекрасно беше, че безкрайната зима е приключила и настъпва пролет. Скоро Ида щеше да е свободна да се посвети на живота им заедно, на работата му и на своето бъдеще.
	Ида написа дълго писмо на Валентина Бродская. Увери я, че ще бъде посрещната топло и възнаградена щедро. През същата нощ обаче, за пръв път от месеци, познатият сън се върна. Тя отново бягаше, но сега баща й тичаше пред нея, а тя се мъчеше да го настигне. Внезапно появила се забулена жена го хващаше за ръката. Двамата се издигаха в небето, а Ида се взираше в тях, самотна и изоставена.
	— Татко! — извика задавено тя.
	Събуди се разтреперана в обятията на Франц.
	— Сънуваше — прошепна той.
	— Да, беше просто сън — съгласи се Ида.

	* * *

	Валентина Бродская пристигна в уречения ден и Ида се срещна с нея в дома на семейство Бурде. Вава бе дребна жена с деликатни черти и тъмна коса, пригладена над високото, бледо чело, придаващо й ориенталска хубост. Носеше строга тъмносиня рокля и мек вълнен шал, несъмнено купен от лондонския „Либърти“*. Ида веднага прецени, че Бродская подбира ненатрапчиви класически дрехи, ушити от най-качествени платове. В износения й черен куфар вероятно имаше блузи от мека коприна във всички нюанси на ранната пролет, купени на втора ръка и грижливо прекроени.
	[* „Либърти“ — известен универсален магазин в Лондон, предлагащ предимно луксозни стоки. — Б.р.]
	Вава протегна на Ида ръка, облечена в ръкавица, и с тънка усмивка заговори тихо на френски:
	— Радвам се да услужа на вас и на баща ви, мадам Майер.
	— Татко очаква с нетърпение да се запознае с вас.
	Ида забеляза перленото копче на бялата й кожена ръкавица и се запита злобничко дали ръкавиците прикриват кожа, загрубяла от евтин сапун и десетки убождания с шивашката игла. Не бе забравила напътствията на майка си колко е важно жената да има меки ръце с изряден маникюр. „Все едно си дъщеря на равин, недокосвала студена вода“, обясняваше Белла и втриваше благоуханни кремове в дланите на момичето и в своите. Ида се обзаложи мислено, че Валентина Бродская няма ръце на равинска дъщеря.
	Докато пътуваха на юг, тя й описваше прелестите на „Ле Колин“, а Вава я прекъсваше с привидно небрежни, ала проницателни въпроси.
	— Отдавна ли е починала майка ти?
	— Да. Преди много години — кимна Ида.
	Хрумна й, че тази наглед крехка жена с тъмна коса и тъмни очи прилича странно на Белла. Веднага прогони мисълта. Никой не можеше да се сравнява с майка й.
	— Единствено дете ли си на родителите си? — продължи Вава.
	— Да. Но имам полубрат — добави Ида. — Много по-малък от мен. Казва се Давид.
	Веднага осъзна, че Ида Бурде сигурно е споменала за Давид. Вава изглежда й задаваше въпроси, чиито отговори вече знае. Ида не сподели с нея, че Марк отказва да вижда Давид. Безразсъдно бе пренесъл гнева към Вирджиния върху сина си.
	— А твоят брат? Смята ли да дойде във Франция? Каква е професията му? — Ида влезе в играта на Вава.
	— Михаил — отрони тихо Вава. — Брат ми се казва Михаил. Не знам какви са плановете му. Често ли гостуваш на баща си?
	Ида кимна. И двете бяха добри стратези, разиграващи словесен шах; придвижваха грижливо обмислени откровения по все по-опасната дъска по целия път до Ванс. Марк ги посрещна там и сърцето на Ида се сви от жалост — през краткото й отсъствие той видимо се бе смалил. Самотата го съкрушаваше. Бледото му лице бе сбръчкано, сините очи — помътнели; омачканите, зацапани с боя дрехи висяха върху немощното тяло. Той махна небрежно на Вава.
	— Мадмоазел Бродская дойде чак от Лондон, за да ти помага — рече с пресилено ведър глас Ида.
	— Нужна ли ми е помощ? — сви унило рамене Марк.
	Вава Бродская се намеси:
	— Всеки има нужда от помощ — отбеляза тихо на руски.
	Той вирна леко брадичка и я погледна.
	— Говориш руски?
	— Да. Родена съм в Киев.
	— Ах, Киев! — възкликна мечтателно той. — Градът на кафенетата, нали? Казват, че след Революцията приютил бегълците от Петербург. Закъде са бегълците без кафенета? Чух, че след Революцията Отделът по изкуство пуснал параход по Днепър с развяно червено знаме. Виждала ли си го?
	— Напуснах Киев през 1918. Бях едва на тринайсет. Не съм сядала в кафене, не съм виждала такъв параход — отговори Вава. — Не се върнах, разбира се. Не биха ме посрещнали радушно в Русия.
	— Мен също — кимна Марк с просълзени очи. — Напуснах майка Русия през 1922-ра. Не се върнах. Няма да се върна никога в родината.
	— Но Русия не те е напуснала — отбеляза Вава. — Живее в прекрасните ти творби.
	Тя улови ръката му — жест на разбиране и подкрепа. Ида я погледна, удивена от мигновената близост между Марк и тази почти непозната жена.
	— Да тръгваме към „Ле Колин“! — настоя тя. — Става късно.
	По време на краткото пътуване Ида се боеше, че баща й пак ще рухне под бремето на спомените. Тя паркира колата, хвана го за ръка и бавно го отведе до верандата, осеяна с листа и клонки — останките от яростта на зимата. „Прислугата е занемарила къщата“, помисли си гневно Ида. Вава вървеше след тях. Ида отключи тежката врата и вдиша дълбоко, преди да влезе.
	„Ле Колин“ излъчваше отчаянието на плесенясал, изоставен дом. Марк се помая колебливо пред собствения си праг. Наклони глава, сякаш дочуваше гласове, замлъкнали преди месеци.
	Вава се огледа и се запъти към дъното на къщата. Ида се втурна от стая в стая — запали лампите, отвори прозорците. Настани баща си в удобно кресло в гостната. Прегледа бързо купчината писма и пакети, ядосана, че прислугата е пренебрегнала разпореждането да й препращат пощата.
	Изморена, седна на дивана. Вава влезе в гостната. Носеше поднос с три вдигащи пара високи чаши в сребърни поставки, купа със захарни кубчета и чиния със златист ябълков щрудел с орехи. Беше открила кухнята. Нямаше нужда да пита как Марк предпочита чая. Знаеше. Той сложи кубче захар под езика си и отпи от ароматната напитка. Вава проследи с усмивка как отхапва от щрудела.
	— Аз го изпекох — рече тя. — Донесох го от Лондон.
	— Вкусен е — кимна Марк. — Също като маминия.
	— Научих рецептата от готвачката ни в Киев — обясни Вава.
	Говореха тихо на руски. Той се усмихна. Тя се усмихна. За миг останаха обвити в пашкула на спомените.
	Ида изпи чая, но не вкуси от сладкиша. Вава стана, взе одеяло от дивана и зави коленете на Марк.
	— Студено е — отбеляза тя и затвори прозореца, който Ида бе отворила.
	Ида се изправи.
	— Ще потеглям към Париж — рече тя. — Ако се изморя, ще спра в Тулон.
	— Разбира се — съгласи се Марк.
	Тя се обърна към Вава:
	— Да ти покажа ли къщата, преди да тръгна?
	— Няма нужда. Ще се справя.
	— Сигурна съм — кимна хладно Ида.
	Разбираше, че Вава притежава безупречен инстинкт за оцеляване. Умееше да преценява предизвикателствата на непознатите обстоятелства и да ги обръща в своя полза — роля, отредена й от историята и грижливо усъвършенствана. Несъмнено имаше лични съображения да приеме предложението да дойде в „Ле Колин“. „Всъщност ми провървя — помисли си Ида — че съображенията ни се допълват.“
	Тя целуна баща си по бузите. Цветът им се бе възвърнал, очите му блестяха отново.
	Протегна ръка на Вава, която най-сетне бе свалила ръкавиците. Забеляза със задоволство, че е познала. Дланите й бяха груби, пръстите — надупчени от острите игли. Не бяха ръце на равинска дъщеря.
	— _Au revoir_ — изрекоха двете едновременно.
	Ида излезе и затвори тихо вратата след себе си. Чу Вава да пуска резето, подпечатвайки с този най-обикновен жест властта си над имението.

	* * *

	Пролетта омая с прелестта си Ривиерата. Цветните лехи в „Ле Колин“ пъстрееха във всевъзможни багри. Теменуги с тъмни очи се гушеха до китки нежна лавандула; ухание на портокалови цветове се носеше във въздуха, сребристите клони на маслиновите дървета бяха обсипани с бледозелени плодове. Вирджиния обичаше градината да е буйна, но Вава настоя лехите да се оформят, храстите да се подкастрят, а падналите плодове да се събират, за да не загниват по земята. Подреждаше дискретни букети във вазите. Нае момичета от Ванс да излъскат кухнята, да изтупат килимите, да полират паркета. Инструктира ги да идват, когато Марк вече се е оттеглил в ателието.
	— Не бива да безпокоим маестрото — предупреди ги строго тя.
	Размести мебелите из стаите, преподреди картините. Спалните на децата станаха гостни. Играчките и книгите им бяха прибрани в кашони и изпратени в дар на църквата. Седмици след пристигането на Вава по нищо не личеше в „Ле Колин“ да са живели момченце и момиче. Единствено владението на Ида остана непокътнато. Умната Вава не би допуснала подобна грешка.
	Ида посети имението за кратко и оцени промените със смесени чувства.
	— Купих на Давид чудесно влакче — рече тя. — Беше в детската стая. Нали не си го дала? Ще иска да си играе с него, когато гостува тук.
	— Детето е изпратено в пансион в Англия. А и баща ти каза, че не иска да го вижда — отговори Вава. — Всеки спомен за момчето го натъжава. Затова махнах играчките.
	— Разбира се — в гласа на Ида се долавяше раздразнение, но тя не каза нищо повече.
	Не възнамеряваше да обсъжда брат си с Вава. Влезе в ателието на Марк. Носеше плик с писмо и рисунки — Давид я бе помолил да ги предаде на баща им.
	Ида подаде плика на баща си.
	— Изпраща ти го синът ти.
	— Нямам син — отсече гневно Марк. — Давид е син на англичанка. Тя ми го отне. Носи името Макнийл, не Шагал. Така гласи законът, а аз спазвам закона. Щом по закон не ми е син, защо да отговарям на писмата му? Защо да го издържам?
	— Защото знаеш, че е твой син. Отгледал си го. Носи името на брат ти. Твой син е, разбира се, евреин като теб — настоя Ида.
	Тя обичаше Давид. Помнеше сладостния дъх на телцето му, когато го подсушаваше след баня; помнеше как си играеха заедно и как му четеше книжки. Не искаше да го изгуби. Вирджиния също не възразяваше Марк и Ида да присъстват в живота му.
	— Ако е мой син, трябва да живее с мен. Вирджиния Макнийл да се откаже от него, както напусна мен — изкрещя Марк.
	— Невъзможно е една майка да се откаже от сина си — рече тихо Ида.
	Остави плика с писмото и рисунките върху масичката до триножника на Марк и излезе от ателието.
	По-късно през седмицата Ида и Франц гледаха „Тоска“ в парижката опера. През антракта, докато отпиваха шампанско в просторното фоайе, до тях приближиха Пабло Пикасо и Франсоаз Жило.
	— Красивата дъщеря на Марк Шагал! — Испанецът я целуна по бузите и тя усети киселия му дъх, вмирисан на чесън и вино.
	— А сега съпруга на Франц Майер — рече Ида. — Ще се запознаете ли?
	— Да, разбира се. Изтъкнатият галерист от Берн! Приемете поздравленията ми за сватбата.
	Той се ръкува с Франц и го озари с широка усмивка; на фона на смуглото лице зъбите му изглеждаха изумително бели. Франсоаз Жило кимна равнодушно. Насаме Ида я разсмиваше. Като съпруга не я интересуваше изобщо.
	— Как се чувства баща ти без англичанката? — Пикасо се изкикоти грубо.
	— Добре — отговори студено Ида.
	— Казаха ми, че днес следобед англичанката се омъжила за фотографа — съобщи Пикасо.
	— Не знаех и не ни засяга — рече Ида със спокойствие, каквото не изпитваше. — Всяка любовна връзка рано или късно приключва.
	— Не и моята — усмихна се арогантно испанецът. — Моята Франсоаз не би напуснала своя Пабло. Нали?
	Франсоаз сви рамене.
	— Пабло се мисли за непобедим — отбеляза студено тя.
	Камбанен звън възвести края на антракта. Те побързаха да заемат местата си в залата.
	— Какъв неприятен човек е Пикасо — констатира Франц.
	— Това е привилегията на гениите — отвърна Ида и се съсредоточи в програмата.
	„Вирджиния се е омъжила за фотографа“, помисли си тя. Още една затворена глава. С въздишка насочи вниманието си към публиката.
	Не спомена новината, когато с Франц посетиха отново „Ле Колин“. За вечеря Вава им поднесе руски ястия. Тя беше изкусна готвачка и всяко блюдо имаше история. Похвалиха супата от киселец, подправена със зелен лук — спомен от детството на Марк. Вава им обясни, че ходила чак до пазара в Ница да избере най-свежите зеленчуци. Поднесе блини и пирог с уточнението, че сама е набрала гъбите край евкалиптовите дървета, чиито листа се славели с целебна сила. Пилето било задушено с картофи и моркови, заделени специално за нея от познат фермер.
	— Никой не може да устои на Вава — рече гордо Марк.
	— Пренасям сама всичко от стопанството — уведоми ги тя.
	— Не ти ли е трудно? — попита Франц.
	— Трудностите не ме плашат. Свикнала съм — отвърна възскромно тя.
	Сипа им яхния, подбирайки най-крехкото бяло месо за Марк.
	— Ястията на Вава ме връщат в кухнята на мама — усмихна се одобрително той.
	Масата се огъна под тежестта на десертите — щрудели и кексове, тарталети с блестящи резенчета портокали, набрани от градината им, купички със сливово сладко и конфитюри.
	— Имам слабост към сладкото — призна Вава. — Семейството ми притежаваше захарна фабрика. Наричаха татко Захарния барон на Русия. Преди много, много години, разбира се — добави тъжно.
	„Вава говори по сценарий“, помисли си Ида. Репликите й се лееха като театрален монолог. Вава наистина бе завършена актриса и с вещина подбираше декора и костюмите. Носеше елегантна черна рокля, покрита с безупречно бяла престилка през първото действие от кулинарната пиеса. После свали престилката и заигра нова роля — на готвачка и същевременно любезна домакиня, на прислужница и любовница.
	Ида забеляза също, че Марк излапа две парчета кекс и устните му поморавяха от конфитюра, който гребеше с лъжичка, а Вава, уж изкушена от сладкото, изяде само една ябълка. Режеше я на тънки парченца и игриво пъхна хапка в устата на Марк.
	— Спасибо — благодари й той на руски.
	— Пожалуйста — кимна тя.
	От уважение към Франц разговорът на масата се водеше на френски, но насаме двамата явно си говореха на руски.
	Вава сервира чай в чаши със сребърни подложки и грижливо остави купата със захарни кубчета до Марк.
	По-късно вечерта Ида и Марк се заеха с делови въпроси. Обсъждаха цени във франкове и долари, лири стерлинги и германски марки. Богати американски колекционери с еврейско потекло предпочитаха картини на еврейска тематика. Мнозина търсеха картини на Марк.
	Вава седеше тихо и усърдно кърпеше чорапи.
	На другата сутрин Франц и Ида се подготвиха да потеглят към Швейцария. Преди да заминат, Вава настоя да поседнат за няколко минути.
	— Да, да, непременно — съгласи се Марк.
	— Руски обичай — обясни Ида на Франц. — Преди пътуване сядаш, за да се върнеш жив и здрав. Суеверие. Мама понякога настояваше да изпълняваме ритуала.
	— Вава разбира старите обичаи — добави Марк. Те седнаха послушно.

	* * *

	— Е? Какво мислиш за Валентина Бродская? — попита Ида, когато поеха с колата към Париж.
	— Важно е, че баща ти се чувства доволен — отговори внимателно той.
	— Доволен, да — съгласи се Ида. — И зависим. На закуска дори му обели яйцето. Чудно дали не ходи по малка нужда вместо него?
	Франц се засмя. Изречени от другиго, подобни думи биха му прозвучали вулгарно, ала излезли от устата на Ида го развеселяваха.
	Ида намери апартамент на Ил Сен Луи, според нея идеален за баща й, когато отсяда в Париж. Той се съгласи неохотно да го види и веднага реши да го купи. Просторните стаи с големи прозорци бяха светли и с изглед към Сена. Главната спалня гледаше към градина с цъфнали люляци. Ида му показа по-малката.
	— Точно като за Давид — отбеляза смело.
	— Защо ми е стая за Давид? Нима той е част от живота ми? Искам ли го в живота си? Живее с англичанката и с подлия й съпруг, нали? — попита горчиво Марк.
	Ида не отговори. Разбираше, че Марк е пленник на омразата. Щеше да изчака гневът му да стихне, изместен от копнежа по сина.
	— Тук ще работиш чудесно, татко — рече тя.
	— Може би. Вава смята, че не бива да се разсейвам с пътуване до Париж и обратно.
	— Тя не е изкуствоведка — отсече Ида. — Задачата й е да управлява домакинството, не да те напътства. Ще идваш в Париж, когато пожелаеш. Вава ще си има стая и тук. Ще ти помага, както ти помага в „Ле Колин“.
	Той замълча. Приближи до прозореца и се вгледа в Сена. Пенести зелени вълнички се носеха по течението. Марк заговори толкова тихо, че Ида едва долавяше думите.
	— Вава иска да се върне в Англия. Бутикът й е занемарен. Ще остане във Франция само ако се оженим, и то скоро. В началото на юли.
	— Да се ожените? — повтори шокирана Ида. — Но вие се познавате от няколко месеца! По-разумно е да изчакате, за да се уверите, че си подхождате.
	Замаяна, тя се хвана за облегалката на стола. Наложи си да запази спокойствие и да изслуша Марк.
	— Не сме деца — продължи той с твърд глас. — Тя е по-млада от мен, но това няма значение. Зряла жена е. Знае какво иска. Евреи сме, със сходна среда, разбира чувствата ми и аз разбирам нейните, и двамата имаме какво да предложим на другия. Така се договарят сватбите в нашата Русия и най-често браковете са сполучливи.
	Той не се обърна, не погледна към Ида.
	— Добре. Ти й предлагаш дом, финансова сигурност и прочутото си име. Какво ти предлага тя?
	— Бистър ум. Ще полудея, ако ме остави сам в онази къща с премного стаи и премного спомени. Ще мога ли да живея в прекрасния апартамент, който си ми намерила? Какво ще правя тук? Ще се местя от легло на легло нощем ли? Вава се грижи за мен. Помага ми да работя спокойно, готви ми. В дома ни има мир и ред, Идочка. Тя ме изслушва. Говорим на руски, езика на родината ни. Необходима ли ми е тишина, Вава мълчи. И е красива. Понякога я поглеждам и ми се струва, че виждам майка ти, моята Белла. Вава е недосегната както Белла, когато дойде при мен. Предишният й брак е бил само на книга. Тя е еврейка от културно, богато семейство. Подхождаме си. Вава смята така и аз й вярвам. Не мога да рискувам да я изгубя. Питам те какво мислиш ти.
	Ида се поколеба. Знаеше, че Марк не може да живее сам. Тъгата щеше да го погуби. Лекарят я бе предупредил. Затова бе довела Вава в живота му, както бе довела Вирджиния след смъртта на Белла. „Колко странно е дъщерята да се грижи за нуждите на баща си“, помисли си горчиво.
	За разлика от Вирджиния обаче, Вава бе поела нещата в свои ръце. Играеше ролята на икономка и компаньонка, на медицинска сестра и на домакиня. Ида бе предположила правилно, че Валентина Бродская е дошла в „Ле Колин“ със свой план и амбиции. Тя жадуваше за финансова сигурност и обществено признание. Вече не беше млада жена, чийто чар гарантира оцеляване. Бракът с Марк Шагал й осигуряваше всичко необходимо. Вава едва ли мечтаеше до края на дните си да продава шапки на високомерни англичанки, да разнася кутии с колата и да си боде пръстите, украсявайки изделията си с цветя и воали. Шапкарският магазин не й носеше достатъчно приходи, за да живее, както желае. Опортюнистка по принуда, тя бе сграбчила предоставилата се възможност.
	Ида разбираше колко добре е изиграла картите си Валентина Бродская — прозряла слабостите на Марк, тя бе създала нужната зависимост и после беше поставила ултиматум. Шантажираше го да се ожени за нея. Това бе ясно.
	Ида заснова из стаята, без да поглежда баща си. С огромна неохота си призна, че бракът вероятно ще е за добро — от полза за Марк и за нея. Щеше да я освободи от постоянните тревоги за него. Вава умееше да се грижи за баща й и да го спасява от самотата. Подбудите й навярно не бяха чисти, но старанието й не подлежеше на съмнение.
	— Е, Идочка, какво мислиш? — попита отново Марк.
	Тя се усмихна.
	— Няма значение какво мисля аз. Ти решаваш. Щом си щастлив с Вава, аз също ще съм щастлива. Ако стане твоя съпруга, с Франц ще я посрещнем радушно в семейството.
	Раменете му се разтрепериха. Той се обърна към нея и тя протегна ръце. Марк мълком се отпусна в обятията й.
	— Спокойно, татко. Всичко е наред — прошепна му тя на идиш.
	Стояха прегърнати в празната стая, докато гаснещото слънце потъваше в Сена. Излязоха ръка за ръка, баща и дъщеря, когато камбаните на „Нотр Дам“ възвестиха синия час.

	* * *

	Решиха Марк и Вава да се оженят в дома на Ида и Клод Бурде в Рамбуйе. Доволни от успеха си, сватовниците настояха да организират празненството.
	— Лично ще се погрижа да публикувам известието на сватбата — обяви гордо Клод Бурде.
	— Женят се евреи, защо ще го публикуваш? — попита Ида.
	— Вава ме помоли. Такъв бил френският обичай — отговори той.
	— Вероятно — съгласи се Ида, но странната молба я смути.
	Почуди се за пореден път дали през дългите скиталчества Вава не е загърбила неудобната си юдейска вяра. Не би споделила подозрението с баща си, вече уведомил всичките си еврейски приятели, че се жени за руска еврейка от богато семейство като неговата Белла.
	Марк и Вава се ожениха на огряната от слънцето тераса в дома на семейство Бурде. Царствена в свободна рокля от златист лен, с перлите на Белла, сгряващи врата й, Ида стоеше до баща си по време на скромната церемония. Стана й приятно, че е облякъл сакото от синьо кадифе, подарък от нея. Вава носеше рокля от черна коприна, прилепнала по крехкото й тяло. Сериозна и уверена, тя държеше бялата орхидея, поднесена й от Михаил. Брат й бе строен мъж с тъмни зорки очи и ъгловато лице, бледо като избраното от него цвете. Гарвановочерната коса на Вава бе пригладена назад като лъскав шлем, устните й бяха разтегнати в лека усмивка. С едва доловим глас изрече брачния обет, водещият церемонията се усмихна и обяви Марк Шагал и Валентина Бродская за съпрузи съгласно френския закон. Някой изръкопляска тихо, момиченце хвърли бели розови листенца във въздуха. Ида се обърна към баща си.
	— Добра сполука! — усмихна се тя.
	— Аз вече съм сполучил — отговори той.
	Ида разцелува Вава.
	— Моля те, дай щастие на татко — прошепна тя.
	— Разбира се. — Вава перна едно розово листенце от рамото на Марк.
	На празненството Ида вдигна чаша и с усмивка изслуша Франц, който приветства булката с добре дошла в семейство Шагал.
	Внесоха сватбената торта, Вава я разряза и сложи първото парче в чиния. Усмихната, нахрани с него Марк. Възрастният младоженец отваряше уста като послушно дете. Изяде тортата с блажено изражение и накрая съпругата му сръчно избърса мустачето сметана над горната му устна.
	Докато пътуваха към къщи, Ида се облегна на рамото на Франц.
	— Вава приличаше на котка, нали? — попита сънливо тя. — На лъскава, черна котка.
	— Много доволна котка — съгласи се Франц.
	— Може би татко ще я нарисува така. Обича котките, знаеш.
	— Така ли? А ти? — попита Франц. — Обичаш ли котки? Може да си вземем котка вкъщи в Базел.
	— Не. Нямам им доверие. Коварни същества са. Чувала съм, че са ревниви към децата — отговори Ида.
	Представи си просторната празна стая в дома им, предвидена за детска спалня. Бе окачила прозирни завеси на прозорците, а до белосаната стена щеше да сложи бебешка люлка от бледо дърво, където да спи все още незаченатото им и неродено дете. Неканената мисъл накара Ида да се усмихне.
	— Не се тревожи. Според мен баща ти ще бъде щастлив с Вава — успокои я Франц. — Както аз съм щастлив с теб.
	— Ще ти се доверя — кимна Ида.
	Затвори очи и се унесе в лека дрямка. Събуди се чак когато стигнаха „Ке дьо л’Орлож“.


>	Петдесет и първа глава

	Франц се оказа прав. Марк и Вава изглежда бяха щастливи. Доказателствата се трупаха под формата на пощенски картички, пристигащи редовно в дома на Майерови в Базел.
	Марк описваше дългия им, спокоен меден месец. Рим му харесал; било му приятно да развежда Вава из галериите и парковете; радвал се с каква наслада го изслушва, когато й обяснява картините и скулптурите; обичал да отпочива с нея в градините на Борджиите, а по залез да посещават Колизея. Изпрати снимка на Вава, застанала пред фонтана „Ди Треви“ — раменете й бяха наметнати с ефирен шал, черната й коса — пригладена назад с кехлибарени гребенчета.
	— Мама имаше такива — спомни си Ида. — И обичаше шалове. Имаше копринени и вълнени във всякакви цветове. — Тя се взря в снимката. — Дали Вава не се опитва да си присвои нейния образ?
	— Не мисля — възрази Франц. — Сигурно се облича така, за да угоди на баща ти. Майка ти вероятно е правила същото.
	— Не. Мама радваше татко със самото си присъствие. Беше си просто Белла — поклати глава Ида. — Вава ще трябва да се постарае.
	Тя знаеше колко усилия полага Вава да се хареса на Марк; неведнъж я бе виждала да разглежда снимки на майка й. Опитваше се да повярва, че новата съпруга на Марк е загрижена единствено за щастието му, ала не успяваше да надмогне усещането за фалш в постъпките й. На нея сякаш не й стигаше да заеме мястото на Белла като мадам Шагал — искаше да бъде Белла. Ида се запита горчиво дали Бродская ще му позира в бяло, или навярно ще я нарисува как танцува с него в зелена рокля. Засрами се от жлъчните си мисли. Зарече се да се научи да харесва Вава и дори да й се доверява.
	Марк изпрати на Ида лист, откъснат от скицника му. Двамата с Франц разгледаха внимателно рисунката на Колизея.
	— Има класически повеи, съвсем различни от досегашния му натюрел — отбеляза той.
	Ида се почуди дали промяната ще засегне продажбите на картините, но веднага си вдъхна увереност. Изкуството на баща й бе многолико, изненадващо. Марк имаше верни почитатели. Картините му и занапред щяха да се продават добре, комисионните й бяха подсигурени. Ида както винаги водеше изрядно личното си счетоводство и инвестираше разумно, включително в покупката на малка вила в Тулон.
	— Предпочитам да отсядам в Тулон, когато посещавам татко. По-удобно ще ни е да имаме свой дом, нали? — попита тя Франц.
	Той се съгласи колебливо. Разбираше, че съпругата му не иска да е гост в къща, където сега се разпорежда Вава. Равновесието на силите се бе променило.
	— Имаш къща в Париж, имаме дом в Базел — посочи той. — Можеш ли да си позволиш вилата в Тулон?
	— Недвижимата собственост е инвестиция — отговори Ида.
	Не добави, че понеже винаги е живял в спокойна безопасност, съпругът й не разбира какво усещане за сигурност й вдъхва имуществото. Многото къщи значеха много убежища. Ида не бе забравила скиталческите години, когато беше търсила приют в чужди домове. Предишният живот продължаваше да хвърля сянка върху светлото й настояще, озарено и от бременността й. С Франц бяха във възторг. Тя веднага отпътува за „Ле Колин“ и съобщи радостната новина на баща си.
	— Ще ставам майка, татко! Ще имаш внуче.
	Спусна се към него с танцова стъпка, готова да го увлече във вихрена полка, както от дете бяха свикнали да отбелязват добрите вести.
	Той не улови протегнатите й ръце.
	— Дядо… — проточи и се погледна в огледалото.
	Прокара пръсти през посребрилата си коса, все още гъста и къдрава, сякаш да се увери, че е твърде млад за дядо. Ида знаеше колко е суетен, как се старае да не издава възрастта си, особено сега, женен за далеч по-млада съпруга. Но тя искаше баща й да загърби суетата и да се зарадва — заради нея и заради себе си.
	— Добра новина — кимна най-сетне той. — Грижи се за здравето си.
	— Непременно — увери го тя, прикривайки разочарованието.
	Той и бездруго нямаше да го забележи. Вече бе тръгнал към градината, откъдето го бе повикала Вава. Рядко караше съпругата си да чака.
	Ида наистина се грижеше за себе си. Разцъфна през бременността. Косата й, придобила цвят на опушен бронз, се сгъсти. Кожата й сияеше, очите й блестяха. Движеше се с ефирна грация по улиците на Париж и Базел, горда от нежната извивка на корема под свободните пъстроцветни рокли, очарована, че у нея се таи живот. Всяко помръдване на бебето я изпълваше с възторг.
	— Усещаш ли? — слагаше дланта на Франц върху корема си.
	Той я докосваше с нежна усмивка и отпускаше леко глава върху корема, където се движеше нероденото му дете.
	— Усети! — каза Ида на баща си, но той се отдръпна.
	Бременността и раждането го изпълваха със смут.
	Вава се мръщеше. Намираше въодушевлението на Ида за вулгарно; бременността й я отблъскваше. Тя самата никога не беше искала деца. В живота й нямаше място за деца. Не възнамеряваше да посреща Давид, сина на Марк от друга жена, в дома си. За нейно облекчение Марк рядко го споменаваше.
	— Момчето е копеле — рече тя на брат си Михаил. — Не значи нищо за мен. Не го искам тук.
	— Имаш право — съгласи се той. — В много отношения.
	Двамата с Вава се спогледаха усмихнати, потвърждавайки съпричастието, защитавало ги дълги години.
	Пит Майер се роди в Цюрих в началото на юли. Пухкавото бебе със златиста коса се запозна със знаменития си дядо във Ванс, където Ида присъства на годишнината от сватбата на Марк и Вава. Само на две седмици, момченцето не отвори очи, когато дядо му го погали по бузката и поглади нежната му коса със зацапан с боя пръст.
	— Красив е — рече той на идиш, по лицето му се стече сълза и капна върху розовата буза на детето. — Да можеше майка ти да види внучето си — отрони скръбно. — Ах, моя Белла, моя клета Белла.
	Присвила устни, Вава прекоси бързо помещението. Стискаше в ръка сребърния чайник на Белла, шалът на Белла с индийски десен покриваше тесните й рамене.
	— Пийни чай, Марк — настоя тя. — Изтощен си.
	Не погледна към бебето.
	— Баща ти се преуморява от работа — рече на Ида. — Зает е с библейските гравюри и с парижките скици.
	— Вече не са скици — поправи я Марк, вече отклонил вниманието си от детето. — Картини са. Като колекция ли да ги продадем, Ида, или поотделно?
	— Ще се посъветвам с уредници на музеи и ще решим — отговори дъщеря му.
	Тя притисна Пит в обятията си, прегърна леко Марк и излезе. С Вава си кимнаха любезно, но не се целунаха.

	* * *

	След месеци, отново в напреднала бременност, Ида се върна в Париж, очарована, че носи близнаци. Пит не бе навършил година и тя се радваше, че трите деца ще растат заедно и няма да ги гнети самотата на нейното детство.
	Двамата с Франц бяха планирали престоя в Париж като заслужена ваканция. Той бе завършил научния си труд, а тя искаше да види градините, изпъстрени с пролетни цветя; да се взира през прозорците на къщата на „Ке дьо л’Орлож“ в искрящобелите брези и да наблюдава как бавно се разлистват. Марк се бе съгласил да дойде в града сам, защото Вава ръководеше ремонт в „Ле Колин“. Ида си представяше как се разхожда с баща си по огрените от слънцето мостове, освободена от натрапчивото присъствие на съпругата му.
	С особено нетърпение очакваше да разгледа творбите на сюрреалистите. Брак ги бе поканил с Франц на прием в ателието си.
	Пренебрегнала тежестта на големия корем и неудобството от добре познатите спазми, Ида повери Пит на една симпатична госпожица от реномирана агенция за бавачки и двамата с Франц поеха с такси към ателието на художника. В тясното задимено помещение вече се водеха оживени разговори. Красивата Мерет Опенхайм — сюрреалистка — приближи до Ида и я целуна леко по бузата. Пикасо скочи да я поздрави, втренчи се в огромния й корем и най-безочливо сложи зацапаната си с боя длан върху него.
	— Трябва да те нарисувам така! — възкликна той. — Къде ще намеря по-прелестен модел от дъщерята на Шагал с тяло, пълно с живот?
	Ида се засмя.
	— Мисля, че пропуснахте възможността, маестро.
	Още преди да проговори, бе усетила началото на силни и болезнени контракции. Стисна ръката на Франц и след минути подкараха бързо към болницата.
	— Толкова по въпроса за швейцарските им паспорти — подхвърли шеговито тя на Франц, докато я тикаха с количка към родилното отделение.
	Съпругът й се усмихна. Издръжливостта на жена му не преставаше да го удивлява.
	Раждането бе изненадващо бързо. Ида не пропусна първите минути на белия свят на двете си тъмнокоси дъщери с изящни черти като на баба им Белла. Сложи ги на гърдите си, погали ги по лъскавите, смайващо гъсти коси и прошепна имената им.
	— Ти ще си Белла — каза на детето върху лявата й гърда. — Ще носиш името на мама. Твоята красива баба.
	Осъзна, че са минали почти десет години, откакто Белла бе починала — десет години, изпълнени с любов и загуби, със забързани сезони, със смърт и раждане. Най-сетне майка й имаше именица. Духът й щеше да отпочине.
	— А ти — прошепна Ида на детето върху дясната й гърда — ще се казваш Мерет.
	Отдавна се възхищаваше на Мерет Опенхайм, чиито меки устни преди няколко часа бяха докоснали бузата й. Беше я питала откъде произхожда загадъчното й име.
	— Родителите ми ме кръстили на Меретлайн, героиня с волен дух от немски роман*, любим на майка ми. После за по-кратко стана Мерет — обясни й художничката.
	[* Става дума за романа „Зеленият Хайнрих“ (1854) от големия швейцарски романист и новелист Готфрид Келер (1819–1890). — Б.р.]
	— Толкова красиво име — въздъхна Ида, решила да не позволява антипатията към Германия да помрачи възхищението й от лиричното, прелестно име.
	Мерет. Белла. Имената танцуваха в ума й — четири изящни срички. „Децата ми — реши Ида — несъмнено ще са волни души. Изобретателни. Находчиви. Артистични. Да, всичко накуп.“ Заедно с брат си щяха да разполагат със свобода, на каквато тя — вечно обременена от грижи за родителите — рядко се бе радвала. Ида се зарече мълком да даде на децата си онова, което на нея й беше отказано.
	— Харесват ли ти имената? — попита тя Франц, влязъл тихо в стаята.
	— Прекрасни са! Обичам дъщерите си и майка им! — рече той.
	Влезе медицинска сестра и взе бебетата. Франц седна до Ида и улови ръката й. След миг съпругата му се унесе в дълбок сън.

	* * *

	Ида бе преизпълнена с доволството, което бе търсила дълги години. Децата й, прохождащият Пит и невръстните му сестрички, я очароваха. Свежият швейцарски въздух им вдъхваше сили, алпийските ветрове зачервяваха бузките им. Тя ги заведе в Париж и Марк дойде да ги види. Вава й изпрати извинения. Била болна. Летен грип.
	Усмихнат, Марк подрусваше внуците си на коляно. Усмивката му окуражи Ида.
	— Утре ще ни гостува Давид — съобщи му тя.
	— Давид ли? — попита той, сякаш произнасяше име на позабравен познайник.
	— Давид — повтори тя. — Синът ти. Моят брат. Искам да се запознае с децата ми, с племенниците си. — Ида се засмя. — Колко странно! Нашият малък Давид е вуйчо!
	— Те са бебета — рече раздразнен Марк. — Няма да го запомнят. И няма да им липсва.
	— Но на мен ми липсва — възрази Ида. — Той е част от мен. Винаги е бил в сърцето ми. Както и в твоето, вярвам.
	— Сърцето ти е твърде голямо, Ида — отвърна Марк.
	Мерет проплака и Ида я взе.
	— Както и твоето — подчерта тя, залюля дъщеря си и погали златната косица на Пит. — Майката на Давид те наскърби. Не я защитавам. Давид обаче е кръв от кръвта ти, плът от плътта ти. Толкова сродници ли са ни останали, та да изгубим това безценно момче, което носи името на брат ти?
	Марк застана до прозореца и се взря в Сена. Самотна баржа плаваше бавно по коприненозелената вода. Изчезна от поглед, скрита под следващия мост. „Колко бързо изчезват нещата и хората“, помисли си Марк. Неговата Белла бе мъртва, но дъщерята на Ида, малката Белла, гукаше радостно. Приятели и роднини вече ги нямаше на белия свят, някои убити от Хитлер, други от Сталин. Брат му Давид, Довидл от витебското му детство, лежеше в незнаен гроб. Синът му Давид обаче бе жив. Ида имаше право. Давид беше едва на шест, когато се разделиха с Вирджиния, и Марк не го беше виждал от две години, през които се бе случило много. Вирджиния се беше омъжила, той имаше съпруга, Ида бе станала майка, приятели идваха и си отиваха от живота им. Ала Давид оставаше неотменно в спомените му. Марк си призна, че е останал и в сърцето му. Не е забравил звънливия му смях, крилатото му въображение, сладката му свенлива усмивка, чудното му запленение по музиката. Той се поколеба, извърна поглед от реката и заговори бавно.
	— Вава се опасява, че ще ми се отрази зле да виждам Давид. Не иска да се разстройвам.
	— Вава е в „Ле Колин“. Болна е — напомни му Ида. — Не би възразила, ако случайно се срещнеш с Давид в дома ми.
	Тя разбираше колко е опасно предложението й. Подканваше Марк да се включи в таен заговор. Зачака. Той мълчеше. Най-сетне се усмихна и сините му очи заблещукаха. Приличаше на момченце, замислило лудория.
	— Разбира се. Ако го видя случайно… Защо не?
	На другия ден осемгодишният Давид, по къси момчешки панталонки и с бяла риза и вратовръзка като истински мъж, седна нервно на ръба на дивана до Марк, облечен в тъмен костюм и с още по-тъмна вратовръзка — униформа на достолепен и отговорен баща. Ида, в горскозелена рокля, обвила свободно наедрялото й тяло, се настани срещу тях. Държеше дъщерите си в скута, а синът й седеше до нея и се усмихваше мило на баща й и брат й. Бяха семейство, обвързано със силата на кръвта. Марк и Давид отново бяха заедно. По-късно следобед Марк най-естествено разтвори скицника си и показа на Давид какво рисува; обясни му колко важни са цветовете, перспективата и обемът. Съвсем естествено го улови за ръката и седна до него, взел Пит в скута си. Три поколения Шагал, наслаждаващи се на спокоен летен следобед в Париж.
	Ида се запита дали ще разкаже на Вава за Давид, когато се върне във Ванс, дали ще сподели, че срещата със сина му го е изпълнила с радост, а не с болка. По-скоро не, но нямаше значение. Ида бе постигнала целта си.
	След седмици Марк й написа, че е отпуснал издръжка на Давид. Разбирал в колко трудно положение е Вирджиния. Шарл Лейренс бил болен и средствата й били ограничени. Не я съжалявал. Сама си била навлякла злочестините. Щял да осигури обаче сина си Давид. Момчето щяло да прекарва ваканциите в „Ле Колин“.
	Ида се почуди как ли е приела решението му Вава. Марк не споменаваше съпругата си. Беше отбелязал само, че е оздравяла от летния грип.


>	Петдесет и втора глава

	Ида се носеше по течението на щастието. Беше всеотдайна съпруга и майка, щедра домакиня, усърдна представителка на баща си. С Франц често пътуваха до Париж. Марк ги посещаваше понякога, но Вава рядко го придружаваше. Предлагаше уклончиви извинения. Имала работа във Ванс. Брат й бил на гости. Ида надлежно изразяваше съжаление, признавайки мислено колко я облекчава отсъствието й.
	Тя прекара юли на Ривиерата с цялото си семейство. Готвеха се да отпразнуват едновременно рождения ден на Пит и годишнината от сватбата на Вава и Марк. Както винаги отседнаха във вилата в Тулон, но тържеството щеше да се проведе в „Ле Колин“. Ида бе купила изящно избродиран дантелен шал за Вава и кожена папка за литографиите на Марк. Пристигнаха в къщата, натоварени с подаръци и деликатеси. Марк още работеше в ателието, Вава отпочиваше. Децата хукнаха в овощната градина. Обожаваха цитрусови плодове. Портокали и лимони не вирееха в по-студения швейцарски климат.
	Ида и Франц влязоха в апартамента, който Ида все още смяташе за свой. Бе оставила вещите си там, за да си осигури място в дома на баща си.
	Тя отвори вратата и ахна смаяна. Всяка следа от присъствието й бе изчезнала. Въздухът беше пропит с миризма на тютюн. Отвори гардероба, където прибираше дрехите си. Панталони, сака и мъжки ленен костюм бяха заменили роклите и полите. Дръпна чекмеджетата. Нощниците и бельото й, шаловете и пуловерите ги нямаше. Откри мъжки слипове, къси панталони, раирани пижами и купчина памучни носни кърпи с монограм.
	Тя стисна ръката на Франц, по лицето й се стекоха сълзи. Двамата се върнаха в гостната, където Вава, в безупречна рокля от бледозелен лен, подреждаше цветята за масата.
	— Идвам от апартамента ми — каза ядосана Ида.
	— Твоят апартамент ли? — повдигна вежди Вава. — Вече не живееш в „Ле Колин“. Защо си мислиш, че имаш апартамент тук?
	— Винаги съм имала своя стая в къщата на татко. Знаеш го. В гардероба и чекмеджетата ми има дрехи на непознат мъж.
	— Съвсем не е непознат. Брат ми Михаил отсяда там. Прибира нещата си в гардероба и чекмеджетата, които вече не са твои. Имаш дом. Няколко всъщност. — Вава я погледна с котешка усмивка. — Не разбирам защо държиш да имаш място в моята къща.
	— Къщата на баща ми — поправи я Ида.
	— Аз съм съпруга на баща ти — тонът на Вава бе съвсем спокоен, намерението й — ясно. — Значи „Ле Колин“ е и моя къща. Колкото до вещите ти, опаковах ги грижливо. Вземи си ги на тръгване.
	Тя загърби Ида и излезе от стаята. Франц сложи успокоително длан върху рамото на разярената си съпруга.
	— Не казвай нищо — посъветва я тъжно. — Стореното — сторено.
	Ида кимна. Нямаше да позволи сблъсъкът с Вава да помрачи деня на децата. Тя се усмихна на сина си и изтича след него на терасата.
	Видя как Марк, с вид на чорлав, застарял елф, играе с внуците си. Бялата му коса стърчеше на една страна, сините му очи сияеха, зацапаната с боя престилка се вееше зад него, докато ги гонеше из овощната градина. Предизвика Пит на мним дуел с маслинови клонки вместо саби.
	Денят мина приятно. Дойдоха гостите. Тортите предизвикаха бурни аплодисменти. Всички изпяха „Честит рожден ден“ на Пит.
	— Четири години. Можеш ли да повярваш, че е на четири години? — Ида попита Франц.
	Той кимна. Щастливите им години летяха с крилете на радостта.
	Вдигнаха наздравица за Марк и Вава.
	— Щастлив юбилей! — извикаха.
	— Пет години. Дълго време — прошепна Франц.
	— Изглежда ми по-дълго — отсече Ида и се озърна бързо, облекчена, че никой не е чул думите й.
	Напомни си да внимава повече. Правилата бяха променени.
	Връчи подаръците си и наметна белия дантелен шал върху раменете на Вава.
	— Още щом го видях, си помислих за теб — рече тя с равен тон.
	Вава го докосна леко и я погледна с котешката си усмивка.
	— Красив е — кимна тя. — Не съвсем в мой стил, но е красив.
	Смъкна шала и го остави да падне на земята. Обърна се към съпруга си и попита:
	— Изморен ли си, Марк?
	Гостите се изправиха бързо. Разбраха, че въпросът й и бавното му кимване са знак да се разотиват.
	Ида целуна баща си. Децата го прегърнаха и се втурнаха към колата. Прислужницата ги догони.
	— Мадам Ида, чакайте! Мадам Шагал ви изпраща куфара! — извика задъхана тя.
	Градинарят мъкнеше тежкия черен куфар на Вава, пълен сега със спомените на Ида от живота в „Ле Колин“. Тя погледна към къщата. Терасата пустееше. Белият шал, избиран толкова грижливо, лежеше върху червения плочник.


>	Петдесет и трета глава

	Вкъщи в Базел Ида обмисли внимателно положението. Реши да продължи да представлява баща си и да се отнася с вежлива предпазливост към Вава.
	Вава отговаряше за кореспонденцията, пристигаща в „Ле Колин“. Пишеше отговори на молби, доскоро отправяни към Ида, без да й мигне окото, че си присвоява ролята й.
	— Пазя личното пространство на съпруга си — заяви тя на Ида Бурде. — Не позволявам да го безпокоят. Получава писма от лешояди, готови да оглозгат таланта му. Евреи от Русия и Израел просят пари. Получи ли се писмо от Русия или Израел, просто го хвърлям неотворено.
	Ида Бурде се стъписа. Почуди се дали е познавала истинското лице на Вава. Жената, наричаща се високомерно мадам Шагал, не приличаше никак на скромната лондонска шапкарка, представяща се за жертва в изгнание.
	Семейство Бурде престанаха да посещават „Ле Колин“. Отсъствието им не се забеляза. Приятелите на Вава, брат й Михаил и познайниците му се разхождаха из градината, излагаха се по терасата, хранеха се на трапезата на Марк и хвалеха новите му картини. Ласкателствата го очароваха. Той им предлагаше подбрани вина и с широка усмивка приемаше наздравиците, славословещи таланта и щедростта му.
	Той рисуваше с нови сили и плам. Вдъхновен от средиземноморските пейзажи, улавяше треперливата светлина, яркото плодородие на земята, изпъстрена с цветя. Трескаво пълнеше палитрата и с пищни багри рисуваше лъчезарни букети в изящни вази, прииждащи вълни, влюбени под цветни балдахини.
	В Швейцария Ида отговаряше на въпроси от приятелите му в Израел и Русия. Питаха защо не получават отговор от него. Тревожеха се. Да не би да е болен? Тя ги уверяваше, че баща й е здрав. Не им обясняваше, че вече не използва името Мойше, защото съпругата му никак не го харесва. Нямало нищо общо с Марк Шагал, известния по цял свят френски художник.
	— Живеем в Париж. Искаш ли колекционерите да наричат баща ти Мойше Сигел? — попита тя Ида. — Знаеш, че изписано на иврит, името Шагал може да се прочете и Сигел. Мойше Сигел. Чудесно име за художник.
	— За художника се съди по творбите, не по името. Хаим не е френско име, но не пречи на колекционера господин Барне от Филаделфия, нито на Музея за съвременно изкуство в Ню Йорк да купува картините на горкия Хаим Сутин — възрази сухо Ида.
	Вава не й отговори. Не я интересуваше Хаим Сутин, умрял през войната. Не я интересуваха шепата художници от Парижката школа. Интересуваше я Марк Шагал, нейният съпруг. Пазеше времето, щадеше чувствата му. Изхвърляше списанията и писмата от Израел.
	— Лошите новини оттам го притесняват. Не знам защо, след като се случват толкова далеч. Той живее във Ванс, не в Йерусалим — сподели тя с Ида.
	Отказа предложението на престижно издателство Марк да илюстрира подготвяна за печат агада.
	„Съпругът ми не иска да се слави като еврейски художник — написа тя. — Предпочита универсални библейски теми като стенописа в църквата в Плато дʼАси*.“
	[* Модерна църква във френските Алпи, строена през 1937–1950 г. и зографисана от известни художници като Жак Липшиц, Марк Шагал и др. — Б.р.]
	Не бе необходимо да разкрива колко често посещаваше въпросната църква, с брат си или сама, със забулено лице и бяла забрадка.
	Ида разбра за отхвърленото предложение и се разгневи.
	— Агадата щеше да е отлично поле за изява на татко и щеше да се продава добре. Трябваше да се посъветваш с мен — каза тя на Вава.
	— Защо? Разбирам стремежите на съпруга си. Отговарям за благополучието му и се грижа нищо да не пречи на работата, най-важна за него — отвърна пренебрежително Вава.
	— Знам всичко за работата му. Посветила съм живота си на нея — отбеляза студено Ида.
	Разбираше отлично колко е натоварен Марк, как запълва всеки час с най-различни проекти. Рисуваше витражи и изработваше керамични фигури. Рисуваше върху платове, улавяйки магически светлината и цветовете в диплите им. Картините обаче винаги бяха на първо място. Бе завършил „Червените покриви“ — платно за руското му минало и френското му настояще, събрало Витебск и „Нотр Дам“.
	Ида сновеше между европейските градове, за да организира изложби и да представя творбите му. Голяма изложба в Париж я принуди да се откъсне задълго от семейството си.
	— Трябва да помогна на дядо ви — обясни тя на недоволните си деца.
	Изпращаше им скъпи подаръци — красиви кукли за Белла и Мерет, електрическо влакче за Пит. Сърцето й се свиваше обаче, защото знаеше, че подаръците не могат да я заместят. Обаждаше се на децата си всяка вечер.
	— Скоро ли ще си дойдеш, мамо?
	Гласчетата на момичетата звучаха жално, гласът на Пит — ядосано. Доводите за дълга й към дядо им не го успокояваха.
	— Повече ли го обичаш от нас? — попита веднъж той и затвори, преди тя да успее да отговори.
	Всъщност и бездруго нямаше убедителен отговор.
	Парижката изложба приключи и Ида се върна в Швейцария, наясно, че престоят й вкъщи ще бъде кратък. Наближаваше ретроспективната изложба в Англия и тя щеше да присъства на откриването в Лондон. Нямаше избор; договорът я задължаваше.
	— После ще се съсредоточа върху децата — каза на Франц.
	— Внимавай! Не давай обещания, ако не можеш да ги спазиш — предупреди я той.
	Ида разбираше негодуванието му от всеотдайността й към работата на Марк.
	В деня на отпътуването за Лондон, когато вече бе облечена и готова да тръгне, доведоха Пит от забавачката. Бил болен, обясни й медицинската сестра. Лицето му аленееше, телцето му се тресеше неудържимо. Ида му премери температурата — оказа се опасно висока. Обади се на лекаря и той я посъветва да му слага студени компреси, да му даде половин аспирин и да му осигури почивка.
	Ида го зави в леглото в гардеробната си и той се втренчи с блуждаещи очи в „Сватбения стол“.
	— Защо никой не седи там, мамо? — попита я нервно. — Щом е стол за булка, защо нея я няма? Преди сватбата ли е умряла? За погребението й ли са цветята?
	Думите му я разтърсиха дълбоко. Пит беше виждал неведнъж картината, знаеше заглавието, но за пръв път задаваше такъв въпрос. Синът й бе дете с развинтена, мрачна фантазия. Ангелът на смъртта често прелиташе из сънищата му; събуждаше се нощем с викове, че зли духове дебнат под леглото му. Тя винаги успяваше да го успокои, но тази представа, развихрена от треската, бе по-различна. Празният стол с бял покров наистина внушаваше страх. Не знаеше как да му отговори. Пит се изправи в леглото, подгизналото му от пот тяло се сгърчи, после се отпусна назад. Детето затвори очи и потъна в плашещо дълбок сън.
	— Пит! — извика тя. — Пит!
	Синът й не помръдна.
	Ида се втурна до телефона и пак се обади на лекаря.
	— Пит е в безсъзнание! Не се събужда — изкрещя в слушалката.
	Докторът пристигна бързо. Прегледа момчето, без да си сваля палтото.
	— Грип — констатира с въздишка. — Много деца боледуват в момента, мадам Майер.
	— Не е опасно, нали? — Ида си погледна часовника и сложи длан върху парещото чело на сина си.
	— За малките деца подобно заболяване е винаги опасно — отговори лекарят. — Не мисля обаче, че е смъртоносно. Все пак състоянието на детето трябва да се следи зорко. Да приема много течности, да пие редовно лекарства, да се обтрива с хладна кърпа за облекчаване на треската.
	— Разбира се — кимна Ида. — Бавачката ни е изключително грижовна и способна.
	— Няма ли да бъдете тук? — попита докторът с неодобрителен тон.
	— Чакат ме в Лондон — отговори тя. — Имам делови ангажимент. Не мога да го отменя. Баща му ще се прибере вечерта. Икономката ни също е на разположение.
	Не обясни, че на приема в галерия „Лестър“ са поканени кралски особи, а на другия ден ще даде интервю за „Би Би Си“. Журналист от „Таймс“ я бе помолил да я снимат за статия, озаглавена „Дъщерята и творбите на художника“. Не биваше да излага на риск репутацията на баща си, а и своята. Подобни доводи обаче не биха смилили строгия доктор. За него нямаше значение, че майката на малкия му тежко болен пациент е дъщеря на Марк Шагал.
	— Препоръчвам да наемете медицинска сестра — рече той с леден тон. — Ще ви помогна.
	— Благодаря.
	Той сви рамене. Не му трябваше благодарността на модерно облечената жена с красива прическа, поставяща кариерата над грижите за детето. Докторът захлопна черната си чанта и излезе.
	Медицинската сестра пристигна след по-малко от час.
	— Мери Грейс — представи се тя.
	Имаше сериозно лице, бяла касинка покриваше късо подстриганата й посребряла коса, униформата й блестеше от чистота. Момченцето, току-що събудило се от дълбокия сън, се изправи в леглото и се втренчи в майка си и сестра Грейс. Очите му се ококориха от страх, ръцете му се свиха в юмруци. Бледосинята му пижама бе потъмняла от пот, бузите му пламтяха от треската.
	— Призрак. Тя е призрак. Паднала е от картината. Мамо, кажи й да се махне — проплака детето.
	— Спокойно, Пит. Сестра Мери Грейс дойде, за да се грижи за теб. Ще ти помогне да оздравееш — обясни Ида; коленичи до него, погали го по косата и усети колко са мокри златистите кичури. — Искам да те видя здрав, когато се върна от Лондон.
	Той се вкопчи в нея, притисна лице в пазвата й и сълзите му намокриха бялата й копринена блуза.
	— Не си тръгвай, мамо. Не ме оставяй. Ще бъда послушен! Много послушен. Не си тръгвай!
	Сърцето на Ида се сви. Сестра Грейс подреди лекарствата, доставени от аптеката, сложи кана с вода върху нощната масичка и спусна щорите. Движеше се безшумно с белите обувки с гумени подметки — компетентно призрачно присъствие.
	— Детето ще оздравее, мадам — рече тихо тя. — Колата ви чака.
	Ида пак погледна часовника. Не биваше да отлага повече. Щеше да изпусне самолета.
	— Бъди смело момче — каза тя на Пит, но той се вкопчи още по-крепко в нея и пръстите му се сключиха около врата й.
	— Мамо, мамо, мамо.
	Плачът се превърна в стенания, в сърцераздирателна молба.
	Тя разтвори внимателно пръстите му. Целуна нежно пламтящите му бузи и излезе бързо, затваряйки тихо вратата след себе си. Трябваше да даде наставления на икономката и на бавачката, да се обади на Франц в музея. Съпругът й не беше в кабинета си. Остави съобщение на секретарката му — синът им е болен, наела е медицинска сестра, всичко е организирано.
	Ида се качи в колата с разтуптяно сърце. Погледна към прозореца. Сестра Грейс й помаха окуражително. Ида не се почувства окуражена. Внезапна болка сгърчи корема й и постихна чак в хотелската стая в Лондон.
	Обади се веднага на Франц. Пит бил значително по-добре, увери я той. Температурата спаднала, сестра Грейс била изключително способна. Не пускала Мерет и Белла при брат им.
	— Не биваше да ги оставям — отрони Ида.
	Той се поколеба.
	— Може би.
	Сякаш тежък камък затисна сърцето й. Думите му бяха достатъчни, нямаше друго за казване. Тя остави слушалката и съблече наметката. Телефонът иззвъня. Марк се обаждаше от Ванс да й напомни да му купи четки със самуров косъм от „Сохо“. Вава имала нужда от билкови таблетки — продавали се в някакъв магазин за здравословни храни в Хемпстед.
	— Много е болнава — обясни тревожно той.
	— Ще се погрижа — увери го Ида и добави: — Притеснявам се за Пит. Имаше висока температура.
	— Децата оздравяват бързо — рече баща й; болестта на Пит не го интересуваше. — Не забравяй витамините на Вава.
	— Няма — обеща неохотно Ида; остави слушалката, разгневена от безразличието на Марк към сина й, от абсурдната му загриженост за Вава.
	Облече се в синя кадифена рокля за приема в галерията, където щеше да посрещне кралски особи, дошли да покажат уважение към Марк Шагал. Окачи дрехите, с които бе пътувала, в гардероба и видя петната от сълзите на Пит върху копринената блуза. Притисна устни в тях, сякаш да вкуси тъгата на детето си.
	Влезе в препълнената галерия с усмивка и с обичайната си грация. Вдигнала високо глава, долавяше възторжения шепот на гостите.
	— Ида Шагал. Дъщерята на художника.
	— Каква красавица!
	Представиха я на принцесата и тя се поклони, питайки се кога да се обади вкъщи, дали Пит ще й прости, задето не е до него в изпитанието, и дали сдържаният гняв на Франц ще трае дълго.
	Седмицата в Лондон мина бързо. Отзивите за изложбата бяха хвалебствени. Както винаги Ида бе авторитетно присъствие в галерията. Усмихваше се и даваше интервюта.
	Редакторът на художествената рубрика в „Сънди Таймс“ спомена Пикасо, чиито творби бяха изложени в Париж, Хамбург и Мюнхен.
	— В момента баща ви и Пикасо са най-известните живи художници в Европа. Съревновават ли се? — попита той.
	— Марк Шагал и Пабло Пикасо отдавна са приятели. Живеят в съседство на Ривиерата и заедно се радват на успеха.
	Ида придружи с усмивка дръзката лъжа. Двамата художници посещаваха изложбите си, четяха всички отзиви за другия, търсеха под лупа критики — че творбите на Шагал са кич, а на Пикасо — непроницаеми. Злорадството на Пикасо от предателството на Вирджиния не остана ненаказано; Марк не скри задоволството си, когато Франсоаз Жило изостави Пикасо. „Сънди Таймс“ щеше да мине без подобна информация.
	Ида позираше за снимки, винаги застанала под „Червените покриви“, фотограф, специалист по цветни снимки, бе споменал, че медночервената й коса се откроява на плътния карминов фон.
	Всяка вечер тя се обаждаше вкъщи. Пит оздравяваше. Момичетата не се бяха заразили. Франц не я винеше. Радваше се, че съпругата му жъне успех в Лондон. Баща й също бе доволен. Решиха Ида да се отбие във Ванс, преди да се върне в Швейцария. Марк трябваше да подписва договори, да попълва чекове.
	През последната нощ в Лондон Пит й се обади по телефона.
	— Много по-добре съм, мамо — съобщи ведро той. — Сестра Грейс всъщност се оказа мила жена. Тръгна си вече. Какво ни купи от Лондон?
	Ида се засмя. Пит бе оздравял. Беше й простил. Бяха се разминали без сериозни поражения.
	— Ще ви донеса куп подаръци — обеща тя.
	Погледна към ъгъла на стаята, където бяха натрупани пъстри пакети от „Селфриджис“ и „Хародс“. Почуди се как ще успее да пренесе всички играчки и дрехи до Швейцария.
	— Връщам се скоро — продължи тя. — Ще гостувам на дядо ти във Ванс за ден-два, после ще бъдем заедно.
	— Ще ходиш във Франция, преди да си дойдеш у дома ли? — попита разочарован Пит.
	— Налага се. Баща ти ще ти обясни. Няма да се бавя, само ден-два. После ще бъдем заедно месеци наред.
	— Обещаваш ли? — тросна се синът й.
	— Не бъди глупаво момче — упрекна го тя. Обещанията я плашеха. Според еврейската традиция дадената дума бе равносилна на обет. Нарушената — неспазен обет. „Чудно — помисли си Ида — как все още съм в плен на суеверията от детството.“ Пое си облекчено дъх обаче, когато чу сговорчивия глас на Пит:
	— Добре, мамо. Ела скоро и не забравяй подаръците.
	Франц взе слушалката.
	— Внимавай, Ида — предупреди я той.
	— Не се безпокой. Все пак отивам в дома на баща си.
	— Не позволявай на Вава да те ядосва.
	— Няма — увери го Ида, но вече усещаше познатата болка в корема, отключена от самото споменаване на името.

	* * *

	Късно следобед самолетът кацна в Ница. Беше изпратила телеграма на баща си кога ще пристигне, но той нито бе дошъл да я посрещне, нито беше изпратил шофьор. Ида пое с такси към Ванс. Остави прозореца отворен, за да се наслади на мекия морски бриз, облъхващ лицето й. Познатото ухание на рози и портокалови цветове нахлуваше в колата. Тя задряма и се събуди чак когато заизкачваха възвишението пред „Ле Колин“. Нетърпелива да види баща си и да му разкаже за успеха в Лондон, Ида изскочи от таксито и се втурна по стъпалата към терасата.
	— Татко! — извика развълнувана.
	Марк седеше срещу Вава до масичка от ковано желязо. Обърна се към дъщеря си, сякаш учуден от появата й.
	Ида се взря в тях, стъписана от облеклото им. Марк носеше елегантно сако от синьо кадифе и шалче с индийски десен; Вава изглеждаше безупречно в бяла копринена рокля, наметната с белия дантелен шал — подаръка от Ида, приет с думите „не съвсем в мой стил“. Черната й коса бе прибрана в кок, украсен с бели цветчета. Двамата пиеха шампанско в чашите от кехлибарено стъкло, които Белла бе открила на вехтошарския пазар в Париж. Марк пиеше рядко; откакто бе заболял, никога не близваше алкохол следобед. Вава, от своя страна, беше твърде пестелива да се глези с шампанско.
	Ида се поколеба, после пристъпи към баща си и го разцелува.
	— Забрави ли, че ще дойда днес? — попита тя.
	— Но аз не знаех!
	— Изпратих телеграма от Лондон. — Ида се обърна към Вава.
	— Често изпращат телеграмите на грешен адрес — измънка тя.
	— Нима? — Ида повдигна иронично вежди; нямаше време за спорове. — Изглеждаш чудесно, Вава, като младоженка.
	Бледото лице на Вава поруменя леко.
	— Да. Младоженка — кимна тя.
	Марк стана да плати на шофьора, който бе пренесъл багажа на Ида и мачкаше неловко шапката си в очакване на нови разпореждания.
	— Иди в кухнята — каза му Ида.
	— Разбира се, мадам.
	Той се отдалечи бързо, нетърпелив да загърби триото на терасата.
	— Умна дъщеря имаш, Марк — рече Вава. — Каза ми, че приличам на булка.
	— Каквато си! — възкликна твърде гръмко Марк с пресилена радост. — Току-що се върнахме от кметството във Ванс. Дадохме брачен обет. Хайде, Ида, пий за нашето щастие!
	Подаде й чаша шампанско с разтреперани пръсти.
	Ида я взе и я остави върху масата.
	— Брачен обет ли? Но вие сте женени от години. Не разбирам — наклони глава тя.
	— Просто е. Преди няколко седмици се разведохме по съвет на адвокат — обясни Вава, подчертавайки всяка дума като учителка пред несхватливо дете. — Споразумението, подписано при предишния ни брак, не ми даваше достатъчна сигурност. Брат ми настоя, че ми е необходима по-стабилна защита пред закона. Имаше право, разбира се, и баща ти се съгласи. Подписахме ново споразумение, по-справедливо за мен. Днес се оженихме при тези условия. — Вава се усмихна. — Каква щастлива случайност, че дойде да празнуваш с нас.
	Замаяна, Ида стисна ръкохватките на стола. Прехапа устни от страх да не изрече нещо, за което после ще се разкайва. Запрехвърля думите на Вава в ума си. Марк я наблюдаваше нервно. Най-сетне тя вдигна чашата и отпи глътка. Кехлибарът стопляше дланта й и тя си спомни колко горда беше от находката Белла. Купила чашите, защото на цвят били като косите на дъщеря й.
	Ида въздъхна. Косата й вече нямаше оттенък на кехлибар като крехкото стъкло. Бе потъмняла и прошарена със сребристи нишки. Всичко се беше променило. Нежните съкровища на майка й сега принадлежаха на Вава. Къщата на Марк, избрана от Ида, бе затворена за нея; баща й дължеше преданост на съпругата, за която се бе оженил неведнъж, а два пъти. Виното остави кисел вкус върху езика й, ала тя отпи още една глътка.
	— Законно ли е споразумението? — попита.
	— Разбира се. — Вава се намести по-плътно до Марк и покри с длан треперещата му ръка.
	Вава явно бе скрила телеграмата, за да се оженят, преди Ида да пристигне във Ванс. Била е наясно, че Ида ще възрази, и е предвиждала страха на Марк от реакцията на дъщеря му. Колко бърз и умен ход! Но пък целият живот на тази жена бе изисквал бързина и ум.
	— Лицата, засегнати от промененото споразумение, е редно да бъдат уведомени — констатира Ида.
	Така я бе успокоил Франц преди шест години в деня на първата сватба на Марк и Вава. Ида се тревожеше бракът на баща й да не я лиши от законното й наследство. Тогава той я бе уверил, че е защитена. Защитена. Със същата дума Вава беше обосновала новото споразумение. Нейната защита със сигурност накърняваше правата на Ида.
	— Ако беше предварително информирана, щеше ли да оспориш волята на скъпия си баща? — попита Вава.
	— Не би го направила, разбира се. Не и моята Ида. Пий за щастието ни, Идочка.
	Ида долови умолителния му тон, зърна страха в очите му. Разбра, че Вава е заплашила да го напусне, ако не приеме условията й — абсурдния развод и още по-абсурдния нов брак.
	Все пак Бродская бе използвала същата заплаха едва три месеца след запознанството им. След години, осигурила му спокоен живот под крилото си, не би се усъмнила, че ще приеме ултиматума й. Ида разбираше инстинкта му за оцеляване. Беше си казал, че дъщеря му е силна, ще прости. Той обаче нямаше да преживее раздялата с Вава.
	Тя се взря в него. Лицето му помръкна. Той развърза шалчето и го смачка нервно. Не смееше да я погледне. Ида вдигна отново чаша.
	— За твоето щастие, татко! — рече тихо.
	— И за щастието на Вава, разбира се — настоя той.
	Тя не продума. Пи до дъно и остави празната чаша върху масата.
	Обзета от внезапно желание да си тръгне, тя отвори куфарчето и извади договорите и чековете за подпис.
	— Както виждаш, в Лондон пожънахме успех — обясни. — Беше изтощително, но си струваше.
	Вава се пресегна към купчината документи. Отдели договорите и разгледа чековете.
	— Изглеждаш изморена, Ида — отбеляза тъжно Марк.
	— Правя го за теб, татко — отговори тя.
	— И за себе си — добави Вава. — Но вече няма да се товариш с толкова работа. Ще й съобщиш ли какво решихме, Марк?
	— Двамата с Вава преценихме, че не е необходимо да ме представляваш.
	Изрече думите съвсем тихо. Ида се приведе, за да ги чуе. После не повярва, че е разбрала правилно.
	— Да не те представлявам? — повтори тя.
	Той кимна с болезнено изражение.
	— Вече не искаш да водя преговори от твое име?
	— Не е необходимо. Вава е изключително способна, знаеш. Ще въведе по-добра организация. — Гласът му пресекна, ръцете му пак се разтрепериха. — Да. По-добра.
	Ида се втренчи смаяна в него. Нейният баща ли стоеше пред нея? Кога Марк Шагал се бе преобразил в уплашен старец, в синеока марионетка, повтаряща думите на кукловода? Всъщност Ида знаеше колко раздвоен е животът му. Творейки, Марк бе изпълнен със сили, с могъществото на неповторимия си талант. В ежедневието, дори във възгледите си, проявяваше слабост и уязвимост; крайно несигурен, той не би могъл да бъде сам; претворяваше символите на своя народ, ала не стъпваше в синагога. Баща, предал дъщеря си. Ида го съжаляваше. Съжаляваше и себе си. Била е сляпа. Сляпа и глупава.
	Изправи се рязко и извика шофьора. Посочи му чантите.
	— Сложи ги в колата. Ще ме закараш до Тулон.
	— Но защо тръгваш? — Марк се вкопчи в ръцете й. — Остани. Ще вечеряме заедно. Ще празнуваме!
	— Не мога да празнувам с теб, татко. Не днес. А може би никога.
	— Идочка, Идочка — проплака той.
	Тя обви с длани остарялото му елфическо лице и го целуна.
	— Ще говорим скоро — обеща. — Скоро.
	Не погледна към Вава. Седна бързо в колата, благодарна, че се отдалечава от „Ле Колин“, от къщата, която вече не й е дом.
	Сълзите се отприщиха в Тулон. Тя се просна на леглото и ридания разтърсиха тялото й. Най-сетне бурята стихна. Обзе я неочаквано спокойствие, непонятна ведрост. Осъзна, че макар и разочарована и наскърбена, изпитва облекчение. Вече нямаше да се налага да изоставя разплаканите си деца, за да обслужва интересите на баща си. Щеше да заживее посвоему, да се върне към своя пренебрегван талант. Обади се на Франц, чу как децата се смеят край него. Обясни му кратко, че вече няма да представлява Марк.
	— За добро е. Време беше — каза съпругът й.
	„Време за какво“, помисли си тя. Сама трябваше да открие отговора.
	— До скоро, скъпа моя — прошепна Франц.
	— До скоро, скъпи — повтори тя.
	През нощта никакви кошмари не нарушиха дълбокия й сън.


>	Петдесет и четвърта глава

	Децата я наобиколиха. Мерет и Белла се вкопчиха в коленете й, Пит зарови сияйното си лице в скута й. Пристигането й предизвика радостна какофония.
	— Мама, мама си дойде! — викаха момиченцата в хор.
	— На мен ми беше най-мъчно за теб — заяви Пит.
	— Не, на нас ни беше по-мъчно! — възкликнаха дъщерите й.
	Тя се засмя, разцелува децата си едно по едно; усети сладостния чист дъх на меката им кожа.
	— На мен ми беше мъчно еднакво за всички — рече Ида. — Може би най-много за баща ви.
	Франц се усмихна. Внесоха заедно пакетите от „Хародс“ и „Селфриджис“ в дрешника й. Децата подтичваха след тях и наблюдаваха нетърпеливо как натрупват кутиите върху пода.
	— Не си забравила подаръците. Ти си най-добрата майка на света! — похвали я Пит.
	Ида седна на дивана до Франц под „Сватбения стол“. Усмихна се.
	— Разбира се — съгласи се доволна.
	Гледаше как децата разкъсват пъстроцветната хартия и надават все по-възторжени викове. Цялата й вечер принадлежеше на тях. Нямаше нужда да чете и да пише писма, да плаща сметки на товарителници, да разговаря по телефона с галерии и колекционери. Нямаше нужда да се обажда на Марк, да го утешава, да го съветва. Тази глава от живота й бе приключила. Щеше да остане дъщеря на баща си, винаги щеше да го обича, но сега, най-сетне, бе майка само на своите деца. Каква ирония, помисли си тя, че именно Вава я бе дарила с безценното умиротворение.
	Изгаси лампата в стаята на Пит, заслушана в ритмичното дишане на заспалото дете.
	Върна се в гардеробната и махна „Сватбения стол“ от стената. Над празния стол витаеше призрак в бял покров, увенчан с рози в цвят на студен алабастър. Призракът на някогашната девойка, на тъжната булка, на покорната дъщеря. Призрак, прогонен от дъщерята, станала майка и щастлива съпруга. Щеше да намери друго място за нагарчащия подарък на Марк — в друга къща може би. Сложи я в ъгъла и в същия момент Франц влезе в стаята и я докосна леко по рамото.
	— Какво има? — попита той.
	Тя поклати глава. Не можеше да му обясни тихото щастие, непознатата свобода, сигурността, че отчаяните среднощни полети из осеяни с цветя небеса са приключили. Улови ръката му и двамата излязоха в градината, където черешата внезапно се бе обсипала в цвят.
