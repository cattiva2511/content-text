P>
	Не съм пролет
	и в мен нищо не никне
	не избликват цветя от
	потъналите в земята луковици
	не извират води от дълбокото
	под стопения сняг
	не се чува растежът на кълн.

	Земята е тъмна в мен
	напусната дори от снега
	но не защото огрява я слънцето
	и не защото се готви да стане килим
	от лалета и нарциси, и минзухари
	или постелка за житото.
	
	Напусна я всичко тази моя
	студена и сива земя
	в която само аз оцелявам
	като отдавна изсъхнало, кухо дърво,
	което проскърцва под вятъра
	и никога няма да види отново
	листа или птици в гнездата си…
P$
