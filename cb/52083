E>
#	Мастило
	На Мастилницата.
	Ти си от онези най-деликатни приятели,
	с които всяко момиче желае да си пише,
	и аз те обожавам.
E$


>	Първа глава

	Била съм по-голяма от приятелите си, когато ми направили първата татуировка.
	Майка ми много обича да разказва тази история, но на мен винаги ми става неприятно. Обикновено ти я правят, когато си на два дни, но понеже съм се разболяла, мама отложила церемонията.
	Приятелките й казвали:
	— Софи, трябва да я татуирате. Иначе как ще я наричате?
	Мама им отговаряла, че ще почака да се оправя, преди да ме кръстят и татуират. Не обръщала внимание на шушуканията им какво става с бебетата, които умират, без да са татуирани. Двайсет дни съм била госпожица Никоя, но накрая майка ми решила:
	— Ще се казва Леора.
	Така ме кръстили. Името ми било татуирано с миниатюрни иглички. Дребните букви растели заедно с мен цели шестнайсет години.
	Ние не се страхуваме от смъртта. Когато татуировките ни са съхранени в личната ни книга, животът ни продължава и след това. Житейският ни път, изобразен върху телата ни, се пази за вечни времена — но само ако сме достойни за това. Когато върху кожата си съхраняваме думите, картините и миговете, животът ни продължава безкрай. Мъртвите са навсякъде около нас, но докато книгите им се четат и имената им се произнасят, те са живи.
	Всички имаме у дома книгите от кожа. Вкъщи притежаваме цяла библиотека, пълна с предците ни. Усещам миризмата им, докосвам ги, чета за живота им.
	Но едва когато почина баща ми, видях книгата на човек, когото добре съм познавала.
	В известен смисъл имахме късмет, че видяхме отдалеч смъртта да приближава. По този начин бяхме подготвени за нея. Масажирахме с масло кожата му, а той ни разказваше историите на татуировките и усмихнат ни показваше дървото на гърба си с нашите имена. Знаеше кога ще си отиде, а и кожата му беше напълно подготвена. Силните му ръце се смалиха и кожата се набръчка като стара ябълка. Правият му гръб се преви, сякаш някой го беше ударил с юмрук в стомаха. След време спря да ни гледа в очите — виждаше само болката. Болестта сякаш беше изпила съдържанието и беше оставила само обвивката. Но пък тя беше най-важната.
	За да облекчат последните му дни, приятелите ни бяха донесли цветя и храна — единствените възможни дребни жестове на обич към татко в този момент. Не само нашите сърца бяха сломени — татко беше човек, ценен от мнозина. В кухнята се носеше миризмата на увехнали цветя, на гниещи в застоялата вода стъбла и на яденето, което си стоеше недокоснато. Смъртта наближаваше. Мама подпъхна хубаво завивките под него и избърса потта от челото си. Татко потръпна и издиша дрезгаво.
	Въпреки всичко, когато смъртта дойде в онзи слънчев есенен ден, аз не бях подготвена. Щом ме събуди настойчивият шепот на мама, все още усещах в устата си вкуса на кафето, което бях изпила на зазоряване.
	— Събуди се, миличка! Мисля, че не му остава много.
	Изтичах до леглото му. Дишането му започна да се забавя. Надвесени над него, двете с мама държахме ръцете му. Кога ли ще чуем последния му дъх, тишината, след която ще се събуди в отвъдното и ще започне да диша отново? Изведнъж татко си пое въздух, отвори очи и впери поглед право в мен. Ръката му стисна моята. Измъкна другата от мамината и хвана медальона, който винаги носеше на врата си. Представляваше тънко, грубо издялано дървено листо с едва доловими жилки, закачено на кожена каишка. Той беше част от татко, също като татуировките му. Никога не се беше разделял с него.
	— Леора — гласът му беше дрезгав, — това е за тебе. Не ме забравяй, Леора! Нали няма да ме забравиш? Моля те, недей! — докато ме молеше, очите му се насълзиха. — Обещай ми, че винаги ще си нащрек с Бледите! Бъди внимателна, слънчице, моя малка Леора!
	Кимнах и тихо изхлипах:
	— Обещавам! — Погледнах мама. Устните й бяха стиснати, а лицето — изопнато. Тя развърза и свали кожената каишка от врата на татко, а той ми подаде медальона. Прокарах пръсти по гладкото дърво, докато сълзите ми капеха върху него. Татко погледна към мама, за да е сигурен, че нейното лице ще е последното нещо, което ще види. Тръгна си от царството на живите, докато чуваше мама да повтаря „Обичам те, обичам те, обичам те“ и да целува ръката му.
	Напусна ни. Ей така, просто си тръгна. Сякаш слънцето угасна. Отиде си изворът на една чиста доброта и светът стана по-студен и по-мрачен без него.
	Когато почина, вкъщи дойдоха балсаматорите. Намазаха тялото с масла и втриха в кожата ароматни билки. Завиха го в синьо платно и го отнесоха. Приличаше на крал. На мен винаги ми е изглеждал така. Ден след ден влизах в стаята и вдишвах аромата, останал от балсамирането. Представях си как издишам и той изскача от дробовете ми цял-целеничък и засмян.
	Следващия път, когато го видяхме, животът му беше превърнат на страници от книга. Щяхме да си го приберем вкъщи, щом церемонията по претегляне на душата установеше, че го е заслужил. Дотогава, за да бъдем за малко с него, трябваше да отидем в музея. Крачехме натам под кехлибарените лъчи на залязващото слънце. Това своеобразно бдение беше разрешено извън работното време на музея. Представиха ни татко в новия му вид в уединена стая, където миризмата на старите дървени мебели се сливаше с аромата от парфюма на предишния посетител. Поставихме на масата ковчежето с книгата от кожа. Мама надникна над рамото ми с широко отворени очи. Откакто татко почина, тя беше станала напрегната и нервна. Не толкова тъжна, колкото сприхава и разсеяна. Понякога я заварвах втренчена в една точка, стиснала пръсти толкова силно, че кокалчетата й блестяха. Това ме дразнеше — точно в този момент не исках да мисля за нея. Исках си предишната ми майка — спокойна и умна, която винаги знаеше какво да каже.
	Когато повдигнахме капака, в стаята се разнесе аромат на восък и билки, своеобразен тост в негова чест. Ето го и него — кожата му изпъната, гладка и леко смалена. Всяка страница, която обръщахме, беше докосване до неговата плът. Спомнихме си колко загрубяла беше кожата му под лактите и колко гладка на гърба. Всяка твърда страница беше част от житейската му история. Отначало мама беше притеснена — усещах напрегнатите й рамене под ръката си, но докато четяхме, тя се поуспокои. Върху корицата на книгата, изработена от кожата на плешките му, имаше картина на нас тримата и рождената му татуировка с името му — Джоел Флинт. Добро заглавие. Добър човек. Добро въведение. На една от страниците видяхме дървото*. От гърба му, което разказва историята на семейството ни — мама и аз, момичетата, запленили сърцето му.
	[* Родословното дърво — Б.пр.]
	Видях името си и прокарах пръсти по него. Имаше татуировки, които не бях виждала от дете. Бяха избелели и размазани от времето.
	Отгърнахме друга страница. Мама се засмя и затвори очи.
	— Леора, това може и да не го гледаш — каза тя, изчерви се и стисна устни, за да прикрие усмивката си.
	Права беше, като каза, че може и да не гледам, но цветето на задните му части беше детайлно нарисувано и деликатно. Кожата, която беше опъната, за да стане на страница, изглеждаше като кожата от всяка друга част, но беше тайна. Това беше брачната им татуировка — допълвана и все по-хубава с всяка изминала година, каквато беше и любовта им. Смехът на мама изведнъж премина в плач и тя сложи ръка върху устата си, сякаш за да спре тъгата и копнежа по целувките, които й липсваха.
	Отгърнахме следващата страница.


>	Втора глава

	На сутринта след разглеждането на книгата на татко мама отива на работа. Казва, че е време да се върнем към нормалния си живот или поне да се опитаме да разберем какво ще означава това. Нормалното е нещо много важно за мама. Винаги с лекота се е ползвала от всеобщото одобрение. Тя е общителна, активна и ангажирана с обществения живот и мисля, че винаги е била малко озадачена защо дъщеря й предпочита да бъде сама. Аз също решавам да изляза, но тръгвам към пазара. Днес нямаме училище. Всички от випуска ми имат свободен ден за учене. И аз трябва да се заема с всичко това: преговора и годишните изпити. Ще трябва здраво да поработя, за да наваксам пропуснатото време, ако ще ставам татуист — единственото нещо, което винаги съм искала.
	Вървя по тротоара, който се е пропукал от корените на дърветата, и си мисля кога ли ще определят дата за церемонията по претегляне на душата на татко. Най-голямата работа беше свършена през месеца след неговата смърт: свалянето на кожата, щавенето и подвързването на книгата. Сега правителствените служители трябва да се запознаят подробно със завършената книга и да подготвят становището си, преди да се пристъпи към церемонията. После ще можем да го приберем вкъщи, при нас, където му е мястото.
	На церемонията по претегляне на душата съдиите произнасят окончателното си решение за нейната съдба. След като са проучили книгата на татко, те ще отсъдят дали е водил достатъчно достоен живот. Онези, които заслужават, се прибират вкъщи при семейството си и заемат своето място при предшествениците си, книгите им се четат и те се помнят навеки. В отвъдното душата им е в безопасност. Ако обаче си недостоен, душата и книгата ти се изгарят. Не съм била свидетел на такова нещо, но казват, че миризмата на горяща книга от кожа никога не се забравя. Това, разбира се, няма да се случи на татко — едва ли някой е водил по-добър и непорочен живот.
	Към центъра на града пътят се стеснява и тротоарът е широк само колкото да мине един човек. Вървя по прашната улица и скришом поглеждам към прозорците на наредените една до друга сгради, покрай които минавам — всевъзможни къщи, боядисани в различни цветове, всичките обърнати към тротоара. Като малка си измислях истории за такива улици. Представях си някакъв колос, който е стиснал с ръка редицата с къщи, те са се стеснили, а покривите им са се разместили и са застанали на различна височина. Докато надничам през витражите и си представям живота зад тях, си измислям различни истории. Приемам дръпнатите завеси като покана да отгатна кой живее там и какъв е животът му. Толкова съм погълната от това, че за малко да се блъсна в един мъж, който почиства увехналите цветове в сандъче с червено мушкато. Успявам да го заобиколя, с един крак на платното, и усещам острия мирис на гниещите цветя.
	Продължавам да вървя и мислено прелиствам книгата на татко. Раменете ми се отпускат. Снощи успяхме да го видим и това внесе приятна лекота в душите ни. Когато си тръгнахме от музея, мама изглеждаше различен човек. Шумно си отдъхна, като стигнахме до последната страница. Мислех, че нещо не е наред, но като се обърнах да я погледна, тя се усмихваше. И с право. Кожата му разказваше такава хубава приказка. Когато човек чете книгата ти, той трябва да разбере каква е житейската ти история, да претегли колко е доброто и колко — лошото, за да каже дали си достоен. Всичко важно трябва да се отбелязва върху кожата ни, иначе остава в душата ни. А никой не иска душата му да е натежала нито от гордост заради добрите му дела, нито от вина заради прегрешенията му. Татуираме телата си, за да са свободни душите ни. Само достойните се помнят вечно и за да си сред тях, добрините трябва да са повече от злините, а душата ти да е свободна.
	Усмихвам се при мисълта за чистата душа на татко, готова да бъде призната за достойна. Очаквам с нетърпение деня, в който ще я претеглят.
	Татко беше дерач. Неговата кожа е била нарязана и подготвена за щавене от колегите му. Той е правел същото за техните близки и за мнозина други непознати, умиращи всеки ден.
	Мама е четец. Това е не толкова работа, колкото призвание, но се плаща добре. Трудно може да се обясни какво те прави четец. Може би просто някои от нас успяват да разчетат значението на символите и да погледнат отвъд буквалния смисъл на татуировките в сърцето на притежателя им. Мама може да погледне едно родословно дърво и да каже кое е любимото дете в семейството. Тя може по възрастовите знаци на ръката ти да каже коя година е била извънредно трудна за теб. Ще хвърли бърз поглед на знаците за професионалните ти умения и ще разбере дали си излъгал. Хората се възхищават на четците, но също и се страхуват от тях. Веднъж мама ми каза, че всеки има тайни, които не иска да бъдат разкрити.
	А всъщност там е работата, че не бива да имаме тайни.
	Аз също имам тази дарба. От малка мога да разчитам татуировките на хората. Мама казва, че го е разбрала покрай една неприятна случка в училище още през първата седмица. Попитала съм едно момче защо не живее с истинския си баща. Когато на вратата се появила побеснялата му майка и поискала да узнае кой разпространява клюки за тях, мама се сетила, че сигурно съм прочела между редовете на онова, което е върху кожата на момчето. Но фактът, че умея да го правя, не означава, че искам да ми стане професия. Много ми харесва, че мога да надникна в живота на хората посредством техните татуировки, но понякога ми идва в повече само минавайки покрай някой непознат, да ставам неволен свидетел на вътрешния му мир. Не бих могла да понасям притеснените лица на седналите срещу мен хора, които знаят, че всеки момент мога да разчета символите по телата им.
	Не, мечтата ми е да стана татуист. Само се надявам да се справя достатъчно добре с изпитите, защото изгледите за успех не са толкова очевидни, колкото преди. Пропуснах много в училище, когато татко не беше добре. Винаги съм имала добри оценки без някакви специални усилия. За първи път се чувствам разтревожена.
	С приближаване към центъра къщите се превръщат в магазини. Минавам покрай пекарната, цветарницата и кожарското ателие, където оставяме за поправка обувки и чанти. Прашната тясна уличка тук вече е калдъръм и води към градския площад. В средата на огромното каре има малка полянка, чиято ярка зеленина се откроява на фона на камъка и дървото по сградите наоколо. А в центъра е статуята на Светеца, най-важната фигура в нашата история.
	Високата му бронзова фигура се извисява в средата на нашия оживен град — гладка, загърната в мантия, наблюдаваща живота ни. Легендата за него ми е любима — разказваме я, за да не забравяме неговата преданост и необходимостта от отстраняването на кожата след смъртта за освобождаването на душите ни. Разбира се, статуята се издига и като предупреждение за ненавистните дела на Бледите. Площадът е прорязан от диагонални пътеки, по които хората се разхождат и си приказват, докато търсят къде могат да седнат на тревата и да изпият по едно кафе.
	Площадът е мястото, където става ясно кои са важните неща в Сейнтстоун. А ако са важни тук, значи са важни навсякъде. Всички градове наоколо разчитат на нас: в Сейнтстоун се намира седалището на правителството — тук се вземат и всички важни решения. Обичам да съм в центъра на събитията. Не знам как бих се чувствала в някой от по-малките градове, където всеки смята, че те познава, дори и преди да е видял татуировките ти.
	В зависимост от посоката на вятъра почти винаги можеш да усетиш миризмата на пушека, който излиза от Залата на Страшния съд. Това е голяма, цилиндрична сграда, построена от камък и цветно стъкло, която се стеснява в горната си част и завършва с широк комин. Вътре винаги гори огън, а пушекът покрива целия град с една постоянна сиво-кафеникава пелена. Тук се провеждат церемониите по претегляне на душата и тук с мама четем имената на мъртвите, когато е наш ред. Тук също се изучават и защитават религиозните постулати. Това е мястото, където нашите учители се обучават. Духовното ни образование и формиране е не по-малко важно от академичните ни постижения.
	От тази страна на площада, зад гърба ми, е музеят — любимото ми място. Намира се на хълм, опасан от всички страни със стъпала. Сградата е импозантна, с каменни колони и сводести прозорци. Отвън изглежда тъмна и внушителна, но отвътре е слънчева и уютна. Татко често ме водеше тук. Преглъщам буцата в гърлото си и внезапно усещам хлад в сянката на сградата, но продължавам по пътя си.
	От другата страна на площада, зад тревата, дърветата и пейките, виждам оживление и суматоха. Някакви хора инсталират високоговорители на импровизирана сцена пред сградата на правителството. Тя представлява Г-образен подиум, разположен върху две от страните на площада. Сигурно ще има митинг, за който съм забравила. Хората прииждат — някои стават от пейките и се приближават. Чуват се неясни разговори.
	Като виждам сградата на правителството, се сещам, че отдавна не са ме викали за проверка на детектора на лъжата. Сигурно скоро ще ми се обадят. Всеки трябва да я прави през няколко години, за да може да се изповяда. Споменът как татко ме заведе за първи път, когато бях почти на четиринайсет години, е все още ярък в съзнанието ми.
	Татко ме уверяваше, че няма нищо обезпокоително, но това не беше утеха за страха ми. Бях чувала за машината, която ти мери пулса и температурата и пиука, ако излъжеш, но никога не я бях виждала. Бях си внушила, че определено ще е нещо, което боли. Бях сигурна, че ще бъда разкрита. Сетих се за всички дребни лъжи, които съм изричала пред родителите си, за случаите, когато тайно си взимах още една бисквита, след като ми бяха казали, че достатъчно съм си хапнала. Даже сънувах кошмари, че съм си признала за престъпление, което не съм извършила.
	Нещата се оказаха съвсем различни, когато от главната рецепция ни насочиха към малка и съвсем празна стая с бели стени, два стола, дървена маса и някакво уредче, което представляваше просто една сивкава и поочукана метална полусфера с лампичка и няколко стърчащи кабела. Един мъж с тетрадка пред себе си ми посочи къде да седна. Като видя колко съм притеснена, татко попита дали не може той да мине пръв. Седна на стола, сложи лявата си ръка върху полусферата, погледна ме със съучастническа усмивка и каза:
	— Фасулска работа.
	Отговори спокойно на всички въпроси и уредът не издаде звук. Успокоих се, че въпросите не бяха прекадено трудни: някои общи неща, свързани с нови татуировки и престъпления, които татко трябваше да потвърди, че не е извършил. Мъжът си записваше нещо и като свърши, се усмихна на татко и му каза, че може да стане.
	— Г-н Флинт, съвестта ви е чиста. Много добре — засмя се, сякаш каза нещо смешно, и се обърна към мен.
	— Твой ред е — и се подсмихна. — Обещавам, че нищо няма да усетиш.
	Седнах и си поех дълбоко въздух, но щом си сложих ръката върху уреда, се чу скрибуцащ звук. Ужасена, я дръпнах.
	— Какво стана? — спомням си, че щях да се разплача, и погледнах недоверчиво татко. Опитваше се да не се разсмее.
	Мъжът се усмихна.
	— Няма страшно. Просто не съм го рестартирал. Татко вече се смееше с пълен глас.
	— Леора, май имаш повече тайни, отколкото си мислех — каза той.
	Обърнах се към него и го погледнах намръщено.
	В края на краищата всичко мина добре. Зададоха ми същите въпроси като на татко плюс няколко като за моята възраст, като например дали съм преписвала в училище. Уредът мълчеше блажено и на връщане към къщи татко ми купи торта, за да се реваншира, че ми се присмя.
	Докато вървях по пътеката между Залата на Страшния съд и сградата на правителството, на път към пазара, усетих, че се усмихвам.
	Как ми се искаше да е тук!
	Днес е хладно. Това е първият студен ден за тази зима. Всички бяха облекли по още един кат дрехи. Малко е странно да не виждаш кожата им. Чувствам се някак изолирана, като минавам покрай хората и виждам татуировките само на лицата им и на ръцете до лактите. Това донякъде е добре. Днес имам чувството, че не съм толкова гола, но не само заради ленения шал, с който съм се загърнала и съм закопчала на рамото си. Просто понякога — не бих го изрекла на глас — се чувствам по-спокойна, като не показвам татуировките си.
	Пазарът работи почти всеки ден. Потапям се в безразборно поставените раирани навеси, глъчката и хората. Докато минавам покрай месарницата, се опитвам да не дишам, защото от провесените заклани животни ми се гади. Поемам си дълбоко въздух едва когато съм при сергията за платове. Запленена съм от земния аромат на памука и миризмата на боите. Вдишвам багрите и си представям, че изпускам въздух под формата на облачета в цветовете на дъгата. Вървя сред тълпите и си гледам в краката — така ми е по-лесно. Точно днес искам да заглуша откъслечните разговори на хората и да превърна татуировките им във фонов шум. Достатъчни са ми татковите, които са все още съвсем пресни в съзнанието ми.
	Скоро обонянието ми ме отвежда до сергията с плодове и зеленчуци. Дървените щайги са подпрени под наклон, за да примамват с приятния си аромат. Зарзаватчията ми се усмихва. Зелената му престилка е поизцапана. Държи книжен плик, готов да го напълни с каквото кажа. Навил е ръкавите си — ръцете ни до лактите винаги трябва да са открити — и разбирам доста неща за него. Трийсет и шест годишен мъж, умен — най-будният в класа, достатъчно способен да упражнява всякаква професия, — но татуировките му говорят за смърт. Виждам младеж с подрязани крила заради смъртта на по-големия си брат. Сега изглежда щастлив и разбирам, че има семейство. Символите по кожата му показват радост. Животът му е изпълнен с благодат, а не само с разкошните ябълки и фасул в щайгите.
	Поръчвам да ми сложи лук, а сама започвам да пълня един книжен плик с кални картофи. Морковите ми се виждат хубави, а доматите си личи, че са пресни и сладки.
	— Знаете ли какво се случва на площада? — го питам. — Сложили са сцена и са се събрали куп хора.
	Той разклаща плика с лука, затваря го и притиска хубаво краищата.
	— Не чухте ли? Ще има публично дамгосване — казва той, докато му подавам плика с картофите, за да ги претегли. В гласа му долавям сподавено вълнение, но и още нещо, може би страх. — От години не е имало.
	Напоследък доста неща съм пропуснала, защото бях твърде заета с татко. Поглеждам колебливо към улицата. За публично дамгосване само съм чувала в училище и ми е любопитно да го видя. Плащам, взимам покупките и се сливам с множеството, отправящо се към площада. Някой се блъсва в рамото ми, докато си проправя път. Гласовете стават все по-силни, а пътеките вече са изпълнени с хора, които се придвижват към центъра, за да видят какво става.
	Когато стигам на площада, около сцената вече се е струпала огромна тълпа и мога да застана само отзад. Една жена наблизо ми кимва и се навежда към мен. Очите й блестят от вълнение.
	— Разправят, че и кметът Лонгсайт ще присъства днес — казва задъхано тя.
	Не се интересувам от политика, но има нещо в Дан Лонгсайт, което прави силно впечатление на хората, дори и на моите съученици. Той стана кмет преди шест месеца и е напълно различен от изветрелите старци, които са управлявали досега. Със сигурност е красив, а и по-млад от повечето останали политици. За първи път от много време хората са развълнувани, че предстои промяна. Спомням си радостта, която всички изпитахме, на церемонията по встъпването му в длъжност, когато скандирахме думите, изразяващи надеждата и доверието в него: „Той е добър, той е мъдър, той е най-добрият от нас. Не е жесток, обича ни, няма да ни е страх. Всичко, което прави, е за наше добро.“ Толкова безрезервно вярвах на тези думи, че сърцето ми щеше да изскочи от гърдите ми.
	Той внесе и промени, които изучавахме по история с г-жа Олдам. Твърдеше, че се нуждаем от тези промени, защото имаме вид на хора, изгубили пътя. Преди знаехме кои сме, какви са нашите ценности, и бяхме убедени, че сме силни. Всичко това все повече се размиваше с идването на власт на всеки слаб лидер, предшестващ Лонгсайт. Правителството му имаше амбицията да ни върне към нашите корени — към онова общество, в което татуировките ни имат стойност, в което значението им се признава с необходимата сериозност и в което ние вярваме в техния потенциал да променят отвъдния живот. Затова кметът Лонгсайт и неговите поддръжници носят колкото се може по-малко дрехи, за да покажат, че няма какво да крият. Всеки може да види татуировките им и да разбере какъв е животът им. Г-жа Олдам изпитваше притеснение, когато ни обясняваше това. Предполагам, че е от хората, които смятат, че татуировките ни са нещо много лично.
	Гледала съм го на кино, много съм учила за него в училище и от мисълта, че сега мога да го видя на живо, ме побиват радостни тръпки по гърба. Добре че никой от предишните кметове не споделяше възгледите му — мисля, че нямаше да ми е много приятно да виждам разголената им кожа. От това, което съм видяла досега, кметът Лонгсайт може да се окаже не чак толкова лош.
	Някои твърдят, че той е Светеца, прероден и дошъл да пречисти сърцата ни и обществото ни. Лично аз имам чувството, че предстои промяна — към по-добро.
	Всеки се блъска в опит да се приближи до сцената, за да вижда по-добре. Чува се постоянно бърборене — май не съм единствената, която е силно заинтригувана.
	Усеща се едно странно напрежение, чуват се препирни, че някой настъпил някого, и закъснелите се бутат напред. Сцената е направена от дървени плоскости и в двата й края има високоговорители. Отзад и отстрани е оградена с плътен черен плат, който се полюшва от лекия бриз. В средата й е поставен дървен блок, който не знам за какво е. Шумът от бърборенето на хората става все по-силен, но само след минути, когато на сцената излиза тъмна висока фигура, атмосферата се променя. Не е необходимо да ни казват да пазим тишина. Сякаш и птиците замръзват в мълчаливо страхопочитание. Дългата минута мълчание е последвана от радостни възгласи и докато кметът Лонгсайт пристъпва към микрофона, всички ръкопляскат и весело подвикват. Той вдига ръце и шумът постепенно затихва до оживен шепот, докато го чакаме да заговори. Изкашля се и огромният му авторитет сякаш отеква сред целия площад. Приближава се към огромния микрофон. Оказва се по-висок, отколкото съм си представяла. Застанал е спокоен и изправен, а увереността му струи като топла слънчева светлина. Не мога да повярвам, че е тук, точно пред мен.
	— Благодаря ви — казва той и множеството притихва. — Благодаря ви, че сте тук за това така важно събитие — независимо от металното звучене на високоговорителите, гласът му е плътен. Какво ли е да го чуеш да говори без микрофон? — За мен е голяма чест да бъда сред вас, да можем да се съберем като една общност — сплотени. Сплотени — за миг се колебае, но продължава — срещу злото.
	Сред тълпата преминава неспокоен шепот и ми става студено, независимо че съм загърната с шал.
	— Да, срещу злото — продължава той. — Тук съм, за да изрека на глас това, което мнозина подозират — живеем в мрачни времена.
	Млъква и се оглежда наоколо. Тялото му е покрито единствено с препаска, но не трепери от студ. От разстоянието, на което се намирам, обаче не мога да го разчета. Ще ми се по-отблизо да видя елегантните татуировки върху блестящата му тъмна кожа.
	— Събрали сте се тук, за да станете свидетели на нещо ново за мнозина от вас — първото публично дамгосване от десетилетия насам. Някои от вас, като уважаемите по-възрастни членове на нашето общество, сигурно си спомнят подобни събития и знаят какво да очакват. Спомнят си онези дни, доста по-добри, бих казал. За останалите това е нещо, за което само сме чели в учебниците.
	Прав е — за дамгосването само сме учили, но никой, когото познавам, не го е виждал.
	— Знаете, че почитам и се възхищавам на лидерите преди мен, които с цялата си… мъдрост — прави малка пауза и разбираме, че има предвид точно обратното, — взеха решение да не се съобразяват с част от нашите традиции. Но дойде време, настъпи часът да се върнем към старите обичаи — заради всички нас в тези тъй опасни времена трябва да си върнем наследството и да не забравяме решенията на предците ни.
	Тук речта му е прекъсната от бурни възгласи. Той дава знак на хората да замълчат, и се усмихва широко.
	— Приятели, твърде дълго бяхме свидетели на ужасяващи престъпления, които се третираха като обикновени простъпки. Това трябва да спре. Наказанието трябва отново да придобие смисъл. Затова, независимо че днес е много важен ден, скоро ще стане обичайна практика да виждаме публично дамгосване на площада. Няма да е често — такова наказание не се налага с лека ръка, — но за най-отвратителните престъпления ще го има. Не може да продължаваме да потулваме прегрешенията в собственото си общество.
	Следват още аплодисменти и той изчаква, преди да продължи. Не прилича на човек, който копнее за аплодисменти — като че ли дори се чувства неудобно от тях.
	— Твърде дълго си позволявахме да се отдаваме на апатия, но днес вече не можем да си разрешим да не бъдем бдителни. Заплаха от страна на Бледите винаги е имало. Никой не се е заблуждавал, че след голямото прогонване са си отишли с мир. Ние просто решихме да приемем, че си живеят кротко и не представляват опасност за нас. Но днес съм тук, за да напомня, че и в момента плащаме за собственото си бездействие.
	Ново вълнение, почти възмущение, се надига сред множеството и усещам как сърцето ми бие лудо.
	— Да, имаме доказателства, че Бледите заговорничат. Възползват се от слабостта ни. Те искат да се инфилтрират в нашите редици и да ни претопят, като разклатят вярата и морала ни. Сигурно сте чували някой на пазара да казва: „Бледите не бяха толкова лоши“, или ваш приятел да твърди, че Бледите са миролюбиви хора, или ваш колега да се чуди дали не е твърде строг Законът за интерниране на Бледите. Възхищавате се от възгледите на приятелите си — те са умерени, оптимистични, либерални и открити.
	Той млъква, за да даде възможност на хората да осмислят думите му.
	— Кап-кап-кап. Пропагандата на шпионите на Бледите в нашите редици (да, те наистина имат шпиони) е изкусна, но коварна. Те имат поддръжници — бунтовници — сред нас, които нарочно ви пълнят главите с лъжи. Карат ви да повярвате, че ви предлагат огън, на който да се стоплите — красиви думи, които да ви убедят, че Бледите не са заплаха и вие сте в безопасност. Настанявате се удобно край светлината на техния огън, а думите им ви нашепват „мир“ и „спокойствие“. Започвате да вярвате, че най-накрая можете да си отдъхнете. Но докато спите, бунтовниците ще нанесат удар и техните малки, топлещи пламъчета ще се превърнат в горски пожар, който ви унищожава, унищожава всичко.
	Той ни гледа от сцената с пламнал поглед. След малко изкрещява.
	— Събудете се! Събудете се и ги спрете!
	Неговият крясък ме стряска.
	— Нашата непредпазливост ни докара опасности. Твърде лесно се доверявахме и Бледите затвърдиха позициите си. Готови са да се възползват от наивното ни убеждение, че всичко е наред. Но стига толкова!
	Оглеждам се и виждам шокираните лица на хората наоколо. Не точно това очаквахме да чуем. То звучи като зов за обединение, като призив за война.
	— Ще бъдем готови. Ще бъдем нащрек. Ще бъдем бдителни и ще внимаваме за скритите врагове в нашите редици. Ще си върнем непоквареността, ще си вземем обратно историята и ще я направим свое настояще. Не мислите ли, че е крайно време?
	Завладени от разпалените думи на кмета Лонгсайт, ние ръкопляскаме и тропаме с крака, а той прави знак на някого до сцената, скрит зад черната завеса. Изчаква напълно да се успокоим, и навежда глава, сякаш се моли. Стои така известно време. След малко вдига поглед, отправен право към нас.
	— Имам важна новина. Днес тук ще видите доказателството, че Бледите се надигат. Мнозина от вас ще са шокирани, защото мъжът, който ще бъде наказан, е живял тук и е бил приятел на доста хора — поема си дълбоко въздух и казва на един дъх: — Миналата седмица Конър Дрю, един от най-уважаваните ни дерачи, на когото поверяваме скъпите си покойници, беше осъден за кражба на кожа.
	През тълпата преминава вълна от шокирани възгласи. Побиват ме тръпки. Не познавам Конър Дрю. Той е дерач и сигурно татко го е знаел. Но от мисълта, че някой може да открадне кожа, ми призлява. Представям си тялото на татко на масата и си мисля колко ценна е кожата му. Без кожа нямаш нищо — нито история, нито начин да живееш в сърцата и умовете на любимите си хора, които те надживяват. Кой би дръзнал да открадне житейската история на някого? И защо?
	Кметът Лонгсайт прави знак на един от помощниците си и двама яки охранители изкарват мъж на сцената. _Те очевидно са тук, за да ни предпазят от този престъпник. Или може би да предпазят него от нас?_, си мисля аз, докато тълпата се зъби зловещо. Мъжът е с вериги на глезените, но ръцете му са свободни. Охранителите го стискат здраво за лактите. Носи препаска, каквато има и кметът Лонгсайт, само че неговата е мръснобяла и парцалива. Кожата му е черна като на Лонгсайт, само че изглежда сива заради умората и поражението.
	След мъжете на сцената излиза Мел, нашата разказвачка на истории. Тя не е много по-голяма от мен, но кожата й съхранява историите на всички съграждани. Тя е олицетворение на нашите цели и идеали. Щом и Мел е тук, нещата са по-сериозни, отколкото предполагах.
	— Приятели, вие познавате историята си. Знаете за опитите на Бледите да сломят духа ни. Те заличаваха татуировките на хората и така лишаваха душите им от възможността да се помнят навеки. А този мъж, Конър Дрю, може да е с белязано тяло, но по дух е от Бледите. Той е свалял кожа, разбира се, защото е дерач. Но вместо да я предаде за подвързване, той я е задържал за себе си. Като краде парче от нея, той краде една човешка история, подлага на опасност пътя на една душа към отвъдното, променя спомена за човека. С действието си той лишава една душа от възможността да бъде оценена по достойнство. Това е дело на Бледите.
	Следва дълга пауза, аплодисменти няма. Всички изглеждат уплашени.
	— Приятели, мога да ви уверя, че постъпката на Конър Дрю не е лишена от мотив. Той е действал в съюз с Бледите с цел подстрекателство към бунт. Признал е връзките си с тях и работи за тях.
	Сред множеството се чуват викове. Как е посмял?
	— Ето доказателството за техните похвати. Но това е само началото. Трябва да се борим. Бледите са пак тук и използват наши хора, за да крадат кожите ни, историите ни, душите ни. И няма да спрат дотук. Тяхната истинска цел са не душите ни, а унищожението ни. Те са гладни и жадни за земята ни. Няма да се успокоят, докато не завладеят градовете, селата, домовете и постелите ни. Те ламтят за земята ни и няма да се спрат, докато всеки един от нас не остане без дом и надежда в собствената си страна.
	Една жена до мен хлипа. Аз не искам да плача, не и тук, ето защо дишам дълбоко, за да спра сълзите и прималяването, и си казвам, че трябва да запазя самообладание. От известно време се чуват слухове, че Бледите са се разшавали — готвят се да се върнат и да ни унищожат. Не исках да повярвам, не вярвах. До този момент.
	— Вие познавате нашата история, виждали сте експонатите в музея. Когато Бледите живееха сред нас, те осакатяваха и разчленяваха своите жертви, за да откраднат татуировките им, историите им, душите им. Тези слаби и низши същества забиваха нокти в телата ни, за да ни направят като тях. Те искаха да узурпират силата и добродетелите ни и да завладеят земята ни — земята, дарена ни от Бога, земята, за която даде живота си Светеца. Ние, разбира се, няма да допуснем всичко това. Справедливостта трябва да възтържествува. Конър Дрю е на страната на бледите зли бунтовници — той не е сам. Но е първият, който трябва да бъде ликвидиран. Както знаете, скъпи приятели, човек не бива да си въобразява, че може да играе ролята на Бог, без да си дава сметка, че и Бог някой ден може да реши да си поиграе с него. Този мъж се опита да подмени отвъдния живот на едно човешко същество и в замяна ще се лиши от своя. Ще разбере какво означава бъдещето ти да бъде изтрито.
	Оглеждам мълчаливото множество и ме побиват студени тръпки. Ще го убият. Ще го екзекутират пред всички — това ли са дошли да видят тези хора? Аз не искам да ставам свидетел на такова нещо. Някой се изкашля и хората се размърдват и започват да си шушукат.
	Кметът Лонгсайт ни гледа със спокойно изражение. Владее се чудесно. Аз се поотпускам, затварям очи и се опитвам да си представя татуировките му. Отново се сещам за думите, които скандирахме при встъпването му в длъжност. _Той е добър, той е мъдър, той е най-добрият от нас. Не е жесток, обича ни, няма да ни е страх. Всичко, което прави, е за наше добро._ Внушавам си, че не се притеснявам. Не ме е страх.
	— Дръжте го, моля ви! — казва кметът Лонгсайт на охранителите. Гласът му е мил и любезен.
	Натискат надолу мъжа, който застава на колене, и поставят челото му върху дървения блок на сцената. Поглеждам надолу, но чувам мъжа да стене и да се съпротивлява на силните им ръце. Сред множеството се чува ахване и аз вдигам поглед — Лонгсайт държи в ръцете си тънък калъф. Виждам как го отваря внимателно и с елегантен жест вади от него нож с късо острие, проблясващ и готов. Той застава над престъпника, обкрачил тялото му, хваща го за косата, за да не мърда, и открива врата му. Като агне на заколение. Не искам да гледам, но не мога да извърна очи.
	Той доближава ножа и на пода пада дебел кичур от косата на мъжа.
	Като овца на стригане.
	Усещам облекчение и от устата ми излиза сподавен смях. Ще живее. Няма да го убият.
	Жената до мен ми хвърля жлъчен поглед.
	— Това не е за смях. По-добре гледай! Гледай и помни!
	Затворникът плаче. Охранителите го държат да не мърда, но той не се съпротивлява — духът му е сломен и той сякаш се е оставил в ръцете на съдбата. Лонгсайт вдига високо ножа и в това време на сцената излиза мъж, облечен целият в черно, следван от двама асистенти, които носят столче и маса, върху която е сложен комплект с инструменти. Разбирам какво ще се случи. Лонгсайт избърсва ножа и го прибира в калъфа, а мъжът сяда и взима от масата бръснач. Внимателно избръсва тила на затворника. Сваля черните ръкавици, изхвърля ги и си слага нов чифт. Взима познатата машинка, подготвя кожата и започва да работи по скалпа, точно над линията на косата на тила. Топи иглата в малка мастилница на работната си маса. Затворникът стене, но не мърда: охранителите са го стиснали здраво.
	Сред множеството настава суматоха. Виждам млад мъж, който се опитва да си проправи път и се бори да стигне до сцената. Гардовете настръхват, но преди да успее да се доближи, няколко души наоколо го хващат и го връщат обратно. Докато го дърпат, виждам лицето му — пребледняло от ужас, очилата му са се изкривили — и за момент мисля, че погледите ни се срещат.
	Татуирането продължава. Приключва по-бързо, отколкото съм виждала да се прави при други случаи. Въпреки това бръмченето на машинката ме замайва като лек шум в ушите. Докато гледам като в просъница как мъжът в черно довършва татуировката, ми прималява. После звукът на машинката рязко спира и татуистът се изправя. Поставя уреда на масата, кима почтително на кмета и се оттегля.
	Кметът Лонгсайт, който по време на татуирането стоеше в задната част на сцената, се приближава към микрофона.
	— Приятели, днес справедливостта възтържествува. Този човек ще остане да живее в нашето общество, защото ние сме великодушни. Косата му ще порасне и ще скрие татуировката. Но символът на забравените ще е винаги с него.
	Нещо пронизва шокираното ми съзнание. Забравените?
	— Когато този престъпник умре, символът ще бъде разчетен, ще се превърне в негова присъда и книгата му ще бъде изгорена на кладата в Залата на Страшния съд.
	Как можеш да живееш, ако си дамгосан като забравен? Как можеш да продължиш, като знаеш, че нищо няма значение, че животът ти ще приключи със смърт и забрава? Горещо се надявам да се извися до класата на запомнените — всички за това живеем. Но днес надеждата на този мъж беше заличена с черно мастило.
	Забравен.
	В ума ми звучи приглушен камбанен звън — ако се напрегна, ще си спомня случката.
	— Приятели, нека това тук ви мотивира да живеете един достоен според вашите разбирания живот. Не забравяйте поражението на този човек!
	Из тълпата се чува шушукане, което прераства в сподавен рев. Хората аплодират, хората крещят, хората повтарят:
	— Гарван, гарван. Символът е гарван.
	Забравен. Сега си спомням. Спомням си всичко.
	Аз се включвам в общия рев и хуквам към къщи. Пликът с лука се блъска в бедрото ми, а под ноктите си още усещам калта от картофите.
	Гарван. Гарван. Символът е гарван.


>	Трета глава

	Докато тичам през площада, покрай Залата на Страшния съд и музея, се опитвам да си спомня книгата на татко, да си представя всяка страница, която отгръщах, всеки момент от живота му. Докато минавам покрай хората, не мога да спра да разчитам татуировките им:
	_Четиринайсетгодишна, обича музика, мрази сестра си._
	_Обича любовницата си, измамил е жена си._
	_Кучето й е по-добър приятел от всеки човек, когото познава._
	_На петдесет и шест, но се чувства на осемдесет — многобройните болести са й отнели радостта._
	Минавам покрай пекарната и продължавам да тичам. Трябва да се прибера вкъщи, далеч от шума, далеч от зрителната какофония, далеч от грачещите срещу мен гласове.
	Не мога да си избия от главата бръмченето на машинката. Гарван. Бях забравила за онзи ден до днес. Онзи ден…
	Бях малка — може би на осем години. Беше късно следобед, всеки момент чакахме татко да се върне. Аз си играех горе, когато някой почука на вратата, за кратко долових гласове и скоро след това чух, че се тръшна. Слязох долу да питам мама кой беше, и разбрах, че за първи път съм сама вкъщи. Отворих вратата и погледнах по улицата — в далечината се ветрееше червеният шал на мама. Тя вървеше бързо, а мъжът до нея подтичваше, за да не изостава. Знаех, че не трябва да съм сама, затова тръгнах след майка си, а вратата след мен се затвори. Почти ги настигнах, когато завиха по една улица — отправяха се към дерачницата — там, където работеше татко. Вървях на известно разстояние от тях и през цялото време ми се искаше да извикам: _Мамо, аз съм тук. Забрави да ме вземеш със себе си_, но устните ми не помръдваха и глас не излизаше.
	Пред поочукания метален склад на дерачите се беше събрала група хора, които се бяха навели и гледаха нещо. Те се отместиха, за да направят път на мама.
	Един мъж разтревожено обясни:
	— Беше злополука. Изглежда по-зле, отколкото е всъщност. Един ковчег падна и го удари по главата. Разтоварваха ги, за да започнем да работим по тях…
	Мама мина покрай него, без да обръща внимание на думите му. Когато хората се отдръпнаха, видях татко да седи на земята, а върху главата му притискаха сгънато парче плат. Импровизираната превръзка беше почервеняла, а косата му изглеждаше мокра. Примигна, отвори очи и като видя мама, протегна ръка.
	— Добре съм, скъпа. Само леко чукване. Няма нужда да викаме лекар. Просто ми трябва малко почивка — докато говореше, татко леко потрепваше.
	— Ох, Джоел! — каза тя. — Какво си направил? — беше по-скоро ядосана, отколкото уплашена и разбрах, че татко не е толкова зле.
	— Просто злополука. Никой не е виновен. Ще се оправи — повтори мъжът.
	Помислих си, че може да се ядосат, като ме видят, затова хукнах към къщи. Вратата беше хлопнала зад мен, когато тръгнах след мама, но намерих един полуотворен прозорец и влязох през него вътре.
	Смрачаваше се, когато мама и татко се прибраха. С тях беше и Джулия, майката на най-добрата ми приятелка Верити.
	— Тази нощ ще остана да спя тук долу — каза татко и се прозина. Мама му направи легло от възглавници и одеяла на пода до камината, защото татко беше твърде висок да се побере на дивана. Аз седях на стълбите и слушах приглушения им разговор.
	— Не знаех на кого да се обадя — прошепна мама. — Взел е обезболяващи, но ще му трябват и няколко шева.
	— Не биваше да ме забъркваш в това. Ако Саймън разбере… Не проумявам защо направо не го заведе на лекар — Джулия беше ядосана или може би уплашена.
	— Знаеш, че не мога. Моля те, Джулия!
	Джулия въздъхна.
	— Знаеш ли колко е рисковано? А и аз не съм медицинска сестра.
	— Джулия, никой нищо не е видял, той го е покрил. Както и да е, шиеш жени всеки ден. Моля те. Няма към кого да се обърна.
	Последва пауза и после се чу:
	— Кипни вода! Имаш ли бръснач? Джоел, ще те щипе.
	Никой не се сети да ме потърси. Бяха твърде заети. Затворих се в стаята си, докато всичко утихна. Трябва да е било среднощ, когато се промъкнах да го видя и да се уверя, че е добре. Гърбът му се надигаше равномерно, а дишането му се чуваше като леко похъркване. Главата му беше превързана, но бинтът се беше изхлузил — може би татко го е дръпнал в съня си — и видях какво има отдолу. Джулия беше избръснала косата му около раната и на тила му личеше тъмна линия. Видях стегнатите шевове, събрали кожата, и усетих аромата на лековитите билки, смесен с миризмата на кръв и пот.
	Бръсначът беше разбулил скрита тайна. Истината беше излязла наяве.
	Цяла-целеничка. Сцепена на две, но съединена с шевовете. Стара татуировка, която преди не бях виждала.
	Рисунка на гарван.


>	Четвърта глава

	Влизам вкъщи, оставям зеленчуците на дървената ни маса и се заслушвам в бясното си и тревожно дишане. Този престъпник, Конър. Баща ми. И двамата белязани с гарван. И двамата забравени.
	Не мога да стоя тук. Не мога да съм тук, когато мама се върне. Взимам кожената си чанта, увивам си шала на главата и се отправям към единственото място, за което се сещам.
	Верити е най-добрата ми приятелка, откакто се помня. Историята ми е добре позната: майките ни се запознали, когато сме се раждали. Родени сме в един и същи ден, в една и съща болница. Верити се родила здрава, татуирали я и се прибрала навреме у дома. Аз съм се разболяла и седмици наред не са ме татуирали. Татко трябвало да се върне на работа и Джулия, майката на Верити, идвала да ни види, да си поприказва с мама и да я успокоява. Носела пресни плодове и книги на мама — онези дребни неща, които ти помагат да не скучаеш и да не се чувстваш самотен. Тя е акушерка и предполагам, че е намирала за нещо естествено да се грижи за нас.
	Водела със себе си и Верити. Начинът, по който заедно ни хранели, преобличали и ни се радвали, изградил здрава връзка между нас двете. Смелостта на Джулия и куражът на мама изковали едно приятелство, колкото ново, толкова и здраво. Мама винаги е казвала, че Джулия е нейният спасител, а Верити е моят.
	Точно сега имам нужда от спасител.
	Къщата на Верити е в по-хубав квартал от нашия. Само на пет минути пеша оттук е, но сякаш си попаднал в различен свят. Строено е нашироко, с голямо разстояние между къщите, чиито предни градини са оградени с жив плет, през който не се вижда. По улиците има дървета и всяка спретната тухлена къща изглежда, сякаш е точно на мястото си, а не като миш-маш от шантави сгради, сбутани една в друга. Вътре къщата на Верити е и спокойна, и уютна. Обичам да идвам тук. Понякога се чувствам по-добре, отколкото в собствения си дом. Мога да се скрия.
	Чукам на предната врата и когато не ми отварят, влизам. В просторната и поразхвърляна кухня няма никого, макар че гори огън. Проверявам в хола и там не виждам никого. Тогава се качвам към стаята на Верити, казвам едно „ехо“ и влизам. Тя седи на бюрото и се взира през прозореца, който гледа към градината. Стаята й е обзаведена в яркорозово — спомен от времето, когато бяхме малки и бяхме полудели по този цвят.
	— Леора! — лицето й грейва, като ме вижда. — Тъкмо навреме. От часове се каня да си почина. — Тя се усмихва и се протяга, като все още държи молива в ръка. Гъстата й тъмна коса е вързана отзад и разрошена защото, докато е учила, си е играла с кичурите около ушите си. Завила се е с шал в зашеметяващ син цвят, който прави очите и тъмната й кожа още по-прекрасни. Тя ми е почти като сестра. Верити е единствената ми приятелка, която ме познава във всяко отношение и ме обича дори и когато може би мъничко ме мрази.
	Сядам на грамадното й легло и се облягам на тапицираната табла. Отварям си устата да й разкажа за тази сутрин, но вместо думи рукват сълзи. Закривам очите си с ръка — омръзна ми да плача пред хората, писна ми парещото усещане, докато сълзите изсъхват върху кожата ми, не искам устните ми да почервеняват, а очите ми да се подуват. Но не мога да спра сълзите.
	Верити оставя молива и сяда до мен. Разтрива гърба ми.
	— О, Лори, много съжалявам. Ще започне да ти поолеква, ще видиш.
	Това е проблемът, като умре баща ти. Всъщност има безброй проблеми, но един от тях е, че от този ден нататък винаги когато си тъжен, хората го отдават на това. В известен смисъл може би е така. Не знам — мислите ми препускат с такава скорост, че не успявам да хвана някоя и да я анализирам.
	Дишането ми се нормализира и се опитвам да обясня.
	— Не е татко. Бях на площада и… кметът Лонгсайт беше там.
	Верити изписква, но спира, като вижда, че не се включвам.
	— Там беше и онзи мъж, който… те… те му татуираха гарван… — цялата сцена е отново пред очите ми: подигравките, които се чуваха от тълпата, погледът на престъпника — сякаш някой беше изтрил живота и светлината от очите му. Ако погледна Верити, пак ще се разплача. Правя с пръст кръгчета по покривката на леглото.
	— Сякаш ми описваш някакъв сън, Лори. Разкажи ми какво става, но по-бавно.
	И аз започвам да разправям всичко отначало. Но през цялото време си мисля за татко, за това, че има същата татуировка, гарвана — символа, който не видяхме в неговата книга.
	Къде ли е отишъл?
	— Но всичко това беше справедливо, нали, Верити? — завърших аз. Чувам молбата в гласа си. — Трябваше да бъде направено. Все пак е откраднал нечия кожа, нечий живот след смъртта. Кметът Лонгсайт каза, че дамгосването на престъпници е стара традиция…
	Верити отива до бюрото и взима един от учебниците си. Отгръща на страницата, на която започва главата „Дамгосване и наказание“.
	— Гледай, Лори — ти знаеш за това. Точно миналата седмица го преговарях — тя започва да чете:
	— Татуировките може да се използват зарегистриране на прегрешенията на даден човек. Наказателните татуировки се правят от служебен татуист. Те представляват списък с престъпления и простъпки, който е решаващ за окончателната присъда при претеглянето на душата…
	— Но това беше различно — прекъсвам я аз. — Това не беше просто нова чертичка на лявата му ръка, а нещо, което не съм виждала досега — гарван, което значи, че е „забравен“…
	— Знам. И до това ще стигна — Верити се прави на сърдита и продължава да чете: — В най-тежките случаи престъпникът е дамгосан като забравен. Във всички епохи това се е случвало рядко, защото едно такова действие е необратимо. В последните години напълно е отпаднало от обичайните процедури, макар че са известни правни и исторически прецеденти. Ето — казва тя. — Предполагам, че в този случай кметът Лонгсайт е имал основания да се направи.
	Става ми смешно, когато Верити се опитва да намери решение на всеки проблем. Щом го има в учебника, няма какво да го обсъждаме.
	— Но той каза, че оттук нататък тези дамгосвания ще зачестят.
	Тя свива рамене и шумно затваря книгата. Избърсала съм очите си, но усещам, че гласът ми е спаднал — още малко и пак ще се разплача. Де да бях като Верити — напълно уверена, че всичко е ясно, честно и смислено. Има нещо обаче, което ми подсказва, че това, което се случи, не е точно справедливост. Прозявам се и потръпвам.
	— Я се погледни, Лори! Май все още не можеш да спиш? — поклащам глава. — Изтощена си. Почини си малко! Ще говорим за това по-късно. Ще те събудя след час.
	Тя лекичко ме побутва да легна на мекото й легло. Опитвам се да възразя, но не мога да устоя на дебелата завивка, която майка й е ушила от нейните бебешки дрехи. Като поспиш, всичко ти изглежда по-хубаво, нали?
	Сънувам, че съм мъничка и скрита в нечия глава. Очите и устата на човека са прозорците и вратата ми. Някой се опитва да влезе. Чувам пърхане и виждам един черен клюн, който кълве зъбите и устните.
	— Леора? — Саймън, бащата на Верити, е застанал на вратата с поднос в ръце. — Донесох ти нещо да си хапнеш. Сигурен съм, че не си обядвала — оставя подноса на нощното шкафче.
	Саймън винаги е бил сърдечен с мен, но откакто татко почина, стана още по-мил. Той е висок мъж с много мургава кожа, а тъмната му коса е започнала да става в тон със сивата му брада. Тялото му е покрито с татуирани лица и когато се виждат добре и съм в състояние да ги разчета, мога да кажа в какво настроение е — според мен лицата се променят в зависимост от това как се чувства. Днес обаче не мога да ги видя, защото е облечен в работните си дрехи — светлосинята униформа на кожните лекари в болницата. Той е хирург и според Верити прави изследвания на нещо много хитро, свързано със заздравяването на кожата.
	— Първо хубаво се събуди! — тръгва да излиза от стаята, но спира. — Софи знае ли къде си? Знаеш, че ще се притеснява.
	Мама. Сърцето ми се свива. Очаквала е да се прибера у дома преди часове. Иска ми се да продължа да спя и да не се налага да се виждам с нея, но комбинацията от странния сън и аромата на препечен сандвич ме разбужда.
	След като напълно съм се събудила и съм хапнала малко от сандвича, слизам в кухнята, където Верити си приказва с баща си. Брат й Себ още не се е прибрал от работа. Той е около пет години по-голям от нас с Верити, но винаги сме си играли заедно, когато бяхме по-малки. Той беше бащата, когато си играехме „на големи“, беше и нашият манекен в онзи период, когато искахме да ставаме модни дизайнери. Никога не съм разбирала защо Себ е такъв. Верити го нарича „закъснял“, а родителите му казват, че е „специален“.
	Невинаги говори ясно и нещата, които Верити и аз сме постигали с лекота, за него са били истинска борба. Спомням си, че веднъж казах, че ми е мъчно за него, а Верити ме прасна по ръката и рече: „Погледни го! Дали на него му е мъчно? Нима не е толкова жизнен, колкото ние с теб?“ Поклатих глава. Бях засрамена и шокирана. (Верити никога преди не ме беше удряла.) „Тогава няма за какво да ти е мъчно за него, каза тя, а очите й блестяха. На него не му е мъчно, на мен не ми е мъчно за него, така че да не си посмяла ти да се тревожиш.“ И аз се съгласих.
	Сега работи. Завърши курс за хлебари и от три години работи в местната фурна. Всички много го харесват. Омайва клиентите и се труди здраво. Сладките му с крем са най-хубавото нещо, което съм яла.
	Много ми харесва кухнята им. Червените плочки по стените над тъмните дървени шкафове й придават топлина и настроение. Не може да се каже, че е разхвърляна, но е пълна с разни неща, подредени по рафтове, висящи на куки или сложени в рамки по стените. Усещането за организиран хаос винаги ми действа отпускащо. Верити се приближава, прегръща ме и стоим така известно време.
	— А, татко, Леора е видяла нещо, за което искам да те питам. Чул ли си за публичното дамгосване на площада днес?
	Саймън вдига поглед от купчината документи, които подрежда, и ръцете му замръзват.
	— Чух, да.
	— Кметът Лонгсайт бил там и един мъж бил дамгосан като забравен — тя шепне развълнувано, сякаш за първи път си позволява да изрече на глас мръсна дума. — Татуировката била гарван, нали, Лори?
	Аз кимам.
	— Колко архаично — казва небрежно Саймън. Той се обръща към печката и включва газта под тенджерата. За него разговорът е приключил. Но Верити не се отказва.
	— Винаги ли така се прави на площада? Защо никога не съм го виждала?
	Саймън въздиша, намалява котлона, обръща се и се обляга на гладкия тъмен дървен плот. За миг остава замълчан, разтрива слепоочията си, от което брадата му изглежда по-разрошена от обикновено.
	— Когато някой бива забравен, да, това се прави публично, но последният път беше толкова отдавна, че не мога да си спомня какъв е обичайният протокол. А не трябва ли вие да сте наясно с тези неща, ако ще работите за правителството?
	Намигва на Верити, която прави отегчена гримаса. Тя пита тихичко:
	— Татко, а ти познаваш ли някого, който е забравен?
	Саймън разбърква яденето и в кухнята се разнася топла пара с приятен аромат на пилешка яхния. Известно време не отговаря. После, без да откъсва очи от бълбукащото ядене, докато го разбърква, тихо казва:
	— Познавах, да. За малко да разбие сърцето ми, скъпа — той вдига поглед и за мое учудване виждам, че очите му блестят. Дали не говори за татко? — Хайде да не обсъждаме това повече, момичета. За някои неща е трудно да се говори. И така, Леора, ще останеш ли за вечеря?
	Изкушавам се да кажа „да“ и завинаги да остана в тази прекрасна къща, но знам, че не мога.
	— Благодаря, но трябва да се прибирам. Мама ще се чуди къде съм отишла.
	— Добре. Много поздрави на Софи и й кажи, че скоро трябва да излезем заедно. С Джулия ще проверим как са ни смените — кимвам и казвам „довиждане“ с приятното усещане, че мама има приятели, които са загрижени за нея.
	Верити идва да ме изпрати до вратата.
	— Ще се справиш ли?
	— Да, няма проблем — усмихвам се и се старая да изглеждам нормално, макар че може би така изглеждам леко объркана.
	— Добре. Да мина ли покрай вас утре? Може да преговаряме заедно.
	— Чудесно. Толкова съм назад, че ми се плаче. Верити, извинявай, че бях толкова разстроена. Не знам защо го приех толкова навътре. — Тя ме прегръща и аз тръгвам по улицата към вкъщи.


>	Пета глава

	Когато се прибирам, мама вече яде. Лош знак, защото тя е маниак на тема да вечеряме заедно, особено откакто татко почина. Действа добре на семейния климат, храносмилането и не знам какво още. Все не мога да запомня. Когато влизам, тя продължава да се храни, сякаш не ме забелязва. Това е нейният не особено деликатен начин да ми покаже, че съм загазила. Предпочитам да крещи, но тя винаги е спокойна и внимателна. Дори и емоциите й са премерени.
	На път за вкъщи реших, че няма да се конфронтирам с мама за татко и татуировката му. Поне засега. Не ми се иска да се караме.
	Ще ми се да разбера дали сама ще ми каже истината за татко.
	— Извинявай, че се забавих — осмелявам се да кажа, докато си закачам нещата. — Бях у Верити и съвсем се отплеснах.
	Мама оставя вилицата си и отпива глътка вода.
	— Знаеш, че се притеснявам, милинка — лицето й е безизразно. Не знам дали е била притеснена, или просто ми е сърдита. Опитвам се да покажа, че се разкайвам, но май не ми се получава. — Една бележка да ми беше оставила…
	— Знам, извинявай — слагам ръка на рамото й, за да ме погледне в очите. — Няма да се повтори, обещавам.
	Когато станах на четиринайсет години, мама ми каза, че получавам по-голяма свобода. От този момент нататък, стига да й казвам къде и с кого съм, какво правя, кога ще се прибера и с какво съм облечена (в случай че се загубя и трябва да даде описание в полицията), мога да остана навън, докато запалят уличните лампи. Страшна свобода. Знам, че го прави, защото е загрижена за мен, знам, че притеснението й се засили след смъртта на татко, но ми се иска да ми гласува повече доверие.
	Тя въздиша и избърсва устата си със салфетката. Понякога имам чувството, че се е примирила с разочарованието си от мен — сякаш предпочита да забелязва грешките ми, вместо да се опита да види и добродетелите ми. Приглажда косата ми на една страна, което много мразя, но не се дърпам.
	— Във фурната има наденички, които трябва да са още топли — мама продължава да яде и смятам, че ми е простила, поне засега. Може би се държа лошо. Взимам кърпа и изваждам тавата с останалите наденички — за малко да се изгоря, докато ги слагам с пръсти в чинията. Виждам, че в една тенджера има картофено пюре, и си сипвам и от него. Като сядам на масата, не ми обръща внимание — вече е приключила вечерята и чете книга.
	Знам какво да направя. Ще я проверя.
	На плота има хартия и си взимам един лист с мен на масата. Държа вилицата с лявата ръка и докато ям, започвам да скицирам.
	— Трябва ли винаги да рисуваш на масата, милинка? — опитва се да се пошегува. Това беше постоянна закачка — тя винаги четеше, аз винаги рисувах, а татко винаги ни упрекваше, че сме асоциални. Днес обаче тя звучи някак фалшиво.
	— Трябва да се упражнявам, мамо. Изпитите са скоро, нали не си забравила? — тя ме наблюдава, докато изпилвам щрихите и светлосенките на едно птиче крило. Сваля книгата и виждам, че съм привлякла вниманието й.
	— Днес в града имаше публично дамгосване — казвам аз, без да вдигам поглед от рисунката.
	— А, да, чух — гласът й е спокоен, може би малко по-писклив от обикновено, но нищо впечатляващо. — Голям шум се вдигна около него — по време на четенето всичко живо само за това говореше. Не съм присъствала на такова събитие. Даже не знаех, че още се правят — прелиства небрежно страниците, но когато вдигам поглед, виждам, че ме наблюдава. — Имаше ли много хора?
	— Доста — завъртам страницата, за да ми е по-удобно да рисувам клюна. Знам, че продължава да ме гледа. — Направиха му ето такава татуировка — плъзвам рисунката по дървената маса и тя я придърпва към себе си. Потръпва ли? — Тя означава, че човекът е „забравен“. Звучи страшно, а? Хайде, мамо, кажи ми — разглежда известно време рисунката, но отбягва погледа ми.
	— От теб ще излезе прекрасен татуист, слънчице — казва тя и бута рисунката към мене. — Но се надявам никога да не ти се налага да правиш такава татуировка — продължавам да рисувам, засилвам щрихите по перата и чакам да ми каже още нещо. — Ако искаш, следващия път ще дойда с тебе. Кой беше? — пита тя. — Познаваш ли го? — става и занася чинията си в умивалника.
	— Не. Никога не съм чувала за него. Но е извършил ужасяващо престъпление. Откраднал е нечия кожа — наблюдавам гърба й, докато слага чиниите в умивалника, и ми се струва, че за миг спира.
	Поглеждам птицата, която съм нарисувала. Гарванът ме гледа с безжизненото си око. Смачквам листа на топка и бутам назад стола си. Докато ставам, забелязвам какво чете мама. На масата е отворена книгата с нашите легенди — значи чете за Знахарката. Докато мама мие чиниите, взимам книгата и се качвам горе, за да си препрочета познатата приказка. Татко много обичаше да ми я чете дори и след като се опитвах да го убедя, че вече съм твърде голяма за такива истории.


>	Шеста глава

	_Сестрите_
	_Имало едно време една девойка, която била колкото добра, толкова и красива. А била изключително красива. Имала златноруса коса и рубиненочервени устни. Гласът й звучал като смеха на хиляди ангели, а очите й блестели като звездите в небето. Хората от града ходели в гората, където живеела, само за да зърнат прекрасното й лице. Славата й се носела надлъж и нашир, а името й — Морая — било познато в цялото кралство._
	_Морая имала сестра близначка. Обаче сестрата нямала златноруса коса и рубиненочервени устни, гласът й не звучал като смеха на хиляди ангели, а очите й не блестели като звездите в небето. Ако някой попитал за нея в града, хората се мръщели и казвали: „А, да, сестрата…“, но тъй като не правела никакво впечатление, малцина се сещали за нея, и то с една неясна тревога. Единственото, което се знаело за нея, било, че не била като девойката колкото добра, толкова и красива, и понеже не можели да си спомнят името й, я наричали Призрачното момиче._
	_Бащата на сестрите бил дървосекач. Сам насякъл дървения материал за къщата. Сам насякъл дървения материал за ковчега на жена си, когато починала, и сам насякъл дървения материал за леглото, в което спял и в което скоро щял да умре._
	_Но той не бил само дървосекач. Притежавал и две вълшебни дарби. Първата му дарба обещавала, че каквото си пожелае на смъртното си ложе, ще бъде изпълнено, а втората била умението му да разказва приказки, които омайвали слушателя. Историите му били извезани като красив гоблен. Те карали мъжете да плачат, а жените — да се влюбват. Те съкрушавали сърца и отрезвявали умове. Хората идвали в дома на дървосекача, за да зърнат красивата му дъщеря, но и да чуят историите му._
	_Всеки ден той разказвал по една нова приказка и всеки ден призрачната му дъщеря ги записвала в тетрадката си. След време обаче историите взели да стават по-къси, а гласът на разказвача — по-тих._
	_Докато един ден те спрели, а дървосекачът легнал на легло._
	_Животът му не бил лош. Бил внимателен съпруг и любящ баща. Но съжалявал за едно нещо: че след толкова истории никога не успял да разкаже своята собствена. Докато лежал в леглото в пълна тишина, се проклинал за всичките измислени приказки за дяволи и крале, за феи и елени. Животът му щял да е напразен, ако отнесял своята история в гроба. Но гласът му бил твърде слаб, а дните до края на живота му били преброени._
	_В деня на неговата смърт дъщерите седели до леглото му._
	_— О, татко — казали те. — Де да можеше да поживееш още малко!_
	_Дървосекачът поклатил глава и момичетата заронили горчиви сълзи._
	_— О, татко — казали дъщерите, — ако е настъпил часът, ще имаш ли сили да изречеш предсмъртното си желание? — те знаели, че то ще бъде изпълнено, и се надявали да е нещо разумно._
	_Дали му да пийне вода, той се изкашлял и се вгледал в лицата им. Запазил бил няколко думи за този момент. Знаел какво е предсмъртното му желание, знаел и че ще бъде изпълнено._
	_— Желанието ми — изпъшкал той — е историите на вашия живот никога да не бъдат забравяни. Искам да бъдат част от вас, да ви съпровождат навсякъде и вие двете да бъдете помнени навеки. Това е моето предсмъртно желание. Чуло се шумно издишане и дърво секачът умрял._
	_Дъщерите плакали горчиво. Скоро след това погребали баща си, оплакали го, но много им липсвал. Не минало много време и той бил забравен. Рядко се споменавало името му точно както предвидил той. Неговата история никога не била разказана._
	_Един ден, скоро след смъртта на дървосекача, през гората минал принц. Случайно попаднал на къщата на сестрите и почукал на вратата, запленен от красотата й. Когато Морая, близначката, която била колкото добра, толкова и красива, отворила вратата, принцът мигновено се влюбил в нея. На следващия ден той отвел Морая в двореца, за да я направи своя жена, и цялото кралство само за нея говорело. На сутринта след сватбата девойката се събудила и се усмихнала свенливо на новия си съпруг. Той взел ръката й в своята и ахнал от изненада, защото на нея имало нарисувана картина на сватбения им ден. Морая много пъти се опитвала да измие рисунката, но така и не успяла. Тя разказала на принца за предсмъртното желание на баща си и двамата се съгласили, че това е вероятното обяснение. С течение на времето те свикнали с рисунката и споменът за този щастлив ден ги карал да се усмихват._
	_След всеки специален момент в живота си Морая откривала нова рисунка върху красивата си кожа. Всяко важно събитие било отбелязвано, за да го видят всички (стига да знаят къде да гледат). Пророчеството на дървосекача се сбъднало, а с него в кралството се възцарило и благоденствие. Отначало народът се плашел, като виждал своята господарка, покрита с мастилени картини. Смятали я за вълшебница, омагьосала техния принц. Но когато принцът им разказал за предсмъртното желание на дървосекача, а и сами виждали каква хармония внесла принцесата в кралството, се успокоили. Благодарение на нея се радвали на един мирен живот, какъвто не били виждали никога преди това. Прибирали отлична реколта, а кралството станало силно и богато. Скоро дъщерята на дървосекача станала най-обичаният човек, защото с нея по тези земи дошла и сполуката._
	_Когато младата принцеса разбрала, че ще става майка, тя помолила съпруга си да й разреши да посети сестра си, която не била виждала от сватбата._
	_Какви ли истории ще разкаже кожата й? — казала Морая на принца, понеже знаела, че желанието на баща й било и за двете сестри. Принцът й дал коне и охрана и тя тръгнала към къщичката, която баща й построил от дърветата, които сам бил отсякъл._
	_Когато стигнала до стария си дом, принцесата видяла, че къщата е обрасла с бръшлян, а градината е превзета от тръни и плевели. В дърветата наоколо гнездели гарвани, които започнали пронизително да грачат, щом Морая се приближила. Тя почукала на вратата и когато сестра й отворила, се стреснала. Пред нея стояла девойка, която всичките тези години направили още по-безлична и още по-призрачна. Сестра й била отслабнала и станала още по-невзрачна. Косата й приличала на диворастящите трънливи храсти в градината, а очите й тъмнеели като небето, вещаещо буря._
	_Но те се прегърнали, побъбрили си и си разказали различни случки от времето, през което били разделени. Принцесата запалила огън, а когато се постоплило и огънят се разгорял, тя свалила наметалото си. Сестра й ахнала, като видяла изрисуваната кожа на златокосата принцеса. Морая разказала на сестра си историята на всяка рисунка, но дълбоко се натъжила, като разбрала, че само нейната кожа е изрисувана._
	_— Мислех, че и ти ще имаш подобни символи. Все пак предсмъртното желание на татко се отнасяше и за двете ни. Много интересно — Морая се намръщила._
	_— Моят живот е скромен. В него няма богатства, съпруг и разкош. Може би кожата ми е празна, защото и животът ми е такъв — казала тихо призрачната сестра._
	_Принцесата останала, докато паднал здрач, и се върнала в двореца през нощта. Тя била озадачена и разтревожена за сестра си и празната й кожа. Но скоро след това мислите й били отвлечени от радостта при първите движения на бебето и тя съвсем забравила за сестра си, за която предсмъртното желание на баща им не се сбъднало._
	_Денят на раждането наближавал, но щастието на принца и принцесата било помрачено от новините, идващи от едно място в кралството. Навсякъде из плодородните земи хората се наслаждавали на живота, освен в един край, останал недокоснат от щастливата съдба на принцесата. Погледнали на картата и видели, че злощастното място е родният град на Морая._
	_Вестоносци разказвали за унищожена реколта, болен добитък, бездетни жени и страх. Над града тежала прокоба._
	_Когато се родило кралското бебе, принцът и принцесата разбрали причината за проклятието._
	_За да отпразнуват раждането на малкото момиченце, се събрали членове на семейството, приятели и знатни аристократи. Гостите гукали на бебето и се любували на новата рисунка на Морая, която се повила в момента на раждането на детето. Пляскали с ръце и се възхищавали на знака, с който се родило момиченцето — името му било написано върху кожата. Благословеното предсмъртно желание на бащата било предадено и на дъщерята на принцесата._
	_Но били забравили един човек. По-късно, малко преди залез-слънце, дворецът притъмнял. В тронната зала засвистял вятър, свещите проблеснали и угаснали. Гостите потръпнали и се притиснали един до друг, защото нищо не се виждало в мъглявия мрак. Чули да се отваря вратата, и усетили ледения въздух, който нахлул в залата. Вдишали миризмата на мъх, мъгла, плесен и бръшлян. Виното, останало по устните им, загорчало и добило вкус на кръв. Покрай гостите си проправяла път призрачна фигура, която первала с мършавите си пръсти ужасените лица на хората и се присмивала на трудно прикритото им безсилие._
	_Морая не била поканила сестра си на празненството, но въпреки това тя се появила и оставила своя дар в леглото на спящото бебе. А той бил обещание за ранна смърт, нещастие и безумна мъка, борба със съдбата, обречена на вечен неуспех. Казала на сестра си, че детето й ще умре, преди да е пораснало._
	_След това изчезнала като пролетна слана, а в леглото на бебето оставила само едно черно гарваново перо._
	_Писъците на Морая били заглушени единствено от виковете на обезумелия принц:_
	_— Хванете я! Хванете вещицата!_
	_Минавали дни, седмици и месеци, но от сестрата нямало и следа. От време на време из кралството се чували истории, които накрая потопили в ужас двореца. В продължение на дълги години сестрата тровела земята, проклела кравите и млякото им се пресичало, разгласявала тайни и разбивала семейства, плашела децата с лъжи за родителите им и ги карала да се страхуват да заспят нощем. Тази част на кралството била обладана от нейните подли и коварни сили и станало ясно: празната и призрачна сестра на Морая без съмнение била вещица. Ето защо желанието на баща й не се отразило нито на кожата й, нито на сърцето й. Тя вече се била предала на тъмна и по-силна магия._
	_И така, последвал кралски декрет: градът, опустошен от прокобата на вещицата, да бъде отделен от останалото кралство. Вдигнали стени и вътре в крепостта се възцарило усещането за безопасност. Празната жена — Знахарката — била пропъдена и макар никой да не я бил виждал след празненството за бебето, все се чувало за призраци, бродещи в гората._
	_Кралството отново процъфтявало. Земята била плодородна, а народът — щастлив. Принцът и красивата му принцеса управлявали мъдро и справедливо._
	_Принцеса Морая живяла дълъг и щастлив живот, за който може да се научи всичко от кожата й. И оттогава, за да не загубят спокойствието, което се възцарило при нейното управление, хората в цялото кралство започнали да записват своите истории върху кожата си. Те разбрали също като дървосекача, че животът ти не струва нищо, ако отнесеш историите си в гроба._


>	Седма глава

	Седя на леглото и старата приказка звучи в ушите ми. Моята стая изобщо не прилича на стаята на Верити. Никога не ми разрешиха да си я направя в любимия ми розов цвят, затова стените са бели и безлични. Преди много й завиждах, но сега си ми харесва. Отварям високия скрин, за да си взема скицника, скрит под блузите ми. С всекиго е така — мисли си какви ще са бъдещите му татуировки. Официалните, разбира се, не можем да ги избираме, онези, които нормално всеки човек получава: името ни при раждане, точката за всяка година от живота ни, родословното дърво на гърба ли, имунизациите. На дясната ръка постиженията ни се отбелязват с различни по цвят и дължина линии. Лявата е за лошите постъпки. Тънката оранжева линия означава, че не си върнал дълга си, червената — че си откраднал, а дебелата черна — че си убил някого, но такава не съм виждала. Засега на лявата си ръка нямам нищо, но непрекъснато си говорим какви ще бъдат татуировките ни, които сами избираме. Първите, които си направим, ще разкриват нашата същност.
	Ако исках, можех на шестнайсетия си рожден ден да си татуирам нещо, но се въздържах. Иска ми се да покажа коя съм всъщност — че не съм само едно кротко момиче, което получава отлични оценки и се държи добре с майка си. Но вече не знам дали някога ще реша какво искам, защото трябва да е перфектно. Все чакам да ми дойде идея за идеалния дизайн — нещо красиво, вечно, истинското ми аз.
	Седя си на бюрото и рисувам нас двете с Верити. Тя се смее и косата й е разрошена. Нещо съм объркала във веждите ми и изглеждам ядосана, но и така ми харесва. Спирам да рисувам. Един молец хвърчи около лампата на бюрото. Мъничък е и не ми пречи, но хвърля тайнствена светлина и чертае неясни сенки. Звукът на крилцата му наподобява късане на хартия и пърхане на пера. Не загасвам лампата. Вече не обичам тъмнината. През последния месец заради предсмъртните думи на татко (Бъди нащрек с Бледите, Леора) някои от детските ми страхове пак се появиха. Звуците, които преди ме приспиваха, сега карат сърцето ми да бие лудо, а от старите страхове умът ми сътворява нови чудовища.
	Дълго преди да се родя, още преди Закона за интерниране на Бледите, те живеели заедно с нас. Не мога дори да си представя какво е било — огромна група хора, които не желаят да се татуират. Всичко започнало от един-двама души, които освен официалните татуировки не искали да си направят други, и прераснало в съпротива. Отказвали да татуират децата си, и предпочитали да плащат глоби и да лежат в затвора, но да не се подчинят на законите на страната. Всеки ден хората трябвало да се срещат с някакви празни и неразгадаеми същества. Мама ми е разказвала, че нейната майка ги помнела. Никой не разбирал защо избрали да отхвърлят спасението си и да живеят прокълнати.
	После се разбрало каква е истината. Тези хора криели ужасяващи тайни, които нямали смелостта да извадят на бял свят. Започнало се с дреболии: шевовете на дреха, ушита от такава шивачка, се пукали и излагали на показ калпавата й работа и татуираната ти кожа; писмата ти пристигали с подправено клеймо, което било знак повече да нямаш вяра на тази пощаджийка; пекарите ти продавали баят хляб; учителите учели децата ти да лъжат; лекарите им давали лекарства, които още повече ги разболявали. Те твърдели, че за да пречистят душите си, не им трябват никакви татуировки или книги от кожата им. Наричали себе си праведници, но действията им говорели за истинското им душевно състояние. Те показали истинската си същност в един внимателно организиран бунт: палели къщи, осакатявали тела, одирали кожата на мъртвите, изтръгвали живота на живите. След цялото това брутално насилие Белязаните били принудени да отвърнат на удара. Бледите нямали място сред тях и когато битките затихнали, те били прогонени надалеч, извън крепостните стени. Живеели в свои общества и повече не създавали проблеми. Известно време всичко било мирно и тихо.
	Не след дълго страхът изчезнал. Понякога, разбира се, се чуваха слухове. Децата в училище разправяха как баща им или братовчед им забелязали някой от Бледите да обикаля нощем из града.
	— Приличал на призрак — казваха. — Кожата му светела в тъмното, докато се промъквал покрай къщата на семейство Юинг и търсел отворен прозорец, за да се вмъкне вътре.
	В междучасията в училище се майтапехме, но вечерно време поглеждах към пердетата и се чудех дали шумът, който идва откъм прозореца, е само от вятъра.
	— Нали знаеш какво значи, когато в понеделник някое дете не дойде на училище и повече не чуеш нищо за него? Тогава разбираш, че някой от Бледите го е отвлякъл.
	Пищяхме едновременно от ужас и удоволствие, че всичко е само шега, но нощем, когато, скрита под завивката, се опитвах да заспя, всичко изглеждаше по различен начин. Не смеех да си извадя ръцете навън. Свивах се на кълбо, за да не могат да дойдат и да ме хванат за краката. А думите на онова дете постоянно звучаха в ушите ми.
	— Бледите идват нощем и крадат душите. На сутринта близките ти намират само едно перо и така разбират, че си бил отвлечен.
	Когато бях на десет години, кучето ми Амити изчезна. Не се беше губило досега. Седмици наред всеки ден излизахме да го търсим навсякъде. Разлепихме обяви, питахме всеки срещнат дали не е виждал нашия златист приятел. Месец по-късно, докато се разхождах в гората до училище, се подхлъзнах на един кален склон. Видях го, затрупан от листа — нашийника на Амити. Единствената следа от нея беше червеният й кожен нашийник, покрит с лъскави пера. Татко ми каза да не ставам глупава, че сигурно се е сбила, но аз бях сигурна, че са я отвлекли. Още ми липсва.
	Сега, докато вятърът блъска клоните на дърветата в прозореца ми и навън е тъмно, лесно се сещам за тези истории. Казвам си, че се държа детински, че вече съм голяма за такива страхове. Но не мога да забравя предупрежденията на кмета Лонгсайт — заплахата е реална. Хващам молеца в ръцете си и за секунда усещам пърхането му, преди да се успокои. Отварям с лакът прозореца, разтварям ръце и го пускам навън. Вместо да полети, той пада като камък. Временният му плен го е убил, преди да бъде освободен. Изтривам ръце в панталоните си. Вече е късно, затова си обличам пижамата, мушвам се в леглото и затварям очи.
	Мисля си за татко, за душата му, която очаква да бъде претеглена и да получи присъдата си.
	Мисля си за Конър, мъжа, когото публично дамгосаха, и за изражението в очите му, преди да забият иглата.
	Мисля си за Знахарката и за сериозното предупреждение на кмета Лонгсайт.
	Мисля си за огъня на Страшния съд, който гори по цели нощи и дни, вовеки веков.
	Лампата ми свети. Накрая заспивам.
	Сънувам, че лежа в болнично легло. Във вената ми е забита система. Наблюдавам как торбичката бавно се пълни с тъмна течност, и се чудя защо ми взимат кръв. Докато гледам ръката си, забелязвам, че татуировките ми полека избледняват. Всеки символ, дума и образ изчезва пред очите ми.
	Взимат ми не кръв, а мастило. Поглеждам празната си кожа. Аз съм гола. Аз съм изгубена. Изтръгвам иглата от вената си.
	Събуждам се задъхана от страх. Изтъркулвам се от леглото, събличам пижамата си и заставам пред огледалото, за да се уверя, че всички татуировки са по местата си. Обръщам се и се опитвам да прочета всяко име на дървото, което расте на гърба ми. Изведнъж забелязвам колко е празно. Живяла съм цели шестнайсет години, а какво разказва за тях кожата ми? Ако умра днес, книгата ми ще изглежда точно като на всеки мой връстник. Освен различните имена и някои други дреболии историята ще е същата.
	Кожата ми разказва онова, което правителството е решило за мен. Изведнъж ми се приисква да запълня всеки сантиметър, за да не пропусна нищо: красотата, която съм видяла, имената на приятелите ми — или поне на Верити, първата ми любов. Първата любов. Само мисълта за нея силно ме разсмива. Няма да имам романтично преживяване, което да си татуирам. Кой ще ме пожелае?
	Естествено никое от момчетата в училище не заслужава моето внимание. Е, освен онзи особняк, който ме караше да се изчервявам или леко да се притеснявам как изглежда косата ми, или да си мисля дали не съм прекалено умна или прекалено срамежлива. Но никой не ми е завъртял главата досега. А със сигурност и никой не е въздишал по мен. Аз май съм единственото 16-годишно момиче на света, което никога не се е целувало.
	Разглеждам стриите по бедрата си и светлата си кожа. Омръзнало ми е да ми повтарят колко по-изтънчени изглеждат светлите хора и колко голяма късметлийка съм. Моята кожа не е точно светла, с онази алабастрова красота, а по-скоро скучно сива. На мен нищо не ми е както трябва. Гърдите ми са твърде малки, за да са приятно закръглени, а задните ми части са твърде големи, за да съм стройна. Лицето ми е доста странно, за да е красиво, и доста невзрачно, за да е запомнящо се. Косата ми е почти права, за да мине за къдрава, и твърде чуплива, за да мине за права. Независимо колко пъти се заричам да я пусна дълга, все ми писва и я скъсявам. Убедена съм, че никой никога не си е избирал боя в естествения цвят на косата ми — мише кафяво. Всъщност много си харесвам сините очи, но те не са достатъчни, за да мина за красива. Гледам моравите линии, които се разклоняват надолу по гърдите ми, и се чувствам засрамена. Виждам нова стрия и се опитвам да я залича. Изобщо не е справедливо да имам стрии по на практика несъществуващите ми гърди. Къде е правдата?
	Тялото ми ме разочарова, предава истинското ми аз на всеки, който ме гледа — мен, на която нищо не ми е както трябва. Всъщност това няма значение. Ще покрия кожата си с нови нюанси на черно и сиво и ще стана нов човек. Мога да бъда пресъздадена с кръв, болка и мастило.
	Имам още много за казване.
	С облекчение забелязвам, че се развиделява. Верити скоро ще дойде да преговаряме. Слагам си кафяв панталон, който е скъсен, за да се виждат любимите ми меки кожени ботуши, и една тюркоазена риза на Верити, която тя ми подари. Съвсем семпла е, има само копченца на деколтето и е достатъчно дълга, така че да крие задника ми — предимството да имаш по-висока приятелка. Увивам два пъти около талията си широкия оранжев колан и го завързвам здраво отпред. Обичам да съм покрита, за да не ми се виждат татуировките. Ако празната ми кожа не се вижда, сигурно хората ще си въобразяват, че животът ми е по-хубав от реалния.
	Тръгвам да слизам, но спирам на вратата, защото чувам гласове: Верити и мама си приказват. Сигурно съм се успала, без да разбера. Отгоре виждам, че двете са седнали на кухненската маса. Виждам и почистения дървен плот и резките, които с татко сме оставили от рязане върху него без дъска (мама ни се караше и на двамата, сякаш татко беше дете, за което тя трябваше да се грижи). Надничам измежду блестящите тенджери, които висят на една конзола, и се усмихвам на мама, а тя ми налива чай, когато ме вижда да слизам. Поздравявам предците си по име и запалвам свещ на масата под полицата с техните книги. Иска ми се и татковите да са тук, но той е израснал в Ривъртън и когато се е преместил, не е донесъл никакви книги. Никога не е говорил за семейството си.
	Когато съм близо до тях, виждам, че мама разглежда дясната ръка на Верити. Не може да се сдържи да не чете хорските татуировки — обожава да го прави. За нея идеалният следобед е да седи пред къщата, да наблюдава минувачите и да наднича в тайните им. Не че Верити някога е имала съмнителни татуировки — те са идеални като нея.
	— Как върви преговорът? — мама пуска ръката на Верити и отпива от чая си.
	— Мисля, че добре — казва Верити и сваля ръкава си, — но все сънувам разни щуротии, че изпитите включват всичко, което съм забравила да науча — усмихвам се, защото знам, че Верити ще се справи добре. Мама взима чайника, за да си сипе още чай, и виждам, че снощната ми рисунка е още на масата. Мама е изпънала смачканата хартия и сигурно я е разглеждала. Дали я е показала на Верити?
	— Хайде, Вети, трябва да ми помогнеш, защото мозъкът ми е блокирал.
	Верити мята чантата си през рамо, взимаме чашите си с чай и се запътваме към стаята ми.
	Тези изпити са важни. Те включват всички основни предмети, изучавани в училище, плюс допълнителни тестове в зависимост от избраната специалност. Моята е татуиране. Имат огромно значение, защото определят бъдещето ни. Ако не ги изкарам добре, ще ме назначат на някоя скучна длъжност, от която никога няма да мога да се отърва. Специалността си можем да изберем през последната година, но няма гаранция, че ще получим правото да упражняваме желаната професия. Трябва да покажем отлични резултати. Ако се окаже, че трябва да работя в някой офис, мисля, че душата ми ще изсъхне и ще загине. От малка си мечтая да стана татуист, откакто татко започна да ме учи да рисувам, но през последната година станах доста по-уверена. Обичам да усещам писеца в ръката си. Обичам да чертая символи. Обичам историята на всеки от тях и факта, че могат да бъдат интерпретирани по различни начини.
	Никога не съм правила татуировка на човек. Докато изучавахме този предмет в училище, не ни разрешаваха. Тогава се научих да почиствам и стерилизирам мястото, да рисувам символи върху хартия и върху свинска кожа. Осъзнах, че съм вманиачена по детайлите и че татуирането е единственото нещо, с което искам да се занимавам.
	Верити се надява да си намери работа в държавната администрация, в планирането на политиката или нещо подобно. За нея седенето на бюро не крие страх от духовна смърт, защото е работила като стажант в правителствените структури. Тя трябва да може да помни закони и постановления. Оценките й трябва да са отлични. Най-много иска да работи в отдел Погребения и претегляне на душите, който отговаря за книгите на наскоро починалите. Иска да участва в подготовката на мъртвите за окончателната им присъда. Ще преглежда книгите им и ще прави препоръки дали заслужават да бъдат помнени. Това е един от отделите с най-голяма важност и забулен в най-много тайнственост. Наблюдавам как приятелката ми си подрежда учебниците и не спира да дърдори, и се опитвам да си я представя как седи за някое голямо бюро и взима съдбоносни решения.
	Всичко се променя, и то много бързо.
	До обяд с Верити работихме — тя седи на разнебитеното ми бюро и преглежда записките и учебниците си, а аз съм се проснала на пода, правя още рисунки за портфолиото си и събирам парченцата засъхнала боя от килима. Имам още много работа. Вижда ми се странно, че трябва да полагам толкова големи усилия. Никога не ми се е налагало да уча усилено — все лесно ми се получаваше. Но после татко се разболя. Мислите ми за утрешния ден неизменно бяха свързани с него — с влошаването на здравето му, с отсъствието му, с перспективата да живея без него. Представях си бъдещето без татко, в което има ужасяващи празнини и той много ми липсва.
	Но ето че то е тук и животът някак си е станал по-голям и е запълнил празнотата. Не искам да продължавам напред без татко, но се налага. Няма как да спра да живея.
	— Добре ли си, Лори? Вчера татко се притесни за тебе — тя се клати на стола и за малко да се преобърне. — Аз също. Дамгосването те разстрои, нали?
	Сцената как татуират този мъж, Конър, и бръмченето на машинката, която вкарва мастилото в кожата, внезапно проблясват в ума ми. Очите му.
	— Честно казано, опитвах се да не мисля за това — казвам и преглъщам. — Как ще продължи да живее, като знае, че е забравен?
	— Не знам, Лори, но да не пропускаме, че е извършил нещо ужасно.
	Кимам.
	— Себ каза, че е видял края, когато е бил в почивка — продължава Верити. — Мел, разказвачката, е била там и е прочела легендата за Светеца, за да напомни на всички присъстващи колко ценни са нашите татуировки и каква чест представлява свалянето на кожата.
	Свивам отегчено рамене. Може би, ако я бях чула, щях да се почувствам по-спокойна, но за тежестта на престъплението легендата ми се струва неуместна.
	— Щом е бил дерач, мислиш ли, че баща ти го е познавал? — пита Верити. Преглъщам и поклащам глава.
	— Мисля, че не. Не мога да си представя такъв човек да е работил с баща ми — промърморвам аз. — Татко гледаше сериозно на работата си. Щеше да е бесен, ако познава такъв безскрупулен и зъл човек — въздишам и потръпвам.
	— Мила Леора, страшно ти липсва, нали?
	Кимам и както се очаква, очите ми се пълнят със сълзи.
	— Просто не мога повече да чакам претеглянето на душата, не мога да понасям това, че държат книгата му в музея. Искам всичко да е свършило и той да си е вкъщи с нас.
	— Сигурно е ужасно да е далеч от вас, Лори, но не забравяй, че книгите на предците ти са известна утеха. Те бдят над тебе.
	Верити е права — предците ми през цялото време ме закрилят. Те подреждат нещата така, както трябва да бъдат. Те ни водят и ни помагат. Трябва да се науча да им вярвам. Има дни, в които не усещам грижата им за мен и е лесно да ги забравя. Но нали това е вярата?
	Усещам, че Верити ме наблюдава. Усмихвам се и казвам:
	— Като говорим за предците ни, довечера е наш ред да четем имената на мъртвите.
	Верити изпъшква. Тя много мрази този ритуал — прекалено официален и натруфен е за нейния вкус.
	Сигурна съм, че се записа само за да ми прави компания.
	— Любимото ми занимание — мърмори сърдито.
	— Искаш ли да се срещнем пред залата и да влезем заедно?
	След това полагам неимоверни усилия да пропъдя черните мисли от главата си и да се фокусирам върху работата, която имам да върша. До края на деня учим и се изпитваме една друга. На няколко пъти съм на косъм да й кажа за татуировката на татко, но все ми се струва, че моментът не е подходящ. Ще почакам. Но когато я прегръщам, преди да си тръгне за вкъщи, усещам чувство за вина. Не трябва да крием тайни.


>	Осма глава

	Никой не е напълно забравен, докато се споменава името му. Ето защо всяка сутрин поздравяваме предците си и ето защо изпълняваме ритуала с четенето на имената на мъртвите. Той се извършва ежедневно: хората отделят от личното си време и се записват за някой от свободните дни. Моят ред идва горе-долу веднъж в месеца. Нашето задължение е да не оставим нито един от заслужилите ни граждани да бъде забравен. Някои хора вече нямат живи роднини и ако ние не го правим, няма кой да изрече името им. Те трябва да бъдат запомнени. Ние имаме дълг към техния живот и памет.
	Тази вечер е ред на мама — тя винаги идва с нас с Верити. След вечеря се преобличаме. На тези четения е хубаво да носим оранжево, жълто и червено — цветовете, които се свързват с огъня. Аз съм облечена с една стара шафранова рокля на мама. Цветът й е идеален, но ми е малко голяма (Нали още ще растеш, Леора) и се влачи по пода. Мама е метнала върху дрехите, с които е била досега, тежка златиста пелерина. Приличаме на два пламъка. Тя сипва в шише топла напитка с лимон и мед, което да вземем със себе си. Хубаво е да имаме нещо за пиене по време на четенето, ако ни пресъхнат гърлата.
	Вървим по нападалите листа към площада, където се намира Залата на Страшния съд. Хващам мама подръка, първо, защото ми е студено, и второ, за да знам, че е до мене. Тя леко се усмихва, но когато въздиша и стиска ръката ми, се питам дали наистина е толкова спокойна, колкото изглежда. Преди смъртта на татко мама не беше особено весел човек, но не беше и чак толкова напрегната. Татко винаги я караше да засияе и да се отпусне. Ще ми се поне тази вечер да забравя за цялата тая каша. Ще говоря за първи път, откакто татко почина, и се притеснявам, че гласът ми ще издаде разбитото ми сърце.
	Верити ни чака пред Залата на Страшния съд. Отначало не я виждам. С нейната тъмна кожа, черна коса и сив шал тя се слива със сенките. Прозорците на Залата примигват от светлината на горящия огън, а останалата част от сградата изглежда огромна и мрачна. Когато ни вижда да идваме, Верити се приближава до уличната лампа и ни махва. Влизаме през страничната врата на сградата. Четенето на имената се прави в една по-малка стая до голямата зала и се казва Възпоминателна. Тук винаги е толкова горещо — няма как да забравиш, че си в близост до непрестанно бушуващ огън.
	Минаваме през тежка дървена врата, а високите и тесни като процепи прозорци вътре създават усещането, че сме скрити далеч от всичко. Мислите за студа навън скоро се разтапят в мъглата от тамян и топлите дървени ламперии по стените. Много ми харесва акустиката в тази стая. Когато четем имената, сякаш ги съживяваме. Стените пазят спомените, които умът е забравил.
	Вече няколко слушатели са насядали по дървените блокчета, които обичайно са подредени в редове, но хората могат да ги разместват, ако искат. Винаги е хубаво да има слушатели — те ми помагат да се съсредоточа върху значението и красотата на това, което правя, и да прочета всяко име с любов. Може би са дошли да чуят конкретно име. Ритуалът е достъпен за всеки, който иска да присъства. Четците в никакъв случай не могат за една вечер да произнесат всички имена от книгата на мъртвите, но след дни, седмици, месеци и години всяко име се произнася поне още веднъж — думи, понесени върху дихание, дихание, което дава още миг живот на мъртвите.
	Когато мигам, усещам, че очите ми са сухи. Дано успея да се удържа будна, докато трае четенето. Прозевките не се посрещат одобрително — все пак това е тържествено събитие.
	Мама върви към предната част на стаята и ние с Верити я следваме. Докато се качвам по стъпалата към подиума, си застъпвам роклята и леко се спъвам. Мама ми хвърля предупредителен поглед, а Верити едвам се сдържа да не се разсмее. Запалваме нови бели свещи от тези, които са горели целия ден — важно е пламъкът да не угасва.
	Казваме встъпителните думи на ритуала и започваме да четем имената.
	Предци наши, мъдри и обичани, ние ви помним. Вас, чиито мисли са били вдъхновение на справедливост и мир, чиито думи са били извор на знание и милост, чиито дела са създали сигурност и богатство. Ние ви почитаме. Ние ви помним. Поемете още веднъж въздух, докато произнасяме имената ви, предайте ни вашата мъдрост и ни покажете пътя, по който трябва да върви обществото ни.
	Джеймс Пийс,
	Исак Адофу,
	Хенри Чалис,
	Хоуп Майну,
	Ранган Синг,
	Джейн Хендъл…
	След всеки петдесет имена четецът казва: „Ние ви помним“. Става следващият и прочита още петдесет. Така минаваме хиляда имена.
	Но не и татковото. Още не.
	Същата нощ сънувам.
	Сънувам, че някой стои прав във Възпоминателната стая и изрича името ми. Чудя се защо са го прочели, като съм жива и здрава. После в съня ми четецът взима химикалка и задрасква името ми, вдига поглед към мен и затваря с трясък книгата на мъртвите.


>	Девета глава

	През следващите две седмици правя все едно и също — спя, уча, върша ежедневните си задължения и преговарям с Верити. За първия изпит мама ме буди, а аз съм гроги — не съм свикнала да се будя преди девет часа.
	Седмицата минава в пълна изпитна тишина. Чувствам се спокойна, като знам къде ще ходя и какво ще правя всеки ден. На представянето на портфолиото ми преподавателят задава трудни и подробни въпроси — разпитва ме за „женския“ ми стил и се чуди на глас дали мъжете ще искат да ги татуира момиче. Опитвам се да дам смислен отговор от сорта колко е важно да има татуисти с различни характери, но не за първи път се улавям, че едва не си прехапвам езика, за да не кажа нещо грубо. Наистина жените татуисти са рядкост, но както казваше татко, отношението на хората няма да се промени, ако не предприемем нещо.
	Продължавам да не спя добре, затова в края на седмицата съм уморена и мислите ми отлитат нанякъде, преди да успея да ги изразя. Към края на последния изпит, който е история, се улавям, че просто гледам в празното пространство. Оглеждам залата с високи тавани, в която съм имала толкова много събрания и лекции, и умът ми блуждае. Ако татко беше жив, щеше да ме вземе след края на изпита и щяхме да отидем някъде, за да отбележим случая. Той знаеше как да направи всяко нещо важно и специално. Вместо това ще се прибера вкъщи и ще чакам мама. Може довечера да сготвя нещо. Без татко и двете сякаш сме изгубили способността да празнуваме.
	Насилвам се да се съсредоточа върху изпита и последния въпрос. Прочитам го един път, втори път и спирам. Оглеждам се да видя дали някой друг има озадачен вид, но всички са заболи глави и писалките им се движат бързо по листа.
C>
	Дайте три примера за това какъв би бил Сейнтстоун, ако не беше приет Законът за интерниране на Бледите.
C$
	Този въпрос не съм го преговаряла, не сме го и обсъждали в час. Струва ми се дори незаконно да си представя как би изглеждал животът, ако Бледите живееха сред нас. Почуквам устата с писалката и се опитвам да нарисувам картината в главата си.
C>
	1. Ако все още живеехме с Бледите, те щяха да представляват голяма опасност. Белязаните щяха да преследват стремежите си към истина, справедливост и честност, докато Бледите прикриват мислите и действията си. Това щеше да ни направи уязвими. Бледите винаги са се стремели към насилие спрямо Белязаните, следователно е логично да приемем, че това преследване би се засилило — Бледите са убийци по душа. Заплахата би била не само за нашата култура и вяра, но и за живота ни.
C$
	Звучи правдиво. Не мога да си представя да живея сред хора, които няма да опозная напълно.
C>
	2. Обществото би било разделено. Би било трудно такива разнородни групи да съжителстват без конфликт помежду си. Бледите биха се възползвали от откритостта на Белязаните, докато крият своите насилнически тайни. Нашата вяра и нашето общество имат нужда от обединение, за да запазят традициите и почитта към предците си. Без прозрачност почтеността не би била възможна.
C$
	Преди интернирането в Сейнтстоун царели разделение, междуособици и страх. Бледите се възползвали по всички възможни начини от нашата уязвимост.
C>
	3. Статистиката сочи, че след Закона за интерниране престъпността драстично е намаляла, следователно логичното заключение би било, че ако Бледите все още живееха в Сейнтстоун, нямаше да се радваме на настоящия ред и сигурност. Насилието на практика не съществува, а срещу другите криминални прояви, които разклащат обществото, като обири, подкупи и вандализъм, се прилага ефективна превантивна мярка — татуирането на престъпниците.
C$
	Не виждам за какво може да се хване екзаминаторът. Квесторът ни казва, че времето е свършило. Затварям изпитната папка и оставям писалката. Това е.
	Бъдещето ми е готово да бъде татуирано.
	Аз също.
	Верити ме чака, за да излезем заедно от залата. Малко трудно си намирам чантата в дъното на стаята, а и шалът ми се оплита. Тя се задъхва от вълнение как е минал изпитът.
	— Въпросите не можеше да са по-хубави, наистина!
	— Така ли? Дори и този за Бледите? — казвам аз, все още объркана от неочаквания въпрос. Тя се мръщи и бръчката между веждите й става по-дълбока. Клати глава.
	— Моля? Аз не… — в този момент поглежда часовника и очите й се разширяват. — Ще закъснея. Сигурна ли си, че няма да дойдеш с нас? — Родителите на Верити ще ги водят със Себ да ядат сладолед. Беше ме поканила, но не ми се ходи. Мисля, че на мама ще й стане неприятно, ако правя нещо семейно без нея.
	— Трябва да се прибирам. Мама ще чака да разбере как е минало.
	Гледам Верити да се промъква през тълпата от развълнувани ученици, за да отиде при родителите си. Помахва на няколко души и оправя дръжката на чантата си, която се е смъкнала от рамото й. Знае как да направи всичко да изглежда лесно. Изведнъж ми става тъжно при мисълта, че всичко се променя, всичко има край. Не ми се вярва, че вече няма да се виждаме всеки ден в училище. Затварям очи и започвам да шептя молитва към предците си: _Дано в живота си останем здраво свързани. Моля ви!_
	Листата на едно дърво до мене прошумоляват и две от тях падат на земята. Може да е глупаво, може да е нищо, но го приемам като знак. Може да ми станат талисман, който да си е само мой. Взимам листата, слагам ги в джоба си, пъхвам медальона от татко в блузата си, загръщам плътно шала около раменете си и тръгвам да се прибирам.


>	Десета глава

	Докато вървя към вкъщи, не спирам да мисля за последния въпрос от изпита. Какъв би бил животът ни, ако живеехме заедно с Бледите? Представям си ги как вървят по точно тази улица — празни и ужасяващо непознаваеми — и потръпвам.
	Когато си дете, животът е една приказка. Всичко е маскирано: фактите като легенди, историята като приказки. Но после порастваш.
	Ясно си спомням деня, когато научих истината за Бледите. Когато разбрах, че историите, които си мислех, че са фолклорни измислици за стряскане на непослушни деца, са всъщност реални.
	Никой не може да забрави онази зелена врата на музея.
	Мисля, че дори не я бях забелязала, докато за първи път не влязох през нея.
	Всички бяхме чували онези истории. Легендата за призрачната и прокълната Знахарка и красивата й сестра Морая, чиито съдби поели в различни посоки — на едната към Бледите, на другата — към Белязаните. Злата сестра и добрата сестра. Чували сме ги много пъти. Играли сме си на тях в междучасията и си спомням как се карахме с Верити коя да бъде добрата и красивата. Мечтаех си да живея в гората и да чакам принца да дойде и да ме намери. Знаехме за Бледите и за това, че Знахарката била първата от техния род, но за тях говорехме както за феите и таласъмите. Бяха нереални същества.
	Един ден, когато бяхме девет-десетгодишни, щяхме да ходим с класа в музея. Докато крачехме натам в дъжда, се усещаше странно напрежение — въздухът сякаш беше наелектризиран. Учителката ни се беше умълчала. Само ни заръча да не казваме на по-малките какво сме видели този ден.
	По пътя към музея с Верити се държахме за ръце и си шепнехме.
	Толкова ясно си спомням всичко — как си изтрихме краката и си закачихме палтата на малки кукички в гардероба, как каменният под въпреки това се намокри и студът отвън влезе заедно с нас, как с Верити продължавахме да се държим за ръце дори и след като свалихме палтата си и подсушихме обувките си, макар че вече бяхме вътре и нямаше от какво да ни е страх.
	После ни поведоха към зелената врата — онази, покрай която сме минавали много пъти, без да се запитаме какво има зад нея. Жената от охраната ни направи път и ни се усмихна, докато влизахме в слабо осветеното помещение.
	Пред мен лежеше голата истина.
	Толкова гола, че се виждаше всеки сантиметър от празната му кожа. Един неизвестен, безименен мъж. Разтворени длани, обърнати нагоре. Загрубяла кожа на лактите, притисната под стъклото на витрината. Неподвижни гърди, чиято кожа е леко посиняла от формалина. Интимните му части, извадени на показ. Не можах да се сдържа да не погледна. Затворени очи, леко отворена уста, готова да диша, да говори, да крещи. Човекът е съхранен не като книга, а като експонат — предупреждение, трофей.
	Празен.
	Стояхме и гледахме от толкова близо, че можехме да различим пръстовите му отпечатъци, да преброим космите на краката му, сякаш бяхме влезли в банята му, докато си взима вана. Само дето това беше контейнер и тялото се полюшваше на повърхността.
	Бях достатъчно близо, за да видя всичко, само че не виждах нищо. Нямаше нито татуировки, нито думи, нито рисунки, нито символи. Тялото му мълчеше. Бяха го запазили като поучителен разказ за един от Бледите, заловен и съхранен като предупреждение. Учителката ни каза, че само хората, които имат какво да крият, държат историите си вътре в себе си. Представях си тайните му като червеи, настанили се под кожата му, които го изяждат отвътре. Въобразявах си, че това тяло е буркан, пълен с разруха, кутия, пълна със срам, която трябва да се държи заключена.
	Обзе ме паника, погледнах си ръката и възрастовите знаци по нея. Погледнах Верити и съучениците си. Отдъхнах си, като разбрах, че мога да ги прочета. Знаех цялата история на всеки от тях. Нямаше нищо скрито. Пред мен лежеше голата истина.
	Останалите експонати в тясното помещение бяха жестоки и бързо ми омръзнаха. Стъклените витрини отразяваха светлината и ни разкриваха ужасната истина. До картините малки бели картончета, написани на ръка, даваха обяснения за изложените предмети. Това бяха писмени свидетелства, дори бележки, собственоръчно написани от Бледите, разкриващи намеренията им да ни унищожат. Няколко момчета извикаха развълнувано: „Елате да видите това!“ и двете с Верити се приближихме до добре осветен експонат в дъното на помещението и прочетохме надписа.
C>
	Този нож е използван от Тобаяс Клемент.
	С него той режел ръцете на жертвите си.
C$
	Ножът беше ръждясал.
	„Кръв“, прошепна момчето до мен със задоволство. Дръжката беше поизтрита, сякаш някой я е държал с любов в топлите си ръце. Приличаше ми на кухненския нож, с който майка ми и баща ми режеха месо и зеленчуци.
	Клемент не бил единственият от Бледите, който разчленявал невинни членове на нашето общество с цел да открадне татуировките им и да заглуши душите им, но бил може би най-продуктивният. Като всички Бледи, той действал с безскрупулна злоба. Жертви на безмилостните му ръце станали много мъже, жени и деца. В крайна сметка бил заловен и убит две години преди Законът за интерниране на Бледите да влезе в сила.
	Всички знаехме защо са го правили. Ако не бяха ужасяващи, подбудите им щяха да са хитро замислени. Ако всичките ти постъпки са татуирани върху кожата ти и съхранени в книгата, направена от нея, но само едно-едничко парченце липсва, се смята, че всяко твое действие остава да тежи на душата ти и те лишава от мястото ти във вечността. Това е всъщност най-лошото нещо, което може да ни се случи.
	Погледът ми се плъзна по витрината, покрай купчина черни пера, и се спря на някакъв смачкан плат до ножа. На другите деца им доскуча и продължиха напред, така че имах възможност да се доближа до този експонат. Тогава видях, че това не е плат. Приличаше на старо зебло или изтъркана лицева кожа, но като застанах пред него, видях, че е човешка кожа. Това беше мъничка отсечена ръка. Преброих възрастовите знаци. Един, два, три… четири.
	Оплаках се на Верити колко съм шокирана, а тя смръщи вежди и кимна. Тогава разбрахме, че това е светът, в който живеем. Беше станал по-голям и по-ужасяващ. Затворих очи и се опитах да си представя бъдещите си татуировки. Отчаяно се надявах по-бързо да порасна и да изработя доспехите си — парченце по парченце.
	Върнахме се в училище и описахме деня в тетрадките си. Учителката ни предупреди да не казваме нищо на по-малките ученици. Вече не си играехме на Знахарката. А в училище четенето на приказки стана друг предмет — история.


>	Единайсета глава

	Денят, когато трябва да излязат резултатите от изпита, е слънчев и студен от сутринта. Прекалено ми е притеснено, за да обядвам, затова имам време да се приготвя по-спокойно. Слагам си любимата ми рокля „прегърни ме“ и пробвам дали ще й стои добре шалът с лилави, сиви и оранжеви нишки. Загръщам го така, че да са ми свободни ръцете, и го закрепвам с брошката листо, която мама и татко ми подариха за последния ми рожден ден. Скривам татковия медальон под роклята. Дано ми донесе късмет. Вдигам си бретона нагоре и го закрепвам с шнола, почиствам си лицето и го намазвам със съвсем малко крем — само колкото да подчертая татуировките си, но да не изглежда прекадено. Докато си взимам чантата, ръцете ми леко треперят. Пръстите ми са плъзгави от потта и крема, който не е напълно попил.
	Преди да излезе сутринта, мама ме прегърна и каза няколко окуражителни думи. Това си беше предишната ми майка, чието спокойствие и уравновесеност се балансираха от татковата топлота и духовитост. Тя обичаше да се смее и да се прави на сърдита, когато татко я закачаше, докато в един момент не избухваше в смях. Имам усещането, че част от нея си отиде заедно с татко. Не бих го казала на глас, но си мисля дали не е онази, която най-много обичах.
	— Леора, знам колко много си се потрудила, слънчице. Гордея се с теб, каквито и да са резултатите. Не се притеснявай, предците ти ще са се погрижили за теб, където и да са. — Преди да излезе, тя прокара ръка по книгите им. — Нали няма да отидеш да празнуваш, преди да си ми казала какво е станало? До пет часа ще съм се прибрала вкъщи.
	Докато си слагам ключовете в чантата, виждам картичка, на която пише: _Баща ти щеше да се гордее с тебе. Ти грееш като слънце, мила моя Леора._ Едва удържам сълзите си.
	— Е, аз тръгвам — казвам на предците, сгушени в книгите си. — Пожелайте ми успех и ме водете. Аз ви помня и се надявам да ви зарадвам с добри резултати. — Изпращам им въздушна целувка, което е малко глуповато, мятам си чантата през рамо, излизам и заключвам вратата. Шалът ми се вее на вятъра и се притеснявам, че докато стигна, косата ми ще се разроши. Не че мога да направя нещо. Не че мога да направя нещо за каквото и да било.
	След изпитите на всеки е определен ментор, който му съобщава резултатите. Наставникът на Верити се намира в сградата на правителството. А за голяма изненада моят е Мел, разказвачката на истории. Нямам представа защо са ми определили толкова важен човек. Със сигурност има далеч по-сериозни неща, с които да се занимава, отколкото с мен. Тя е известна личност, като кмета Лонгсайт. Няма си фамилно име, защото разказвачите са олицетворение на обществените истории, а не на своите собствени. Виждала съм я на важни събития, но не и отблизо. Нейната задача като разказвач е да носи върху кожата си и да съхранява безценните народни предания и легенди. Нейното работно място се намира в сутерена на музея.
	Когато стигам до сградата, портите са отворени и застопорени, за да не се блъскат от вятъра. Поглеждам черните метални решетки и музеят ми се вижда като доброжелателен затвор за артефактите в него. След като са внимателно проучени и изследвани, са осъдени да лежат в стъклените си килии. Всяка книга и всеки предмет имат своя история. Преди да вляза, си поемам дълбоко въздух. Това беше нашето място — моето и на татко.
	Минавам по решетката до входа, качвам се по изтритите каменни стълби и бутам големите врати. Докато влизам, студът отвън се смесва с топлината вътре. Пускам вратите. Въпреки шнолите косата ми е паднала пред очите. Бъркам в джоба за носна кърпичка, за да спра да подсмърчам. Всеки отива на различно място за резултатите си — където му е казал менторът. Моята среща е в една от стаите в сутерена. Там сигурно ще е студено, но усещам как потта ми се стича под мишниците. Разкопчавам брошката и си свалям шала.
	Служителката на рецепцията, Беатрис, ме познава добре. Работи тук, откакто се помня. Усмихва ми се.
	— Леора, днес е голям ден за теб. — И аз се усмихвам. — Не е за вярване, че дойде време да разбереш резултатите си. Спомням си баща ти като те водеше тук в синьото кенгуру. Сякаш беше преди няколко месеца. — Сигурно забелязва, че усмивката ми изчезва, защото поглежда книгата пред себе си и сменя темата. — Извинявай, Леора, не е моментът да те разсейвам. Мел ще те приеме след малко.
	Мушвам шала в чантата си и седя притеснена в чакалнята, а времето се влачи едва-едва. Точно когато решавам да отскоча до тоалетната да се поуспокоя и да си погледна косата, си чувам името. Млад мъж с къса и добре оформена коса ми прави знак да го последвам зад рецепцията. Вървим по коридор, а после слизаме по тесни стълби към усойния сутерен, където се помещават офисите и складовете. Мъжът чука на една врата и когато чува отвътре „Влез!“, ми кимва и се отдалечава.
	Мел седи зад бюро, облечена в официалните одежди на разказвач: нагръдник и пола, които са част от националните ни носии. Нейните са в златист цвят. Както е седнала, краката й не се виждат, но когато ги кръстосва, зървам някои от историите по глезените й. Мисля, че забелязвам сплетените ръце на Влюбените. Тази беше любимата на татко. За илюстрацията на Сестрите на гърба й само съм чувала — направена е на мястото на нашето родословно дърво. Морая е изобразена като дърво. Тя символизира едновременно пролетта и лятото — живота в пълния му блясък. Знахарката е под нея, обърната наопаки като отражение, подобно на дълбоко забити в земята корени. Тя символизира есенното повяхване и зимната смърт. Много ми се иска да видя тази татуировка на живо. Тялото й е покрито с всички легенди, които сме чували. Още като дете била избрана да пази историите ни. Няма семейство, което да помни или което да я помни.
	Нейният живот се свежда до честта да бъде като отворена книга и да разказва народните ни предания, които не трябва да забравяме. Въпреки че в почти всяка къща ги има и отпечатани на хартия, важна е кожата — нейната кожа. Тя остава. Когато един разказвач се съгласява да носи върху себе си всяка една легенда, независимо от кървящата болка от татуирането, по този начин той приема и народната душа и съхранява нашата история.
	Кабинетът на Мел е малък и доста по-приветлив, отколкото изглежда отвън. По стените са закачени рисунки, които по стил приличат на татуировките по тялото й. Зад нея виси дърворезба с думите от девиза на Сейнтстоун:
C>
	Преданията са нашето минало.
	Чрез миналото ще живеем в настоящето.
C$
	Пред една библиотека, отрупана с камари от книги, забелязвам на пода няколко възглавници в ярки цветове. Върху една от тях е отворена книга и си представям как Мел чете там сгушена, а високата лампа с жълтеникав стъклен абажур придава на светлината златист оттенък.
	Както е седнала, закръгленият й корем се е нагънал на няколко ката, а гърдите й са изпънали нагръдника от кожа и злато. Тя яде само най-качествената храна, и то в големи количества, за да е опъната и мека кожата й и да има достатъчно място за татуировките върху пищното й тяло. Униформата й е така направена, че по всяко време да се виждат всички символи. Не знам дали не я убива, но сигурно е свикнала.
	Тя се усмихва, а кафявите й очи проблясват шеговито и притеснението ми се стопява.
	— Леора Флинт? — казва тя. — Заповядай!
	В началото си разменяме любезности — тя ми изказва съболезнования за татко. Чувствам се малка в нейно присъствие, като дете, което се опитва да е на нивото на възрастен. Едва ли е повече от десет години по-възрастна от мен, но Мел се държи изключително самоуверено, като човек, който е наясно със своята мисия. Тя живее за народа и си личи, че това й харесва. Гласът й е дълбок и силен, а богатството му е резултат от професионалната й подготовка. Всяка дума звучи, сякаш предварително е стоплена в устата й, за да се възприеме по-лесно. Сега, като я виждам по-отблизо, ми изглежда по-млада, а луничките й придават момичешки вид. Рижата й коса е вързана отзад и по гърба й се стелят къдрици.
	— Е, какво ще кажеш, как смяташ, че си се справила? — Мел се усмихва дяволито.
	Поглеждам я. Ако кажа, че съм се справила добре, ще прозвучи ли като хвалба? А ако кажа колко съм била разсеяна, след като се разболя татко, ще прозвучи ли като оправдание за лошите ми резултати?
	— Ами, нямам представа — гласът ми трепери. — Изкарала ли съм?
	Мел се прави, че бавно търси сред листовете върху бюрото си. Най-накрая вдига поглед.
	— Изкарала си и още как. — Усмихва се широко и ми подава през масата лист с резултати. — Справила си се изключително добре, Леора — отлични оценки по всичко. Ще можеш да осъществиш мечтата си и да станеш татуист. Ако все още искаш това.
	Допирам ръце до пламналите си бузи. Усещам огромно облекчение, чак ми идва да се разплача. Мел става от стола си и слага ръка върху рамото ми.
	— Леора, съмнявала ли си се изобщо? — казва тя и си дръпва ръката. — Не съм си представяла, че ще си толкова притеснена.
	— Ами, просто изпуснах много уроци. Не бях сигурна, че ще успея да наваксам.
	— Трябваше да се справиш с редица трудности, но нещата вече ще се променят — можеш да забравиш за всички безинтересни предмети и да се занимаваш само с това, което ти носи радост. — Като вижда колко съм шокирана, ми намига. Свикнала съм възрастните да ми казват колко е важно всичко. — Направила си необходимото. Вече можеш да се заемеш с професионалното си обучение. — Мел сяда пак на стола си. Аз се понамествам на моя и леко се отпускам. — Трябва да обсъдим още нещо. — Сърцето ми се свива, когато тя измъква един лист от купчината документи пред нея. — Екзаминаторът е дал допълнителна препоръка — алтернатива на професията татуист. За първи път съм ментор, но доколкото ми е известно, това е доста необичайно.
	— Не искам да ставам четец — изтърсвам аз и Мел започва да се смее. Нейната лекота и спокойствие ми действат успокоително. Добре че не се е обидила.
	— Не става дума за това. — Тя поглежда листа и се понамръщва. — Интересна работа, особено като се има предвид кой беше баща ти. Тук се твърди, че са налице всички предпоставки от теб да излезе чудесен дерач. Ще те назначат по ускорена процедура, без допълнителни курсове за квалификация.
	Свъсвам вежди.
	— Дерач ли? Като баща ми? — Мел кимва и ми подава документа, който прочитам на глас.
C>
	Кандидатът демонстрира завидна сръчност, внимание към детайлите и няма абсолютно никакви проблеми да гледа кръв. Очевидната й дарба на четец би била много полезна не само при работата й като татуист. Тя е изключително ценно качество и за един дерач — професия, която горещо се нуждае от нови попълнения.
C$
	— Леора, имаш право на избор. — Тя се навежда напред. — Да забиваш игли в жива плът или скалпели — в мъртва.


>	Дванайсета глава

	Дълго време не отделям поглед от нея. Когато вижда колко съм объркана, тя слага топлата си ръка върху моята.
	— Леора, искам да ти разкажа една легенда. Може и да я знаеш — наскоро я разправих на едно публично дамгосване. Дано ти помогне да вземеш решение.
	Мел се изправя и ми показва татуировката на Светеца на бедрото си. Толкова пъти съм виждала статуята му на площада. Кимам, тя се прокашля и се приготвя да започне.
#	Светеца
	_Живял едно време в кралството на Белязаните един мъж, който вършел само добрини. Обичал бедните и се грижел за болните. Живеел простичко, раздавал се щедро и пръскал доброта наляво и надясно. Кожата му била свидетелство за непорочна праведност. Хората го наричали Светеца._
	_Един ден Светеца се разхождал досами границата на кралството. Стигнал до една страховита, покрита с лишеи стена. Светеца се обърнал към Бог за напътствие и скоро открил място, на което стената се рушала и била по-ниска. Предпазливо опипал порутения зид, прескочил го и се озовал в друго кралство, далеч от познатите градове. Скалистата земя изглеждала пуста. Искал да помага на изпаднали в беда, искал да спасява изгубени души, затова продължил напред. Прекосил тъмна гора и накрая стигнал до град, обвит в мрак. Докато прекрачвал градските порти, в гърдите на Светеца се надигнало неясно безпокойство. Уплашил се той, но сподавил боязливите си мисли. Страх, не страх — нямало друго място, което така отчаяно да се нуждае от неговата помощ._
	_Отначало Светеца решил, че тези земи са изоставени. Може би Бог е преценил, че мястото било обладано от зло, и го изкоренил. Озовал се на пуст площад с кладенец, но не видял кофа, с която да си извади вода. Седнал край него под палещите лъчи на слънцето. Всяко вдишване правело устатата му от суха по-суха. Напуканите устни го болели, а когато преглъщал, усещал пресъхналото си гърло. Имал отчайваща нужда нещо да го облекчи. Часове наред чакал някой или нещо да му помогне. В момента, в който си помислил, че не може повече да чака и се помолил жаждата му да бъде утолена от смъртта, покрай него минала жена. На рамото й бил кацнал гарван, а на чантата й била закачена кофа._
	_— Моля те, помогни ми! — замолил се Светеца с пресипнал и отчаян глас. — Дай ми вода, защото умирам от жажда._
	_Жената го погледнала, видяла татуираното му тяло, хвърлила поглед към собствената си празна кожа и се усмихнала._
	_— Ще ти струва скъпо._
	_Светеца се хвърлил в нозете й и обещал да й даде всичко, което имал, в замяна на малко вода. Жената бавно поклатила глава. Тя изредила своите условия. Ако имал сълзи, Светеца щял да се разплаче, но той само кимнал и се загледал как жената закачила кофата на въжето, за да извади кристалночиста вода от кладенеца._
	_Пресъхналото му гърло било съживено и той благодарил на жената с колкото глас му бил останал. Тя го погледнала презрително и му казала да я последва. Нали Светеца й бил обещал душата си? Гарванът навирил глава и тракнал с клюн. Този звук наподобявал смях._
	_Празната и призрачна жена, разбира се, била Знахарката. Тя управлявала града с тъмната си сила. Всички хора, които срещал Светеца, били с празна кожа и празна душа. Небелязани, необичани, непознаваеми. Той копнеел да сподели знанията си с тях. Отчаяно желаел да изцери раните им и да ги превърне в праведни хора. Но Знахарката го скъсвала от работа — търкал подове, чистел нужници, хранел животните и не му оставали сили да диша, камо ли да вдъхва живот и увереност на другите._
	_Един ден, след години вярна служба, Светеца бил изпратен в гората за храна. Придружавало го дете от града, което да му помага да носят продуктите. За да минава времето, Светеца му разказвал приказки, а детето слушало с блеснали очи. Всеки ден то водело все нови и нови приятели за помощници. Децата били запленени от историите на Светеца и го молели за още и още. Светеца бил благ с тях: не ги карал да вървят повече, отколкото малките им крачета можели да понесат, учел ги кои билки са лековити и кои храни ще ги направят силни. Не след дълго той се сдобил с армия от млади последователи, очаровани от неговата доброта и мъдрост._
	_Един ден обаче най-малкото дете в групата разказало на баща си за приключенията им със Светеца и човекът осъзнал, че скоро децата ще обикнат своя водач повече от родителите си. Детето преразказало приказките на Светеца и бащата разбрал, че това не е вече техният роб, а ментор на децата им. Докато Знахарката управлявала, приказките били забранени. Изправили Светеца пред нея, тя произнесла присъдата: смърт чрез одиране на кожата._
	_Светеца бил завързан и изложен на показ пред гражданите, които го съблекли и започнали да се подиграват на татуираната му кожа и на благата му душа. Масите ревели от задоволство, когато Знахарката забила ножа си в неговата плът. Тя режела красивата му кожа и я деряла, кървав сантиметър по кървав сантиметър. През цялото време гарванът кълвял, а тя го иронизирала и му говорела да се отрече от правия път и да й се подчини. Подигравала му се, докато сваляла татуираните истории от сухожилията му. След всяко дърпане, след всяко отрязано парче Светеца въздишал в агонизиращ екстаз. Тя можела да вземе кожата му, но не и живота му._
	_— Душата ми е свободна! — викал той, докато кожата му се отделяла. — Най-накрая, най-накрая душата ми е свободна!_
	_Разправят, че Светеца се прибрал вкъщи така: по мускули, кости и сухожилия, а около него като кралски одежди падала на дипли одраната му кожа, която вече не била затвор за чистата му душа. Никога не се родил по-добър човек от Светеца. От този ден нататък хората пускали на свобода душите си, като правели това, което направил Светеца — след смъртта си сваляли земните си одежди, своите истории, татуирани върху кожите си, за да продължат да живеят следващия си живот. И никога не престанали да разказват приказки или легендата за Светеца._
	— Вече разбираш — казва тихо Мел, — че и двете роли са изключително важни. Татуистът рисува символи по кожата и сваля товара от душата, но дерачът е онзи, който я освобождава от затвора й. Ще окажеш чест на обществото ни, която и от тези две професии да избереш. Но избирай мъдро, Леора!


>	Тринайсета глава

	Когато си тръгвам от музея, минавам покрай статуята на Светеца, а главата ми е кошер от мисли. Той се извисява над площада, благороден и спокоен. Зъбите му се виждат зад леката усмивка, а оголените му мускули внушават сила и мощ. Без кожата си изглежда най-могъщият човек, когото познавам. Мисля, че взех правилното решение, но винаги ще си задавам въпроса какво би станало, ако изборът ми беше различен. Мел мълчеше, като й казах предпочитанието си. Разочарована ли е? Дали и татко нямаше да се разочарова?
	Потърквам ръката си там, където ще бъде новата ми татуировка. Скоро няма да има връщане назад. Символът ще показва, че аз съм татуист. Винаги съм искала само това.
	И все още е така.
	Отивам да видя какво става с Верити. Тя, разбира се, се е справила отлично по всички предмети и още в понеделник започва работа в правителството. Отначало ще е разпределена в архива като другите стажанти, за да се запознае със системата, но менторът й я е уверил, че е много вероятно да я прехвърлят в отдел Погребения.
	— Татуист! Значи успя, Леора? И не е за вярване, че Мел ти е ментор. Голям късмет си извадила.
	Крачим развълнувани. В един момент забелязвам колко е часът, и подскачам.
	— Трябва да се прибирам. Мама ще ме убие, ако разбере, че първо с тебе съм се видяла. Ако ти каже, прави се на изненадана. Браво, Вети! Толкова се радвам за теб.
	Хуквам към вкъщи и се прибирам миг преди мама да си дойде.
	— Е? — казва тя и оставя шала и чантата си. — Как мина? Нямам търпение да разбера.
	Съобщавам й новината и тя ме прегръща силно. Чувам я как се смее и казва:
	— О, Леора! Татуист! Ще се справиш чудесно. Толкова се вълнувам.
	Не й казвам за избора, който ми даде Мел. Тайната си е моя и искам да я запазя за себе си.
	В деня, след като получаваме резултатите си, с Верити отиваме заедно при служебния татуист. Всяка от нас показва сертификата си — най-официалния документ, който съм виждала. Целият е в гербове, подписи и калиграфски знаци. Пращат ни в различни стаи, за да ни татуират.
	Мисля, че болката винаги се понася трудно. Мастилото щипе китката ми. Тази татуировка е по-голяма от дребните ни възрастови знаци. Представлява писалка и сабя, кръстосани над мастилница. Това е символът на татуистите. Когато заздравее, ще стане много красив, но сега усещам само болка. Дишам дълбоко и се опитвам да си мисля за нещо друго.
	Опитвам се да завържа разговор с татуиста. Питам го колко хора е татуирал днес. Мислех си, че ще се отпусне, след като ще му ставам колега, но като прочете сертификата, само нещо изсумтя. Изглеждаше отегчен. За миг ме обзе паника, която засенчи болката — не искам монотонна работа. Но работният ми ден няма да протича по този начин. Мел ми каза, че стажът ми ще бъде в студио, а не при служебните татуисти. Ще мога да правя татуировки, които хората са си избрали, а не всеки ден да бълвам едни и същи задължителни символи.
	Когато и двете сме готови, с Верити се възхищаваме на новите си татуировки през защитното фолио. Татуистът й се е справил много добре — линиите са прецизни и чисти. Нейният символ представлява колело, а под него везна. Китките ни са червени и болезнени, но скоро ще станат нещо, което ще сме горди да показваме, нещо, към което ще поглеждат хората, когато искат да разберат кои сме и какво работим.


>	Четиринайсета глава

	— Замръзвам — казвам на Верити, когато ми отваря вратата, за да вляза.
	Партито за завършването на следващия ден, след като сме получили резултатите, на практика е задължително. Всички са поканени и всички отиват, дори и аз. Малко ми е притеснено — все едно сме на училище, само че с алкохол. Още ни е забранено да пием, но със сигурност някой е убедил родителите си да купи пиене. Освен това от разговорите, които дочух в училище, разбирам, че много от съучениците ми се надяват родителите им да не забележат, че липсва някоя и друга бутилка вкъщи. Аз предпочитам да си остана у дома. И без това не съм особено близка с никой друг, освен с Верити. Обаче тя, която лесно се сприятелява с всеки, ме накара да й обещая, че ще отида. Струва си да го направя, само и само да спре през три минути да повтаря „ритуал за преминаване в следващия етап от живота ти“.
	С Верити ще ходим заедно на партито. Всички ще бъдат облечени с традиционните празнични дрехи и онези, които смятат, че голите крака, кореми и ръце са добра идея, ще трябва сериозно да си поговорят с мене. Плисираната пола и нагръдникът са изработени от кожа и са по-простичкият вариант на това, което носи Мел всеки ден. Просто не знам как го прави.
	Верити ме гледа с нескрит ужас.
	— Не знам как може да замръзнеш, като си увита във всички тия глупости. — Тя подръпва пластовете от дрехи, с които съм се облякла. — Изглеждаш като деветдесетгодишна старица — клати глава и отстъпва встрани, за да мога да мина.
	— Де да бях на деветдесет, тогава щях да мога да си остана вътре на топло.
	Верити е вбесена, но ме хваща за ръката, когато успява да я открие под всичките пластове дрехи.
	— Хайде, бабо, този път няма да се измъкнеш.
	Джулия е в кухнята и ни се смее, докато се мъкнем нагоре по стълбите.
	Верити от седмици крои планове как ще изглежда довечера. Пуснала е гъстата си черна коса. Накъдрила я е и е вдигнала бретона си със златисти щипчици, които изглеждат като цветни пъпки и блестят. Изглежда, сякаш е с корона на главата. Тъмната й кожа сияе. Все едно е родена да носи нашите традиционни дрехи.
	— Нали знаеш, че цяла нощ ще стоим навън? — мърморя аз, докато Верити развива шала ми.
	— Все пак отиваме на парти, Лори, а не на излет в гората. Без практични обувки, без гигантски шалове, без жилетки на дупки.
	Неохотно си свалям топлата и удобна дегизировка и Верити натрупва всичко на леглото. Намествам си нагръдника така, че да скрия стриите си. По-видими са от всякога. Верити ме слага да седна на стола й, навива косата ми на масурчета и ги защипва назад. Прави го с лекота. Дава ми от нейните бижута и намазваме кожата си с крем и блестяща пудра, като внимаваме да не засегнем все още болезнените китки.
	Когато и двете сме готови, Верити ме обръща към огледалото. Отварям уста да се оплача, но я затварям, като виждам, че всъщност изглеждам добре. Е, не колкото Верити (това няма как да стане), но въпреки всичко доста добре. По голите ми ръце и рамене има съвсем малко татуировки, но поне блестящата пудра маскира пепелявия оттенък на кожата ми. Верити също няма татуировки, които сама е избрала, но тя така или иначе е много красива и не й трябва допълнителна декорация, за да изглежда съблазнителна.
	— Изглеждаш изумително — ми казва Себ, като слизаме долу. Той вече си е облякъл пижамата, а правата му кестенява коса е леко разрошена. Ляга си рано, защото трябва да е в хлебарницата в ранни зори.
	Прегръщам го и шепна в ухото му:
	— Де да можеше и ти да дойдеш! Щеше да е по-весело.
	Той се смее, дръпва се и клати глава.
	— Едно парти за завършването е достатъчно — усмихва се. Толкова прилича на Саймън. Очарователен е.
	Джулия е облечена за работа и готова да тръгва. Изглежда уморена, а косата й май още е посивяла, откакто я видях за последен път. Но пък сините й очи греят. Тя ни е хванала за ръце и е готова да се разплаче.
	— Вие двечките, може ли да спрете да растете? — Верити от две години вече е по-висока от Джулия. — И двете сте прекрасни.
	Верити я стрелва с очи, но се вижда, че й е приятно. Джулия прегръща Саймън, а той я целува по главата. И двамата изглеждат горди с Верити. Усещам известна завист. На излизане обещаваме на Саймън, че ще бъдем добри и Верити ще се прибере навреме. Докато вървим нататък, се препъва на високите си токчета и аз тайничко ликувам, че съм обута с „практични обувки“. Нейните не ми стават. Аз може и да замръзна, но поне няма да си изкълча глезена. А пък и ботушите си ги харесвам.
	Партито го правят в малката горичка до училището. По музиката, виковете и пискливото пеене разбираме, че сме близо. Докато вървим през гората, усещаме как вятърът носи успокоителната миризма на дим. Верити се възхищава на фенерите, висящи от дърветата, а аз с радост забелязвам на една малка полянка запален мангал. Около него на одеяла са насядали старите ни съученици. Някои си препичат маршмелоу, други хвърлят в огъня каквото намерят на земята и гледат как изгаря. Забелязвам с облекчение, че вече са дошли доста хора. При това положение ще можем по-лесно да се смесим с тях. Всички са страшно любезни. Вече ни прегърнаха поне десет души, с които едва ли сме си разменили и дума в училище. Сигурно се дължи на комбинацията от алкохол и завършването на училище и изпитите.
	Едно момче от курса по татуиране ни дава по една бутилка и крещи: „Наздраве!“. Казва се Карл и е от онези хубави момчета със супервисоко самочувствие, които ме плашат. Той е рус, висок и предполагам, минава за очарователен, ако се съди по множеството обожателки, които има в училище. Макар че моето мнение е различно. Още в началото на курса той разбра, че лесно се изчервявам, и реши, че при всеки удобен случай ще ме кара да се чувствам неудобно.
	Сега вече е достатъчно само да е наблизо и аз усещам напрежение. Все повтаря, че курсът по татуиране му е резервен вариант, защото баща му със сигурност щял да му намери работа в семейния бизнес. Но никой така и не разбра какъв е бизнесът. Сигурно нещо непочтено. Срам ме е да му кажа, че не искам да пия, затова взимам бутилката и когато не гледа, я слагам на масата с другите напитки. Тази вечер, слава богу, май няма да ме тормози. Тръгваме към мангала (т.е. аз вървя, а Верити се олюлява — все пак токчета и гора не са най-добрата комбинация), където тя вижда свой познат от курса по политика. Той и приятелите му ни правят място на тяхното одеяло. Чудя се как да седна, без бельото ми да се покаже на целия свят. Решавам, че ще коленича, но се чувствам адски неловко. Едновременно слушам разговора между Верити и приятеля й и се оглеждам. Просто съзерцавам. Ето това съм аз в редките случаи, в които ходя на партита — най-добре ми е да си мълча и да наблюдавам хората, да ги изучавам.
	Повечето ми съученици, изглежда, са използвали тази вечер, за да се изфукат с татуировките си. Показват новите си професионални символи на китките, писукат, прегръщат се, чукват юмруци. Училищната ни униформа скрива повечето от татуировките ни и разбира се, само учениците от последния клас са достатъчно големи, за да избират своите. Дрехите на момчетата също са от мека кожа. Гърдите им са голи, но поне имат панталони. Някои от тях са компенсирали липсата на татуировки с рисунки от кал по гърдите си. Те крещят, борят се, перчат се пред всеки, който ги погледне.
	Съвсем естествено превключвам на режим „четене“ и започвам да разглеждам историите на доскоро скрити татуировки. Виждам една чаровница с руса коса до раменете и широка, спокойна усмивка, която вече си е направила голяма татуировка на задната страна на бедрото. Върху кожата й се е навила змия. Докато я гледам, езикът й потрепва и разбирам, че татуировката е направена по настояване на приятеля й. Даже май той е избрал каква да бъде. Усещам как люспестото тяло на змията е в разрез с нежната душа на момичето и как се опитва да я завладее, като заема огромна част от крака. Изпитвам облекчение, като разбирам, че вече не е с това момче, но е тъжна, че е оставило такъв отпечатък върху нея.
	Какво ли е да си змия — да можеш да си смениш кожата и да започнеш начисто?
	Някои хора като мама и татко избират тема на татуировките си — нещо като рамка на бъдещите им символи. Този подход е често срещан. Например всички татуировки на мама са цветя, но не букети. Тя е по-скоро жив хербарий. Всеки цвят е изобразен като ботанически експонат — добре оформен, подреден и анотиран. Цветята са като нея — красиви, семпли, дискретни. Когато я видиш за първи път, се зашеметяваш от детайлите, които красят кожата й — все едно ей сега ще усетиш и аромата им. Но ако я погледнеш по-отблизо и разчетеш символите й, ще разбереш, че всяко цвете има своето значение. Има пъпки, които са запечатани в момента, в който ще се отворят. Има и напълно разцъфнали, които ти се иска да докоснеш. А потъмнелите крайчета на трети показват, че са прецъфтели. На мен ми е трудно да я разчитам — дали защото е твърде близо, или защото много добре умее да се прикрива, не знам.
	Татковите татуировки бяха свързани с океана. Ходил е веднъж до брега като дете. Все още пазим мидите и камъчетата, които е събрал тогава. Цялата му кожа беше покрита със сини и зелени вълни, риби, чайки, русалки и водни кончета.
	Освен гарвана.
	Пропъждам тази мисъл. Като гледам съучениците си сега, на партито, виждам, че мнозина от тях не са били особено методични в избора на първата си татуировка. В часовете по татуиране учителят говореше подигравателно за такива хора — такива, които избират татуировките си, без да мислят. Казваше, че някой ден ще съжаляват, а също и че безвкусицата им винаги ще бъде изложена на показ. Може и да е прав, но си мисля, като ги гледам как се смеят и си бърборят край огъня, че поне са направили нещо — поне са отишли и са си направили татуировка, нарисували са линийка върху кожата си. Поне не ги е било страх.
	Верити вижда друг приятел и ми казва, че ще отиде да го поздрави. Сваля си обувките и тръгва към него, като си оставя бирата на земята до мен. Другите момчета, които седяха на одеялото, също си тръгват. Усмихвам се и им махвам, после продължавам да гледам огъня, хипнотизирана от пламъците му. Представям си как тялото ми е покрито с пламъци и пепел, и вдишвам дима, издигащ се от мангала. Моята тема би могла да бъде огън, макар че не точно това съм аз — не съм достатъчно страстна и никога не излъчвам сексапил.
	От лявата ми страна нещо прошумолява и на одеялото сядат няколко младежи. Заваляният им говор показва, че доста са изпили. Един от тях прекатурва бутилка и бързо премествам обувките на Верити. Изведнъж едно от момчетата се обръща към мен и виждам, че е Карл.
	Мирише на бира и по начина, по който бавно мига, докато плъзга поглед по мене, си личи, че доста шишета е обърнал. Заглеждам се в огъня с надеждата, че ще забрави за мене. Прозявам се и потръпвам. Кога най-рано е прилично човек да си тръгне от парти?
	— Хей, Лора, не заспивай! — Карл раздрусва рамото ми, сякаш за да ме разбуди. Пускам една крива усмивка и се премествам малко по-далеч от него.
	— Казвам се Леора — отвръщам хладно и си приглаждам полата.
	— А, знам. Но виждам, че те дразни, като ти викам Лора. Цялата почервеняваш. — Гледам навъсено, но усещам, че се изчервявам. — Ето и сега е така.
	Свивам рамене.
	— Все пак седя до огъня, Карл. Не се ласкай толкова много!
	Карл се заглежда в татуировката на китката ми, която замъгленият му поглед изведнъж е забелязал.
	— А, и ти си го изкарала, значи?
	Кимам леко.
	— И аз. — Той протяга ръка и виждам на китката му същата татуировка.
	Поглеждам го въпросително.
	— Мислех, че ще работиш при баща си?
	Прокарва замислено ръка през косата си, после се навежда напред. Дъхът му мирише на бира. Казва тихо:
	— Промяна в плана, Лора. Татко държи да имам професия. — Разочарованието му е очевидно.
	— От тебе ще излезе чудесен татуист — му казвам окуражително. — Сигурна съм, че ще е за добро. — Независимо че минава за не особено умен, той е един от най-способните в курса.
	Изглежда, не знае как да реагира на дружелюбното ми отношение, и известно време мълчи. После изтърсва:
	— Не знаех, че има и момичета татуисти. Но аз и без това сума ти време си мислех, че си момче.
	Поглеждам го ококорено.
	— Не искам да кажа, че приличаш на момче — казва Карл. — Просто не съм очаквал да видя момиче в курса по татуиране, затова предположих…
	— Предположи, че съм мъж, защото искам да стана татуист? Благодаря ти, Карл. Адски си мил — готвя се да се изправя, но той ме хваща за ръката.
	— Не си тръгвай! Аз просто се закачах. Изобщо не приличаш на мъж. Даже тази вечер си много красива — поглеждам го с досада и се протягам да взема обувките на Верити. Когато се обръщам, виждам, че лицето на Карл е съвсем близо, и разбирам, че той се опитва да ме целуне.
	— О, Карл, я се разкарай! — Слагам и двете си ръце върху гърдите му и силно го избутвам. Той отваря широко очи, сякаш току-що се е събудил, и по лицето му пробягва гневна сянка. Някои от приятелите му започват да му се присмиват.
	Ставам, изтупвам пръстта от коленете си и тръгвам към гората. Докато се отдалечавам, чувам Карл да казва:
	— Ама че ненормалница! Изобщо нямах намерение да я целуна — но приятелите му продължават да му се подиграват.
	Намирам Верити, която си приказва с Раул. Винаги го е харесвала, защото е неин тип — пригладена коса, чисти дрехи, които обаче контрастират с дяволитото му чувство за хумор. Подавам й обувките и й прошепвам, че си тръгвам. Тя казва, че ще дойде с мене, но виждам, че й се остава. Намигвам й и се надявам да извади по-голям късмет от мене.
	Може би не трябва да вървя сама, но определено си мисля, че съм оставила реалната заплаха на партито. Карл. Ама че идиот! Добре че училището свърши и повече никога няма да го видя.


>	Петнайсета глава

	Обучението ми започва в понеделник. В неделя мързелувам, преглеждам информацията, която са ми дали, приготвям си новата униформа (стоманеносива туника и панталон — вълнуващо), проверявам къде точно трябва да отида за стажа (малко студио в центъра, което е съвсем ново, но вече има добра репутация, а собственикът, Обел Уитуърт, набира популярност), и преглеждам старите си учебници. Рисувам няколко татуировки в скицника си, но всичките ми изглеждат глупави и детински. Доста съм притеснена за утре.
	Събуждам се с онова смътно усещане — смесица от притеснение и вълнение. Сякаш дълбоко в себе си съм развълнувана, но вълнението е скрито много, много дълбоко под притеснението, което изпитвам. Главата ми е пълна с въпроси — що за човек е Обел? Какво ще стане, ако направя грешка? Ужасен татуист ли ще стана? Аз ли ще съм единственото момиче? Какво ще правя, ако ми се допишка, а има само мъжки тоалетни? Но на фона на целия този шум в главата ми чувам тъничко гласче, което пита: Ами ако всичко е чудесно? Ами ако ми хареса? Ами ако съм родена точно за това?
	Мама е приготвила закуска: плодове, кисело мляко и нещо, което мирише на прясно изпечен хляб. Сигурно е ходила много рано да го купи. Реже го и по дъската се пръскат малки парченца от хрупкавата кора. Обикновено това е за мене идеалната закуска, но днес ми е прекалено притеснено, за да ям.
	— Изглеждаш прекрасно, миличка — казва мама, приглажда гънките на униформата ми и връзва наново шарфа ми.
	— Мамо, облечена съм от глава до пети в сиво. Не изглеждам прекрасно, изглеждам като някоя мишка.
	Мама ме придърпва към себе си, прегръща ме и целува косата ми.
	— Не си като мишка. Хапни нещо и после ще запалим свещите и ще се помолим на семейството да те закриля днес. — Отхапва от тоста си и докато дъвче, казва: — Спомням си моя първи ден. Страшничко е, но повярвай ми, до края на седмицата ще се чувстваш, все едно винаги си работила там. Сигурна съм, че ще се справиш. Родена си за това. — Усещам, че полага големи усилия да е мила с мене, сякаш се опитва да каже това, което татко би ми казал, ако беше тук сега. — Спомням си съветите на моя ментор: не казвай „просто искам да променя света“ и се опитай да запомниш имената на хората. Помни това и всичко ще е наред!
	Усмихвам се.
	— Ще ми позволиш ли да те татуирам тогава?
	Очите на мама се разширяват и тя започва да кашля, защото се е задавила с една троха.
	— Задай ми този въпрос, като приключи стажа ти, миличка. — Тя се усмихва, а после и двете избухваме в смях. Едва тогава си давам сметка, че може би и тя е притеснена. За нея е важно да съм щастлива, за нея е важно да успявам и да се развивам.
	С мама заедно излизаме от вкъщи — тя отива при свой клиент в предградията, а студиото, в което ще работя, е в центъра. В края на улицата се прегръщаме за довиждане и аз продължавам сама.
	Вдишвам топлия аромат на хляб, идващ от хлебарницата, и заобикалям цветаря, който изнася пред магазина сандъчета с есенни цветя. Стъпвам по изсъхналите листа на земята и се наслаждавам на топлата милувка на слънцето по лицето ми. Но вятърът е студен и докато вървя, скръствам ръце отпред. В ушите ми звучи татковият глас: „Това са любимите ми дни — слънчеви с хапещ вятър“. Усмихвам се, но веднага усещам тъжната буца в гърлото. Хайде сега, Леора, казвам си. Не можеш да се появиш на новата си работа със следи от сълзи. И докато минавам покрай музея, ми идва утешителната идея. След работа ще мина да видя книгата му. Посещенията са разрешени. Ще му разкажа как е минал денят ми, а той ще ми вдъхне кураж.
	Чувствам се по-щастлива и по-смела. Вдигнала високо глава, продължавам по пътя си. Разминавам се с други хора, които отиват на работа. Някои от тях, също като мене, започват стажа си днес. Всички са облечени в различен цвят, който показва професията им. Само аз съм в сиво. Татуистите сме много малко.
	Намирам малката странична улица, на която се намира студиото, и завивам по нея. Когато почти съм стигнала, виждам фигура, облечена в сиво. Сигурно друг стажант. Приближавам се и сърцето ми се свива.
	Карл. От всички възможни стажове точно в моя ли се падна?
	Как според Верити трябва да реагирам? — мисля си аз. Верити би ми казала да го игнорирам: Той е едно нищожество, Лори. След време ще се чудиш как си позволила на някой толкова незначителен човек да се намеси в живота ти.
	Тя би казала такова нещо.
	И Карл не изглежда много доволен, че ме вижда. Беше се подпрял на стената, но сега се изправя и ме поглежда. Има широки рамене и макар русата му коса да е сресана назад, няколко кичура са паднали пред сините му очи. Сивата униформа му стои добре и както се очаква, не показва никакви признаци на нервност.
	— Не мога да повярвам — казва той. — Това е някаква шега. Никой не ми е казал, че стажът ми ще е с още някого.
	Свивам рамене. Нищо не казвам. Стоя със скръстени на гърдите ръце, облегната на стената, и чакам. Не се приближавам. Улицата е безлюдна. Гледам си в краката и не правя нищо, с което да предизвикам подигравките му. Не си представях така днешния ден.
	В този момент се чува дръпване на райбер и превъртане на ключ и двамата се изправяме. Вратата се отваря и пред нас застава най-красиво татуираният мъж, когото съм виждала.
	— Карл? Леора? По-добре влизайте!
	Вътре всичко е или дървено, или сиво. Дървени маси, бледосиви стени, метални столове. Мъжът, който ни покани вътре, е в пълен контраст с обстановката. Не ме бива да определям възрастта на хората, но е по-млад от мама — може би е на около трийсет и пет. Главата му е обръсната, а ръцете — силни и бледи. В него има нещо сбъркано, нещо необичайно, но не мога да определя какво точно. Освен цвета на красивата му кожа и безспорното му присъствие има още нещо, което не мога да разбера. Става ясно, че съм го зяпнала, когато казва:
	— Добре ли си, момиче? — изчервявам се и кимвам, смутена, че са ме хванали. — И така, вие двамата, слагайте престилките. Казвам се Обел. Може и да сте чували името ми, но със сигурност сте виждали мои татуировки. Ще се учите от най-добрия, така че от вас очаквам изключителни резултати. Не го забравяйте! — Думите му са арогантни, но изречени делово и звучат просто като самоувереност. — И още нещо: не ми пука за вас, държа само на себе си. Ако не оправдаете очакванията ми, ви изхвърлям, без да ми мигне окото. Всичко, което правите, се отразява на репутацията ми, затова очаквам старание. Разбрано?
	И двамата с Карл промърморваме, че сме съгласни, и с облекчение забелязвам, че и той като мене гледа с известен страх.
	— А сега, кажете ми — започва Обел — каква е причината да изберете татуирането за своя професия? Първо ти. — Той кимва към мене.
	Супер!
	— Ами, винаги съм обичала да рисувам и… — Изпитвам страхопочитание към този човек и мозъкът ми блокира. Накрая изтърсвам: — Исках да се занимавам с нещо, което ще промени света.
	Не. Казах: „Искам да променя света“. Какво ми става?
	— Много добре. Но не получих отговор на въпроса си. Затова ще попитам още веднъж. Защо именно татуиране?
	Поемам си дълбоко въздух и се съсредоточавам.
	— Мога да разчитам татуировките на хората и нямам проблем да гледам кръв — в момента съм толкова притеснена, че говоря, без да се замислям, и виждам, че той едвам удържа усмивката си. — Винаги съм проявявала интерес към татуировките на хората — какво значат, защо са ги избрали. Не съм и гнуслива. Така че татуирането ми се струва подходящо. — Свивам рамене и осъзнавам, че същото можех да кажа и ако бях на стаж като дерач.
	Той се смее и вече не изглежда толкова суров.
	— Можеш да разчиташ татуировките на хората? Сигурна ли си, Леора? — по гласа му личи, че се закача, но очите му са сериозни.
	И в този момент ми просветва. Ето какво е необичайното в него. Не мога да разчета татуировките му. Всички са си на мястото — съобщават ни на каква възраст е, откъде е, какво е образованието му. Но освен тази задължителна информация не издават нищо друго. Не мога да разбера дълбокия смисъл и съм в пълно недоумение. Погледите ни се срещат и за миг той вдига вежди, сякаш задава въпрос.
	— Да, обикновено мога — успявам да кажа, преди той да се обърне към Карл. А Карл ме гледа и се подсмихва.
	— А ти, момче, защо искаш да ставаш татуист? И само не ми казвай, че искаш да промениш света. — Тук аз се изчервявам и забелязвам, че Карл се е изпънал.
	— Татуирането е онова нещо, с което винаги съм искал да се занимавам — Лъжец, мисля си аз, — Вече имам собствено произведение — Карл си повдига крачола и ни показва татуиран дракон. Доста е добър, по дяволите.
	— Ти ли си го направил? — пита Обел и вдига вежди.
	Карл се хили гордо и кима.
	— Идваш ми тук с незаконна татуировка и очакваш да съм впечатлен? Да не си споменал на някого за това, чуваш ли, никога! Не и преди да я оправя да не изглежда като детска рисунка. Не мога да си позволя хората да свързват подобно нещо със студиото ми.
	Карл пуска крачола си и се изчервява. Май не е очаквал да попадне в такава ситуация: да показва незаконните си татуировки и да отговаря на въпросите на един специалист татуист. Изпитвам едно злорадо задоволство, че Обел му смачка фасона.
	Обел въздиша и ни поглежда с безразличие.
	— Ами, заповядайте оттук — казва той и ние тръгваме след него към студиото.
	То е лъскаво и светло, а стените са бели. Помещението е разделено на две от метална рецепция. Така няма пряка видимост към клиента, който се татуира в момента. Подът е постлан с черни плочи. Забелязвам и голям параван на колелца, изрисуван с националните ни символи. Зад паравана се намира черният кожен стол. Сърцето ми се изпълва с трепет — ето къде ще направя първата си татуировка. Страхът, който ме беше обзел по-рано, изчезва и аз се отдавам на вълнението, настанило се на неговото място. Това е моята професия, сигурна съм.
	Обел ни показва студиото. Обяснява, че днес работата ни е само да слушаме и наблюдаваме. Това и правим — гледаме и когато клиентите започват да идват, носим на Обел инструментите, които иска.
	Първият клиент е мъж към трийсетте. Иска да си направи татуировка, с която да отбележи повишението си, и държи това да стане в обедната му почивка след два часа.
	— С удоволствие ще ви направя татуировката, но няма да е днес — казва Обел с твърд, но почтителен тон. — Най-напред правим консултация, а след седмица — татуировката.
	Мъжът се намръщва.
	— Предишният ми татуист ми ги правеше веднага, в удобно за мен време.
	Обел накланя глава на една страна в знак на разбиране.
	— Разбира се, че ще се разберем за подходящо за вас време, господине, но никого не татуирам без подробна консултация и поне седмица време за размисъл. — Мъжът стисва зъби и се питам дали няма да стане и да си тръгне. Обел продължава да говори спокойно и тихо. — Ако впоследствие съжалявате или избързате с нещо неподходящо, аз няма да съм си свършил добре работата. Искам да обичате татуировката, която ще си направите тук. Искам да се гордеете със символите, които вашето семейство ще запази след смъртта ви.
	Увереността на Обел, изглежда, успокоява мъжа и раздразнението му изчезва. Той обсъжда с татуиста идеите си и още преди да си тръгне към офиса, вече изглежда омагьосан от Обел. Аз също.
	Цяла сутрин тръпна в очакване да ми поиска съответните инструменти, когато влезе нов посетител. С Карл слушаме внимателно въпросите, които задава на всеки клиент, докато обсъждат новата татуировка. Той не просто приема решението му, а го разпитва.
	— Виждали ли сте този символ на някой друг човек? За какво ви напомня? Присъства ли в някои от семейните ви книги? Къде искате да бъде поставен? Какъв да е размерът му? Ще бъде ли част от по-голяма композиция? Какво бихте искали да внушите на хората с тази татуировка? Какво ви харесва в работата ви? А какво не одобрявате?
	Той задава въпросите, после се обляга и слуша. Точно тогава го наблюдавам. Понякога седи напълно неподвижен, като че ли не иска да прекъсне или да повлияе на отговорите им, като прави нещо повече от това да диша. С други клиенти разговорът тече оживено и леко. Но в момента, в който иглата се напълни с мастило и той включи машинката, замлъква. Сякаш се слива с мастилото и мастилото се слива с него. Сякаш се превръща в човека, когото татуира. В душата му се смесват кръв и мастило. Виждам, че и Карл го наблюдава с жаден поглед. И двамата сме впечатлени.
	В края на деня Обел ни вика при себе си.
	— Само да ви кажа, че възнамерявам да разширя бизнеса си. В края на обучението ви ще има свободно място за още един татуист в студиото. Докажете ми, че заслужавате, и може да избера единия от вас.
	С Карл се споглеждаме. Залогът току-що се вдигна и съм сигурна, че и двамата смятаме да спечелим.
	След края на работния ден си тръгвам от студиото замаяна. Сутринта с цялото притеснение ми се струва, че е била преди дни. Докато вървя към центъра, се усмихвам, а вълнението още бушува в мен. Решавам, че искам работата, независимо от лошия късмет да се конкурирам с Карл. Бас държа, че позицията не го интересува — той просто иска да спечели. Карл може да е досаден, може да е тук само защото баща му го е накарал, но трябва да призная, че има талант.
	В този момент се сещам, че исках да мина през музея, за да видя книгата на татко, и се усмихвам широко. Нямам търпение.


>	Шестнайсета глава

	След топлото студио хладният въздух навън ми идва много добре. Вятърът разхлажда лицето ми и отпуска нервите ми. Истината е, че Карл беше неприятна изненада, но издържах първия си работен ден, без да се изложа. Да видим как ще е утре, чувам тъничкия си вътрешен глас, но не му обръщам внимание.
	Улицата към музея гъмжи от хора и звуци. Разминавам се с натоварени от пазара купувачи, които се движат забързано. Аз вървя бавно, защото за първи път от месеци насам изпитвам някакво приятно задоволство. Първият ми работен ден мина неочаквано добре, а след минути ще видя татко. Позволявам си да се усмихна. Не се чувствам точно щастлива, защото още не съм готова, но сякаш усещам уханието на щастието зад ъгъла — вече е съвсем наблизо.
	Виждам надписа над широките врати на музея — „Пред нас лежи голата истина“. Потръпвам в очакване и леко притеснение. О, нямам търпение да го видя! Меките ми ботуши се движат почти безшумно по покрития с плочки под, но все пак Беатрис от рецепцията вдига поглед и широко ми се усмихва.
	— Здравей, Леора! Днес ли беше първият ти работен ден?
	— Стажувам в едно студио за татуировки малко по-надолу — отговарям с усмивка. — Искам да разкажа на татко как е.
	Тя кимва. Очите й са пълни с топлина и съчувствие. Посочва ми библиотеката на музея.
	Минавам през атриума* и усещам зимното слънце да влиза през покрива, който е толкова висок, че и на птиците ще им се завие свят. Хвърлям по едно око на експонатите и отварям стъклените врати към библиотеката. Високите етажерки с книги скриват слънчевата светлина и това помещение винаги ми се е струвало мрачно и неприветливо. Миризмата на стари книги ми навява спомени за зимните дни и татко, който пали огъня с намачкани вестници. Верити идва понякога да учи тук. Смята, че тишината й помага да се концентрира. Избира си писалище и стои по цял ден.
	[* Атриум — голямо открито пространство (двор) между етажите, което обикновено завършва с остъклен покрив и/или големи прозорци. — Б.пр.]
	Не знам защо, но аз не се чувствам удобно тук, сякаш съм експонат. Поемам си дълбоко въздух и затварям очи. Не съм дошла да уча, дошла съм за татко. Библиотекарката не ми е позната, но жената е внимателна и усмихната и когато й казвам за какво съм дошла, отваря едно чекмедже, изважда от него формуляр и ми показва как да го попълня. Пуска заявката ми за книгата по тръбата до долния етаж, където се намира архивът и където се съхраняват наскоро подвързаните книги.
	Докато чакам, гледам през вратите към атриума. Той се вижда от всички етажи на сградата. Като сцена е. Оттук има видимост към някои от временните експозиции, които често сменят. В момента са изложени книгите на някои от най-уважаваните ни лидери, а в най-голямата витрина е поместено копие на татуировките на кмета Лонгсайт. Оглеждам библиотеката, за да видя дали днес няма някой познат тук. Виждам само едно момче, което кротко си чете в ъгъла.
	Въздишам и се питам колко ли още ще трябва да чакам. Толкова много искам да видя книгата на татко и не ми се чака и секунда повече.
	Трябва да са минали десет минути, когато чувам стържене на стол по пода. Вдигам поглед и виждам момчето да се приближава към рецепцията. Застава встрани и поставя една книга на бюрото. Изглежда малко по-голямо от мене и ми се струва, че съм го виждала някъде — може да е някой от по-горните класове. Прекрасен е и ако е от училище, щях да съм го забелязала. Кожата му е в топъл тъмен цвят, а очите зад очилата със златни рамки — интелигентни. Докато чака библиотекарката да му обърне внимание, пъхва една тетрадка в кожената си раница, закопчава я, прокарва пръсти през разрошените си къдрици, чуква леко очилата си и ги оправя. О, не. Забелязал ме е. Сега ще реши, че съм го загледала, а аз не съм. Е, може би малко, но не искам да разбира. Забивам поглед в дървеното бюро на рецепцията. Ох, как искам да е лесно, как искам да съм като Верити — поне веднъж.
	— Извинете — обръща се той към библиотекарката. Гласът му е приятен: дрезгав и плътен, — търся втори том на тази книга. Имате ли го?
	Тя поглежда листчето, което й е показал.
	— Бихте ли почакали да проверя? — пита тя. — Нищо не мога да ви обещая.
	Момчето е съгласно и когато тя се отдалечава, то ме поглежда и ми се усмихва някак заговорнически и това ме хваща неподготвена. Усмихвам му се и аз и се опитвам да не се разсмея.
	Точно когато пристъпвам от крак на крак за хиляден път, влиза една служителка и подава някакво листче на библиотекарката, която гледа стреснато, оставя папката, по която е работила, взима бележката, прочита я, поглежда ме и я сгъва на две.
	— Заявената от вас книга в момента е недостъпна — тя говори тихо и смръщва вежди.
	— Моля?
	Подава ми бележката и продължава да си върши работата. По този начин ме оставя да я прочета на спокойствие. Гледам думите, но всичко се мержелее пред очите ми. Не е в наличност. Конфискувана до второ нареждане.
	— Чакайте малко! Сигурна съм, че е станала грешка. — Сърцето ми бие лудо, а вълнението от предстоящата среща с татко преминава в страх. — Той… Книгата му е тук, само изчаква насрочването на церемонията по претеглянето.
	Библиотекарката ме поглежда и въздиша, но не казва нищо. Погледът й издава безпокойството на човек, който досега не се е сблъсквал с такава ситуация.
	— Да не би да са търсили не където трябва или да са сбъркали името? — питам аз, а гласът ми звучи леко отчаяно. Сигурно е станала грешка. Убедена съм, че е така.
	Библиотекарката става и излиза пред рецепцията, защото очевидно се притеснява, че ще направя сцена.
	— Няма грешка. Вижте сама какво пише на листчето — тя го докосва леко, сякаш се страхува да не се опари. — Книгата на баща ви не е в наличност. Конфискувана е. — Сочи с пръст думите, които започват да подскачат и да се кривят, защото очите ми се пълнят със сълзи.
	— Щом е конфискувана, искам да знам защо — гласът ми прозвучава по-високо, отколкото очаквам, и виждам как библиотекарката настръхва. — Моля ви, трябва да ми помогнете. Умолявам ви — трябва да видя баща си.
	Библиотекарката хвърля притеснен поглед покрай мене и забелязвам, че прави знак на някого зад гърба ми. В този момент някой ме хваща за ръката и виждам, че е красивото момче, което е гледало цялата сцена. Възмутено се дръпвам, но то ме притегля към себе си, като ме държи учудващо здраво.
	— Това няма да помогне, а и не е желателно да си създаваш неприятности — шепне в ухото ми. Кимва с глава на пазача, който върви срещу нас, а аз се оставям на момчето да ме изведе от музея. Листчето е още в ръката ми.
	— Какво си мислиш, че правиш? — изсъсквам аз, докато се опитвам да си отскубна ръката.
	— Продължавай да вървиш. Сега не можем да говорим. Хайде! — Пуска ми ръката и тръгва да слиза по каменната стълба. Поколебавам се за момент, но тръгвам след него леко замаяна. Не искам да изоставям татко — трябва да му задам толкова много въпроси. Въпреки че се държи кротко, момчето излъчва авторитет. Усещам студения вятър по бузите си. Слизам бързо по стълбите, за да настигна младежа. Той тръгва през площада, а аз вървя зад него. Обръща леко глава и пуска една усмивка, която ми изглежда съчувствена.
	Поглеждам назад и виждам, че пазачите са застанали на най-горните стъпала на музея и ни гледат.
	Няколко минути вървим мълчаливо, излизаме от площада и тръгваме по мрачни улици, покрай офиси, магазини и предприятия. Усещам първите ледени дъждовни капки и потрепервам.
	— Да влезем тук! — Той изведнъж ме хваща за ръка и се шмугваме през една ниска врата. Оказва се кафене, в което не съм идвала. Вътре е претъпкано с хора, топло и светло, а въздухът е изпълнен с аромат на кафе и разговори. Момчето казва нещо на мъжа на касата и както ме е хванал за ръка, ме повежда към едно сепаре в дъното. Стените му заглушават шума от разговорите и смеха и те карат да се чувстваш на сигурно място.
	В един момент осъзнавам, че стискам доста здраво ръката му. Пускам я и се опитвам да скрия неудобството си, като бързо развързвам шала си и го нагласям както трябва, преди да седна. Едва тогава поглеждам момчето и осъзнавам напълно в колко странна ситуация съм се озовала. Преди час чаках да видя книгата на баща си, а в момента седя на непознато място с абсолютно непознат човек.
	— Здравей — казва той и се усмихва. — Аз съм Оскар. — Подсушава очилата си в ризата. Когато се смее, се виждат трапчинките му. — Сигурно ме мислиш за някой особняк. Но ти гарантирам, че обикновено не отвличам момичета от музея — навежда се към мене и казва: — Добре ли си?
	Прокарвам пръсти по ръба на масата и усещам текстурата на старата дървесина.
	— Да. Не, всъщност не съм добре, но това е добре, имам предвид това, че съм тук. — Вътрешно се надсмивам на себе си. — Аз съм Леора. — Протягам ръка, той я стисва и се усмихва.
	Носят ни кафе в керамични чаши, които изглеждат ръчно изработени. Отпивам гореща глътка, докато се опитвам да измисля какво да кажа.
	— Какво стана там? — пита Оскар. — Не ти разрешиха да видиш някого ли?
	Поглеждам го. В повечето случаи не обичам да говоря за себе си. Но обстоятелствата около нашата среща са по-странни и от него самия и някак си усещам, че мога да му се доверя. Аз май съм идиотка, заслепена от едно красиво лице и чаша кафе? Вероятно е така, но съм прекалено уморена и изнервена, за да си дам сметка. Но със сигурност искам да си поговоря с някого.
	— Баща ми. Той… почина. — Преглъщам вълнението си.
	— Съжалявам да го чуя — казва Оскар, слага си очилата, плъзва ги нагоре по носа и се навежда, за да слуша.
	— Ами, книгата му се съхранява в музея, докато стане време за церемонията по претегляне на душата, така както за всеки починал. Но както сигурно чу, библиотекарката ми даде това. — Изваждам смачканото листче и го давам на Оскар, който мълчаливо го прочита и го плъзва по масата към мене. — На него пише, че книгата му е конфискувана и… не знам какво да правя. Какво изобщо значи това? — Докато говоря, съм забила нокът в масата и съм начертала линия в дървото. Чувам смущението в гласа си. Звуча като малко дете.
	Момчето ме гледа замислено.
	— Книгите се конфискуват, ако по време на проверката се открие нещо… спорно. Нещо, което трябва да се вземе предвид по време на церемонията. — То накланя глава, така както е приведено към мене. — Имаш ли представа какво може да е? Какво може да са открили?
	Разбира се, че знам какво е. В ума ми проблясва моментът, в който за първи път видях гарвана на тила му. Символът на забравените.
	Вместо това казвам:
	— Не… не мога да се сетя за нищо. — Дори и на мене гласът ми звучи глухо и неубедително. — Тези хора могат ли просто така да му вземат книгата?
	— Ами тези хора могат да направят каквото си пожелаят. — И преди да успея да попитам какво значи това, той добавя тихичко: — Я ми кажи, Леора, добър човек ли беше баща ти? — машината за кафе свисти, докато изпуска пара.
	— Да. Той беше най-добрият човек, когото познавам.
	Беше. Беше. А тогава защо е бил дамгосан?
	— Значи всичко ще бъде наред. На правосъдието може да се вярва. — Думите му звучат като заучени фрази. Той сочи дрехите ми и ме пита със закачлива усмивка: — Наистина ли си татуист?
	Смяната на темата ме стъписва, но се засмивам и казвам:
	— Ами, да. Но само от един ден. А ти с какво се занимаваш?
	— Книговезец съм — стажант втора година. Когато те видях в музея, се опитвах да уча. Май никога няма да стигна до втория том.
	Измърморвам едно иронично „извинявай“ и му разказвам как се почувствах, като разбрах, че ще стажувам с един, който ме мрази.
	— Не е ли все още необичайно момичета да стават татуисти?
	— От целия курс съм само аз. Вероятно хората се подлъгват от общоприетия стереотип, че повечето татуисти са с мускулести бицепси. — Протягам ръката си — тънка и бледа. — Аз опровергавам това схващане.
	Оскар се смее, а кожата около очите му се набръчква така, че ми се иска да се смее по-дълго, за да виждам тези бръчици. Закачливостта остава по устните му дори и след като смехът е спрял. Но вече не мога да се сетя за какво да си говорим. Не ми идва наум какво да кажа. Пълна лудост е, че все още съм тук. Поизправям се на стола и си мисля как да си тръгна, без да съм неучтива.
	— Оскар, много мило от твоя страна, че ми се притече на помощ. Мислиш ли, че онези пазачи щяха наистина да ме изгонят? — питам аз и отпивам по-хладна глътка кафе.
	Той свива рамене.
	— Може би — казва тихичко.
	— Е, няма да ти отнемам повече време. Чувствам се много по-добре. Трябва да се прибирам при мама.
	Оскар доизпива кафето си и се усмихва.
	— Беше ми приятно да си побъбрим, ей така. — Плъзга чашата си към края на масата. — Ако мога да помогна с нещо за баща ти, само ми кажи. — Тонът му е небрежен, но ме гледа с крайчеца на окото си, все едно ме предизвиква да се хвана на въдицата му.
	— Ами — колебая се аз — много мило предложение. — Той няма представа в какво ще се забърка, ако се опита да помогне. Не че аз имам. — Не знам как подвързването може да реши проблемите ми.
	Оскар ме поглежда въпросително, но не ме спира, когато се изправям.
	Виждам през прозореца, че още вали, затова си слагам шала на главата и се обръщам да кажа „довиждане“. В този момент забелязвам нещо, което ме спира. Оскар се протяга към раницата си и когато се навежда, ризата му се повдига и виждам част от родословното му дърво. Татуировките му изглеждат сивкави върху тъмната му кожа. Оказва се, че мога да ги разчета.
	Едно от имената е заличено и в основата на дървото му е татуирана кълвяща птица.
	Кукувица. Знам какво означава тя.
	Мигновено се сещам къде съм виждала Оскар. Той беше на площада в деня на публичното дамгосване. Младежът с очилата, който се опитваше да стигне до татуирания мъж.
	Докато се изправя, Оскар забелязва, че го гледам право в очите.
	— Я ми кажи, Оскар, добър човек ли беше баща ти?


>	Седемнайсета глава

	Бързам към вкъщи, а мислите ми блуждаят в различни посоки. Недоумявам какво ми се случи току-що. Из главата ми се блъскат твърде много въпроси.
	Бих могла да попитам мама какъв е проблемът с книгата на татко, но откъде да започна? Дали изобщо мога да й се доверя? Мислите ми все се връщат към Оскар, как беше стиснал зъби, докато пишеше нещо на едно листче и ми го бутна в ръката, а после бързо изчезна, привел глава срещу вятъра. Бележката е в джоба ми, но ме е страх да я погледна.
	— Леора! — Мама седи на масата, но когато влизам, ме прегръща и здраво ме притиска към себе си. — Задържали са те. Как мина? Нямам търпение да разбера.
	Поглеждам я объркано. Имам чувството, че съм видяла студиото, Обел и Карл преди няколко дни. Оттогава се случиха толкова много неща. Трябва ми време да се отърся от това, което стана днес следобед.
	Насилвам се да се усмихна.
	— Прекрасно беше, мамо. Много по-добре, отколкото очаквах. — Вдишвам познатата миризма на дома ни и отпускам напрегнатите си рамене.
	Мама ме пуска, обръща се към фурната и изважда тава с кифлички. Трябваше да се сетя, че ще изпече нещо вкусно по случай първия ми работен ден. Гледа ме с очакване да продължа да разказвам.
	Обяснявам й, че Обел наистина е толкова впечатляващ, колкото всички го описват. Не споменавам Карл. Разказвам й за някои от клиентите на Обел, за това колко красиви са собствените му татуировки, но са нищо в сравнение с тези, които прави на другите хора. Пропускам малката подробност, че неговите не мога да ги разчета, защото ще вдигне страхотна олелия, че не е „нормален“. И тъй като не мога повече да го държа в себе си, й казвам:
	— Накрая отидох в музея да видя татко.
	Мама взима една гореща кифличка, но я изпуска, докато я пренася на решетката, за да изстине. Вдига я с кухненската ръкавица, поизтупва я и я слага при останалите. Лицето й е напълно безизразно.
	— Мамо, къде е той? — Наблюдавам я. Сигурна съм, че знае нещо. Никога не е можела да лъже. — Мамо? Кога щеше да ми кажеш?
	— Какво да ти кажа? — Опитва се да звучи спокойна, но долавям отбранителна нотка в гласа й.
	— Знаеш ли къде е книгата му? Знаеш ли, че са я конфискували? — Мама изважда две чинии и определено гледа навсякъде другаде, но не и в мен. — Мамо, ти не си единствената, която го обичаше. Моля те.
	Тя оставя тавата на плота, обръща се намръщена към мене, сваля ръкавиците и ги оставя настрана.
	— Не е честно, Леора…
	— Не е честно, че знаеш разни работи за татко, които не искаш да ми кажеш. — Гласът ми трепери. Ядосвам се, че отказва да ми каже това, което знае. — Страх ме е, мамо. Ще се отрази ли всичко това на церемонията по претеглянето на душата?
	— Миличка — казва тя и се опитва да ме прегърне, което ужасно ме дразни, — прекалено много се вълнуваш.
	Отскубвам се.
	— Виж — тя слага ръце върху лицето ми, — трябваше да те предупредя, че получих писмо. Не знаех, че толкова много ще искаш да го видиш. Задържали са книгата му до церемонията, но, скъпа, това е… това е просто формалност, която е необходима в някои случаи. Правят някаква проверка, но няма нищо притеснително.
	Вече не мога да кажа дали си вярва, или ме лъже.
	— Не е вярно, мамо. Знам, че нещо не е наред. — Тя отваря уста да каже нещо. — Недей! Знам, че криеш от мене разни работи. Те са свързани с татко и ти не искаш да ги зная.
	— Изкарваш го, че е някоя голяма тайна — казва с пренебрежителен тон тя, все едно съм ученичка, която задава тъпи въпроси.
	Чувствам се още по-безпомощна.
	— Бил е дамгосан, нали? С гарван — прошепвам аз. Не смея да го кажа по-високо. Наблюдавам лицето й. Напълно непроницаемо е. Няма да каже нищо. Няма да получа никакъв отговор от нея днес.
	— Не знам за какво говориш, Леора. — Тя се опитва гласът й да звучи авторитетно, но в действителност излиза като тънък шепот.
	Оставям чинията с кифличките на масата.
	— Не съм гладна — казвам аз и си взимам шала. — Не ме чакай!
	Излизам от вкъщи, докато мама вика след мене:
	— Леора, моля те, не ставай глупава!
	Никога досега не съм й се противопоставяла.
	Вървя, без да мисля къде отивам. Обичам празните улици. Обичам да минавам покрай къщите и да си представям кой живее в тях. През деня, когато хората са навън, животът им се разкрива пред тебе чрез татуировките им. Няма начин да не разбереш житейските им истории, няма нужда да отгатваш кои са и какво е ежедневието им. Но когато всички са скрити зад стени, врати и прозорци със спуснати пердета, се опитвам да си представя онази част, която татуировките не показват. Представям си за какво си говорят, преди да си измият зъбите, какво четат, какво ги е накарало да се смеят или да плачат през деня.
	Преди татко да се разболее, бяхме много задружни. Всеки в нашето малко семейство имаше своя роля. Мама беше спокойната и разумната. Татко пък все разказваше истории. Той обичаше приказките и легендите — за Знахарката, за Светеца. Аз слушах с широко отворени очи. А когато ставаше много страшно, мама го спираше и му казваше, че ще сънувам кошмари. Тогава ни разказваше някоя глупава история за детските си пакости, а двете с мама се заливахме от смях. Мама клатеше глава уж неодобрително, но знаеше, че татко просто я поднася, а аз не можех да повярвам, че един възрастен някога е бил толкова палав. Бях нещо средно между двамата — обикновено кротка и хрисима, но понякога, само понякога, изпадах в гневно бунтарство.
	Не знам колко време вървя — може би часове, — но не се прибирам, докато не съм сигурна, че мама си е легнала. Когато стигам до нашата къща, спирам за момент отпред и я оглеждам. Ако не вляза, мога да продължа да си представям, че всички са вкъщи, че татко не е просто книга за четене, а е все още тук.
	Че мама си е мама, а не лъжец, преоблечен като нея.


	На следващата сутрин слизам долу и на масата намирам пиле, което се размразява в една чиния, и бележка от мама: Отивам рано на работа. Приятен ден! Моля те, приготви вечерята, като се прибереш. Отбягва ме.
	Знам, че от нея никога няма да получа отговори. Единственото, което ми остава, е да видя бележката, която ми даде Оскар. Изваждам я от джоба си и я разгъвам.
	Какво означава да си добър човек?
	Леора, можеш да ми се довериш.
	Ако искаш да поговорим, ела в петък в 18.00 часа на площада.
	Под думите има мъничка рисунка на гарван.


>	Осемнайсета глава

	Така съм се загледала в бележката на Оскар, че има опасност да закъснея за работа. Изгълтвам си чая и си взимам една студена кифличка, за да я ям по пътя. Снощи пак валя и листата по земята са меки и ухайни.
	Пристигам в студиото съвсем навреме. Карл чака отпред и точно когато си отваря устата да каже нещо — обидно, предполагам, — Обел се появява на вратата и той не успява. Това обаче не му пречи да ме гледа пренебрежително. Докато вървя след него, се заглеждам в тила му. Така или иначе ще трябва да работим заедно. Не виждам защо да не можем да се опитаме да се държим нормално.
	Влизаме заедно с Обел и той започва направо:
	— Днес ще имате различни задачи. Карл, от теб искам да усъвършенстваш рисуването си. Татуировката, която си си направил на крака, показва, че имаш вроден талант, но само той не е достатъчен. Трябва да му придадеш повече изящество. Искам да се научиш да рисуваш безупречни линии. Прегледай тази книга — Обел плъзва по масата учебник за различни стилове на татуиране — и се опитай да възпроизведеш символите. Не просто да ги копираш. Трябва да усетиш емоцията на всеки от тях. Ясно ли е?
	— Ами да. — Карл изглежда объркан, но взима книгата, един писец и мастило и тръгва към бюрото. Като минава покрай мене, прошепва: — Чу ли? Вроден талант.
	— Леора, ти пак идваш с мене. — Обел прави знак с глава към студиото и аз тръгвам след него към осветеното помещение, а Карл ме гледа кръвнишки. Обел е изпълнен с разбиране и съчувствие към клиентите си, а с мен и с Карл се държи студено. Все още не успявам да разчета татуировките му — сякаш се намира зад музейна витрина — красив, но безжизнен.
	Обел има много клиенти. Някои идват, за да се татуират, други — за да обсъдят идеите си за бъдещи татуировки. Става ми смешно, когато влиза мъж с малко бяло кученце и пита Обел дали ще татуира „най-добрия му приятел“ на бедрото, там, където се поставя брачната татуировка.
	— Така или иначе никога няма да се оженя.
	Прави ми впечатление, че всички идват в студиото сами, и в следващия по-спокоен момент, докато подреждам инструментите за новия клиент, решавам да попитам Обел.
	— Защо всички идват тук сами?
	Обел бърше нещо в момента и не бърза да ми отговори.
	— В някои студиа нямат изисквания, но аз предпочитам да се срещам с хората насаме. Искам да съм сигурен, че сами са избрали татуировката си, а не под чуждо въздействие. Някои хора много лесно се поддават на внушение. Те предпочитат някой друг да им казва какво да правят. А татуировките им трябва да са техен собствен избор, защото става дума за тяхната собствена история, което е най-важното. Не мога да допусна външно влияние. — Той оправя стола за следващия клиент.
	— А не мислиш ли, че ти им влияеш? — питам аз с известно притеснение да не си помисли, че задавам твърде много въпроси.
	Той не бърза да отговори, сякаш премисля какво съм казала.
	— Една част от работата ми е да служа за огледало на клиентите си. Опитвам се да се абстрахирам от факта, че съм техен татуист, и се старая да се превърна в частица от тях. Аз съм отражение на техните желания и страхове. Аз съм тяхното убежище. Нямаш представа колко много хора ми разказват неща, които никога не са споделяли и с най-близките си приятели — поглежда ме замислено. — Това е онази част от работата, Леора, на която не може друг да те научи — която те превръща от човек с малко талант в истински татуист.
	В този ден идва мъж, който иска да отбележи раждането на сина си, без жена му да разбере, че си има любовница. Влиза възрастна жена, която желае да запечата спомена от първата си целувка с мъж.
	— Паметта ми отслабва, а има неща, които не искам да забравя.
	Аз получавам цветя с картичка от Мел, на която пише: Надявам се, че свикваш. Избрала си една от най-благородните професии. А отдолу е направила рисунка на Светеца.
	В края на деня, когато Карл тъкмо си е тръгнал, а аз почиствам инструментите и подреждам цветята си в една кана, в студиото влиза жена. Обел я поглежда. Тя е слаба и мургава, а нещо в очите й ме кара да я загледам.
	— Затворено е — казва той, но много любезно.
	— Знам. Просто… Ще имате ли малко време за мене? — пита тя и подава едно листче на Обел. Той го поглежда и обръща табелата на вратата така, че да се вижда, че е затворено.
	— Влезте и заповядайте, моля! — казва учтиво и пъха листчето в задния си джоб. Колебая се дали трябва да остана, или да си тръгна, и забелязвам, че Обел ме гледа замислено. Накрая, изглежда, взима решение и казва: — Това е Леора, тя е стажантка тук. Имате ли нещо против да присъства?
	Жената ме поглежда с влажни и зачервени от много плач очи. За миг се поколебава, но бързо изрича:
	— Не, няма проблем.
	Докато Обел говори с нея, долавям тъгата в сърцето й. Тя казва, че е загубила бебето си и иска да увековечи живота му с листо в основата на родословното й дърво.
	Обел слуша мълчаливо молбата й и кима — очевидно е готов да наруши собственото си правило и веднага да я татуира. Тя е седнала на табуретка. Помагам й да вдигне блузата си, а тя се подпира на лакти на стола и е готова за първото бодване. Докато се наглася в удобна поза, виждам набръчкания й корем с аленочервени стрии. Поглеждам гърба й и забелязвам, че в основата на родословното й дърво вече има две паднали листа — кафяви и бледи в сравнение с наситения зелен цвят на останалите членове на семейството й. Докосвам рамото й и между нас буквално протича ток. Усещам тежестта на пълните й гърди, които няма кого да нахранят. Чувствам празнотата, скръбта, гнева, вината и дълбоката мъка, които казват: „Не мога да го направя още веднъж“, както и копнежа, който нашепва: „но трябва, трябва“. Жената ме поглежда и вижда пълните ми със сълзи очи.
	— Извинете. — Засрамена съм от силата на чувствата си и ужасно изплашена да не съм засилила болката й или да не си помисли, че я съжалявам.
	Обел ни е наблюдавал безмълвно и сега ме придърпва настрана, за да не чуе жената.
	— Леора, за мен е напълно ясно, че това е работа за тебе. Ти трябва да направиш татуировката.
	Опитвам се да уловя погледа му, за да разбера дали говори сериозно.
	— Не мога — прошепвам аз. — Никога не съм го правила.
	— Връзката е напълно достатъчна. — Той настоятелно държи пред мене кутията с ръкавици, — ако си истински татуист. И колкото по-скоро разбереш дали е така, толкова по-добре, нали?
	С треперещи ръце вадя чифт ръкавици, а Обел едва забележимо ми кима за кураж.
	Жената също кимва и нежно ми се усмихва.
	Подреждам работното си място и дезинфекцирам всичко, което ще използвам. Взимам писалка. Листо — листо за краткия му живот. Не се замислям много, докато чертая контурите по кожата й. Едва когато хващам машинката, за да започна да работя, изтръпвам. Усещам я тежка в ръката си и се страхувам да не нараня жената. Опасявам се да не опозоря дългоочакваното й бебе, ако не я татуирам добре.
	Но когато натискам с крак педала и машинката се включва, изпадам в транс. Чувам единствено бръмченето и долавям емоциите на жената, чийто гръб татуирам. Контурите се получават лесно, цветовете сами подсказват къде да се подчертае и къде да се отнеме яркостта им. Забравям всичко, освен кожата под ръката си. Аз не създавам образ — той се лее от мене.
	Звукът на машинката затихва и аз се връщам към реалността. Избърсвам мастилото, покапало по рисунката, и вдигам едно огледало, за да види жената какво съм направила.
	Тя ахва. Дори аз съм изненадана. Не направих кафяво листо, което да подхожда на другите починали деца. Моето блести в червено и златно и показва, че дори в смъртта има красота и надежда за едно ново начало.
	— Перфектно е. Точно така си го представям. Толкова много ви благодаря — сълзите бликат от очите й. Тя стои търпеливо, докато поставям лепенка върху татуировката, после се облича и избърсва очите си с кремава кърпичка. В този момент думите й внезапно бликват като отприщен язовир.
	— Толкова съм ви благодарна и на двамата. Не бях убедена, че трябва да дойда. Съпругът ми смята, че трябва да забравя за случилото се. Малкият беше само на два дни. Знам, че не трябва… — Тя попива сълзите от бузите си. — Но е било писано да се срещнем. Веднага разбрахте болката ми. Благодаря ви — докато тя говори, Обел е стиснал зъби. Очите му блестят, изпълнени със съчувствие и разбиране.
	Тя плаща, загръща се в пелерината си и си тръгва. Толкова съм зашеметена, че едва говоря.
	— Обел, това беше невероятно. Какво се случи? Сякаш тя водеше ръката ми, сякаш… не аз го направих.
	Обел ми се усмихва широко.
	— Знаех си, момиче. Ти си родена за татуист. — Изражението му изведнъж става сериозно. — Леора, моля те, недей да споменаваш пред други хора за клиентите, които приемаме извън работното време. Нека запазим поверителната връзка между татуист и татуиран.
	Поглеждам го и кимам, но когато, преди да си тръгна, изхвърлям кошчето за боклук, в него намирам листчето, което жената даде на Обел. Изглаждам гънките му. На него е нарисувано перо.
	Перото — знакът на Бледите. Но тя изглеждаше толкова нормална и толкова съкрушена.
	В този момент като страшен прилив на адреналин ми просветва. Ако бебето й е било на два дни, няма как да са му направили първата му татуировка. А бебетата, които умират, преди да са татуирани, официално се смятат за част от Бледите. Не знам какво да правя — още с първата татуировка Обел ми позволи да наруша закона, дори ме накара да го направя.
	Току-що направих възпоминателна татуировка за бебе, което трябва да бъде забравено.


>	Деветнайсета глава

	Когато се прибирам, вкъщи няма никого. Отварям тетрадката си и рисувам символа, който татуирах днес. На хартия може да мине за сносна рисунка на листо, но върху гърба на жената изглеждаше като истинско. Разкъсвана съм между гордостта и вълнението от това важно събитие и ужасяващия страх, че някой може да разбере какво съм направила. Затварям очи и си припомням усещането да си в такава пълна хармония с някого, че неговите чувства да станат твои. Това ме кара да се усмихна. Представям си лицето й и макар да знам, че не трябва, й пожелавам да е щастлива.
	Слагам пилето във фурната, обелвам и нарязвам зеленчуците. Поглеждам часовника и се оказва, че е по-рано, отколкото си мислех. Умирам да споделя новината с някого, а мама няма да се прибере още известно време. Пиша й бележка и й обещавам, че ще се върна навреме и ще довърша готвенето. После си грабвам чантата и тръгвам към Верити.
	Когато стигам у тях, тя още не се е прибрала от стажа, но Джулия е вкъщи и си приказваме с нея в кухнята, докато чакам Верити. Не мога да спра да мисля за жената, която татуирах, и разпитвам Джулия за работата й в болницата. Тя е акушерка и отговаря за първите татуировки на бебетата. Предполагам, че моментът, в който някой е кръстен и татуиран за първи път, е много вълнуващ. Казвам това на Джулия, която изглежда замислена, докато приглажда гъстата си прошарена коса зад ушите.
	— Права си — вълнуващо е — усмихва се уморено и тъкмо да я попитам как ли се чувстват родителите на бебетата, които не са татуирани, Верити се прибира. Тя оставя чантата си на масата и ме прегръща, както стои зад стола ми.
	— Ти си тук! Приятелко, само да знаеш как ми се възхищават колегите, че познавам жена татуист! Колко добрини си ми направила само! Имам чувството, че са минали много повече от два дни. Ох, колко съм уморена!
	Усмихвам се на словесния поток на Верити.
	Джулия се опитва да закачи чантата й, но закачалката е пълна с палта, шалове и други чанти, затова пада на земята. Джулия въздиша и я оставя там, а после целува Верити по бузата.
	— Вие си говорете, аз ще се опитам да поспя, че имах тежък ден. Ослушвайте се за Себ, трябва скоро да си дойде.
	Решаваме да не ходим в стаята на Верити, а да останем в кухнята — така няма да притесняваме Джулия. Верити поглежда в няколко метални кутии в шкафа и донася кекс. Използва капака на кутията за чиния и го нарязва. Ядем, а трохите падат по масата.
	— Всичко наред ли е в работата? — казва Верити с пълна уста.
	— Истината е, че страшно ми харесва, Вети. Учителят ми е твърде сериозен и трудно разгадаем, но мисля, че оценява възможностите ми. О, обаче няма да познаеш заедно с кого съм на стаж. — Очите на Верити се разширяват от любопитство — устата й все още е пълна, за да каже нещо. Правя драматична пауза. — Самият Карл Новак. — Верити се закашля и от устата й се разхвърчава кекс. — Тръпки ме побиват от него — казвам аз.
	Верити преглъща. Разказвала съм й за партито и как ми налетя Карл, така че тя знае достатъчно за него, за да разбере защо настръхвам. Клати глава и шумно въздиша.
	— Ох, Леора, само тебе може да те сполети чак толкова неимоверно лош късмет. Може пък той да не изкара дълго.
	— Изглежда ми сериозно заинтересован — казвам с ледена усмивка. — И истината е, че се държи прилично. Ще го преживея. — Кексът е много вкусен — влажен и с аромат на джинджифил, един от шедьоврите на Себ, и аз поглеждам за второ парче. — Както и да е, разкажи ми какво е усещането да работиш за правителството. Я гледай колко си елегантна! — Облечена е с тясна синя ленена рокля с широк кожен колан, който изящно подчертава талията й. Има и огромен шарф с държавния герб. Разбира се, че на нея ще й се падне красива униформа.
	Верити се усмихва, става и се завърта.
	— Всъщност униформата си я бива, нали? — тя сяда. — А твоята е… много сива.
	И двете се засмиваме.
	— Вече ми дадоха истинска работа и е доста интересна. — Аз вдигам вежди — не мога да си представя как нещо, свързано с администрацията, може да се опише като интересно. — Наистина така е — подсмива се Верити. — Честно! Даже утре може би ще видя кмета Лонгсайт — Тя квичи и се прави, че припада, от което ме напушва смях. — Ще идва за някакви инструкции.
	— Брей! Страхотно! — Изпитвам известна завист, защото новината за първата татуировка, която съм направила, бледнее пред всичко това.
	— Очевидно възнамерява да проведе редица изключително радикални реформи — хората навсякъде шушукат за плановете му. Те ще засегнат цялата държава, не само нас. Аз не съм добре запозната, но определено има… брожения на места. — Тя свива рамене, но очите й блестят. — Хората доста се вълнуват наистина.
	— Спомням си на публичното дамгосване… — изкашлям се аз, защото гърлото ми изведнъж е пресъхнало, — говореше сериозно за Бледите, нали? Те наистина ли представляват опасност?
	Верити кима, а очите й се разширяват.
	— Опасността е толкова реална, Лори, че не можем дори да си представим. Честно казано, малко ме е страх. Но ние правим всичко възможно, за да укрепим позициите си. Сигурна съм, че кметът Лонгсайт държи ситуацията под контрол. — Тя се засмива срамежливо. — Всъщност работата ми в момента е свързана с всичко това. — Повдигам вежди, а тя се навежда към мене. — Докато преценят, че съм готова да започна в отдел Погребения и претегляне на душите, ще работя по съставянето на пълен списък на всички татуировки на хората.
	— Радвам се за тебе, Вети. — Пускам една иронична усмивка. Поглежда ме ядосано, а аз посягам за второ парче кекс.
	— Така или иначе татуистите трябва да се отчитат на правителството за всяка татуировка, която правят. Виждала съм постановлението, което значи, че такъв списък вече съществува.
	— Е, да, обаче татуистите не са известни с административните си умения. — Тя ми хвърля недвусмислен поглед и се усмихва ехидно.
	Поглеждам я с досада, но е права — аз съм далеч по-вятърничава от нея.
	— Досега даване на отчети на практика е липсвало, защото предишните правителства са се отнасяли твърде лекомислено по въпроса. Но всичко това ще се промени. Трябва да се знае кой и кога е татуиран и какво означават съответните символи — Верити събира трохите от кекса с палец и ги слага в устата си. Изглежда замислена. — Мисля, че хората вече не вярват, че всичко това има значение, но кметът Лонгсайт смята да промени тази нагласа. Убеден е, че за да имат успех реформите му, за всичко и всички трябва да се води отчет. Вече нищо няма да остане скрито. Ние ще се… — Изражението й става сериозно, сякаш цитира по памет. — Върнем към корените на нашите традиции и няма да забравим, че татуирането не е просто начин да покажем кои сме — чрез него живеем в паметта на поколенията и документираме достойнството си. — Става й смешно колко въздействащо го е казала.
	В съзнанието ми пробягва образът на дамгосания на площада мъж и се сещам за обещанието на кмета Лонгсайт, че тепърва ще виждаме още публични дамгосвания. Спомням си убедителността в гласа му и чувството, което остави у мен, наред с ужаса, че той винаги ще действа по правилния начин.
	— Значи, затова ще прибягва до публични дамгосвания? — питам аз. Опитвам се гласът ми да бъде безизразен, но сърцето ми бие лудо. Образът на мъжа на площада и неговото съкрушено лице продължават да са пред очите ми. Не спирам да мисля и за татко. Защо му е направена тази татуировка? Какво е сторил?
	Верити кима.
	— Да, това беше първото. Както казах, заплахата от страна на Бледите се засилва. Засилвала се е години наред, защото предишните управници не са били достатъчно твърди. Спрямо предателството ще се предприемат крути мерки. Кметът Лонгсайт трябва да се справи с тежка задача — да изкорени този разкол. Най-напред всички поддръжници на Бледите ще бъдат разобличени. Правителството разследва потенциални бунтовници. Има информация за съществуването на бунтовнически клетки, които помагат на Бледите и се опитват да ги интегрират сред нас, но кметът Лонгсайт ще сложи край на тази дейност. Доколкото разбирам, ще има и други, които ще бъдат дамгосани като забравени. Това няма вече да е само древен обичай, а съвременна реалност.
	Гледам Верити и блестящите й от вълнение очи, а вътре в себе си усещам празнина.
	Ще се предприемат крути мерки. И други, които ще бъдат дамгосани като забравени. Разследва потенциални бунтовници.
	Има ли всичко това нещо общо с причината книгата на татко да липсва?
	— Кой изобщо би подкрепил Бледите? След всичко, което са направили, и защо? — Има ли вероятност татко да е имал нещо общо с тези бунтовнически клетки? Това е невъзможно. Джоел Флинт — модел за семеен човек, любящ баща, благоразумен съпруг, влиятелна личност — няма начин. Изведнъж страшно ми се приисква да споделя с най-добрата си приятелка не само за татуировката на татко, но и за конфискуваната му книга, за Оскар, който ме заведе в онова кафене, и за мама, която нищо не ми казва.
	— Верити… — започвам аз.
	И двете вдигаме глави, когато в кухнята влиза Джулия.
	— Не можах да заспя — въздиша тя и се тръсва на пейката до нас. Изглежда толкова слабичка в сравнение с Верити. Спомням си, че я смятах за най-порасналия възрастен човек, освен мама, разбира се. Тя поглежда кекса и разсеяно си отрязва едно парче. Сега не е време за изповеди. В този момент поглеждам часовника и ставам, за да си ходя у дома. Ако не тръгна веднага, ще закъснея. Сещам се за пилето във фурната и за мълчаливата ни вечеря с мама.
	— Трябва ли да се прибираш? — пита Верити. Кимам и отивам да я прегърна. — Извинявай, че не можа да ми разкажеш за себе си, ама така се разбъбрих. Хайде да се видим в края на седмицата да си поговорим хубаво!
	— Чудесна идея, Вети. Прегърни Себ от мене.
	Поглежда ме странно, но я успокоявам с една изкуствена усмивка и помахвам радостно с ръка, докато излизам през входната врата. Тогава лицето ми рязко се променя. Пъхам ръце в джобовете си и напипвам листата, които бях прибрала в деня на изпитите. Толкова много неща се случиха оттогава. Верити си е същата — безгрижна и самоуверена. А аз съм различен човек. Стисвам юмруци и хващам нещо друго — нещо, което е хем твърдо, хем меко.
	Изваждам го и заставам под уличната лампа, за да видя какво е.
	Лъскаво черно перо.
	Знакът на Бледите.
	Държа го само за миг, преди вятърът да го сграбчи и отвее от ръката ми. Оглеждам се, сякаш очаквам да видя някого от тях зад мене. Хуквам към вкъщи и се чувствам все едно пак съм на шест години и Бледите ме преследват, за да откраднат душата ми.


>	Двайсета глава

	Когато стигам у дома, мама вече се е прибрала, а в къщата е топло и уютно и ухае на храна. Тя е седнала на масата, пие чай и чете една от книгите на предците ни. Лицето й е спокойно и безизразно и не мога да отгатна какво се крие зад него — може би нищо? Или всичко?
	Опитвам се да си поема дъх, закачам си палтото и си свалям шала. Дълбоко в себе си ми се ще да се престоря, че всичко е наред, и да й разкажа как е минал денят ми — би било хубаво да го споделя с някого, който ще ме разбере.
	Но знам, че крие толкова много неща от мене.
	— Как мина ден номер две? — пита ме тя и пуска една лека, изпълнена с очакване усмивка.
	Това е опитът й за примирие. Не отговарям веднага.
	— Ще ти разкажа, защото беше твърде вълнуващо, но не си мисли, че съм ти простила — намръщвам се аз. — Всъщност ще ти поставя условие. Ще ти разкажа на вечеря за моя ден, а после ти ще ми разкажеш за твоя.
	Мама ме поглежда снизходително и се усмихва, все едно съм някакво забавно хлапе. Хвърлям й гневен поглед и тя разбира, че ще съжалява за това.
	— Значи, аз съм първа — казвам, когато съм почти приключила с яденето. Мама оставя ножа и вилицата и ме поглежда с очакване. Не мога да скрия усмивката си. — Днешният ден беше страхотен. Направих първата си татуировка! — Мама ахва и слага ръце върху лицето си. Усещам, че поруменявам от гордост, която се превръща в срам, когато се сещам какво съм извършила. Това може да е първата ми татуировка, но също така е и първото ми престъпление. Какво си е мислил Обел? Опитвам се да изглеждам спокойна. Мама няма как да разбере. — Изтощена съм, мамо. Никога не съм си давала сметка, че във всяко свое произведение татуистът влага част от душата си. Може да звучи странно, но изпитах нещо като духовно възвисяване.
	— Леора, миличка, това е прекрасно! — Очите й са леко влажни. Дано не се разплаче. — Наистина е изтощително. Затова татуировките са живи и могат да бъдат разчетени като живи същества — именно заради енергията, която се влива в тях. Тя идва от живота.
	Не се бях замисляла за това.
	— И каква беше татуировката? — пита мама.
	Осъзнавам, че проявява искрен интерес, но сменям темата.
	— Знам какво се опитваш да направиш — казвам аз и мама повдига вежди. — Мислиш, че като започна да ти разказвам, ще забравя за твоята част от уговорката.
	— Не си спомням да съм се уговаряла за каквото и да било, Леора — казва тя, премества настрани чинията си и продължава да си чете.
	— Недей така, мамо — изведнъж уютът на вечерта изчезва, а моето спокойствие се изпарява. — Знам, ясно ли ти е? — Тя се обляга и ме поглежда сконфузено. — Знам за татко, знам за татуировката му — гарвана. Спомням си, че я видях, когато бях малка. Онзи път, когато си удари главата — сещаш ли се? — Тя затваря очи и разбирам, че се е сетила. — И си мисля — смятам, че това е причината книгата му да бъде конфискувана. — Отдъхвам си с облекчение, че мога да призная това, което знам, но е плашещо да говоря за него.
	Мама оставя книгата. Поема си дълбоко въздух и ме поглежда.
	— Леора, вярваш ли ми? — пита тя.
	Очите ми се пълнят със сълзи. Това е въпрос, на който не знам как да отговоря.
	— Иска ми се — казвам почти шепнейки аз. — Винаги съм ти вярвала. Но сега просто не знам какво да си мисля. Покажи ми, че отново мога да ти се доверя. Кажи ми какво става. — Мигам, за да сдържа сълзите си. Няма да се разплача, независимо че бузите ми горят и носът ми тече, отказвам да плача. Ще й покажа, че вече не съм дете.
	— Има неща, които съм обещала на баща ти да не казвам на никого, дори и на тебе. — В очите й се чете молба да я послушам и да й повярвам. — Не мога да го предам, миличка. Съжалявам.
	Сподавям гнева си.
	— Но татко е мъртъв. Него го няма и тези обещания вече нямат значение.
	Мама клати глава и виждам сълзи и в нейните очи. Заобикалям масата и заставам на колене до нея, за да я накарам да ме погледне и наистина да ме чуе.
	— Но всички тези тайни по никакъв начин не помагат на татко. Той ще бъде унищожен, защото някой знае, че е бил белязан като забравен. Ако не направим нещо, това ще е краят му. — Мама слага ръка на рамото ми. — Защо? — прошепвам аз. Това е въпросът, който изпитвах ужас да задам. — Защо го дамгосаха?
	Тя се размърдва, хваща ръката ми и се обляга на стола. Гледам я с огромна надежда. Но чувам просто:
	— Не мога да ти кажа, Леора.
	Дръпвам се ядосана, но тя стиска ръката ми.
	— Леора, моля те. Погледни ме! Искам да си спомниш, миличка, спомни си какъв човек си познавала. — Опитвам се да държа очите си отворени. Опитвам се да забравя. — Ще чуеш слухове, клюки, шушукане. Но единственото важно нещо е да го помним такъв, какъвто беше: истински добър човек. На тази татуировка мястото й не беше върху кожата му. Той не я заслужаваше. — Ще ми се да я прекъсна, но тя вдига ръка. — Затова я няма. Имаме приятел, който направи всичко необходимо. Знаехме какво ще се случи, Леора. Бяхме спестили пари и бяхме планирали всичко. Баща ти няма да бъде забравен. Не трябва да казваш на никого, но не бива да се безпокоиш. Обещавам ти.
	Гледам я като вцепенена.
	— Какво си направила? — прошепвам аз. — Ти и този приятел какво сте направили? — тя става от масата, взима си чашата и я мие на умивалника, а аз я гледам, все още коленичила на пода.
	— Мамо! — изкрещявам аз и тя изпуска в умивалника чашата, която се счупва. Обръща се към мене — лицето й е обляно в сълзи, а гласът й звучи хладно-безпомощно.
	— Леора, ще го кажа само веднъж и няма да повтарям, затова слушай внимателно. Спомняш ли си, като видя книгата на баща си? — аз кимам. — Двете заедно я прегледахме, нали така? Видя ли татуировката? — Клатя безмълвно глава. Права е. Разгледахме я много внимателно и никъде по перфектните й страници не видяхме и сянка от гарван. — В такъв случай спри да се притесняваш. Единственото, което хората ще видят, е тази книга и един прекрасен живот. Какво се крие зад него, никой няма да разбере. — Тя избърсва лицето си с ръка и виждам колко е уморена. — Повече няма да ме чуеш да кажа каквото и да е по този въпрос, ясно ли е? Ти също не трябва да го споделяш с абсолютно никого, даже и с Верити. Говоря сериозно.
	Мама излиза безмълвно от стаята, като оставя след себе си смразяващ полъх, а аз трябва да извадя счупените керамични парчета от сапунената вода. Никога не ми е говорила така.
	Взимам една мръсна чиния и я потапям в умивалника, а мислите ми препускат лудо. Търся четката за съдове под водата, но ръката ми се закача на парче от счупената чаша, което не съм видяла под пяната. Мехурчетата порозовяват от бликналата кръв. Изваждам си ръката и виждам, че съм я срязала дълбоко — все едно се е образувала пунктирана линия върху възрастовите ми знаци. Кожата около разреза вече е посиняла, а кръвта шурти по мократа ми китка и се стича към лакътя. Преглъщам, защото болката става непоносима, и се провиквам:
	— Мамо, имам нужда от тебе!


	Тази нощ сънувам, че ми одират кожата.
	Кожата ми е нарязана на парчета. Само че не така, че да се запазят татуировките, а всяка е разделена с нож на две, три или четири части. Цялото ми същество и цялата ми памет са разпокъсани и разпръснати. Аз съм пъзел, който никога няма да може да бъде подреден.


>	Двайсет и първа глава

	В студиото не мога да правя почти нищо. Ръката не ме боли много, но превръзката, която ми направиха, ми пречи. Като ме вижда как безрезултатно се мъча да рисувам с лявата ръка, Обел само цъка с език. След вчерашната случка той избягва да ме гледа в очите. Сега си давам сметка, че постъпи умно — да ми разреши да татуирам тази жена беше най-добрият начин да разбере дали мога да пазя тайна. Ако го издам какво прави в извънработното си време, той ще подаде сигнал, че съм направила възпоминателна татуировка на един от Бледите.
	През голяма част от деня си мисля за Оскар и умирам от притеснение за бележката му. Когато идва петък — денят, в който предложи да се видим, цяла сутрин ту се убеждавам, ту се разубеждавам да отида на срещата. Не знам нищо за него, освен че е син на осъден престъпник. Това е достатъчна причина да не се срещна с него. Но пък може да ми помогне, споря със себе си. И моят баща е бил дамгосан.
	Накрая решавам, че ми е любопитно, и това е достатъчно основание да отида на срещата.
	Мислите ми внасят разнообразие в монотонния ми ден, който преминава в чистене и подреждане на предмети по лавиците, посрещане на нови клиенти и постоянни усилия да отбягвам Карл. Днес е особено гаден с мене — разбърква ми нещата, които вече съм подредила, бута ме, за да залитна и да изглеждам непохватна. Няма да се учудя, ако именно той е сложил перото в джоба ми, за да ме побърка — достатъчно инфантилен и отмъстителен е. Сигурно е точно това — номер: Карл се опитва да отклони вниманието ми от стажа и така да отслаби конкуренцията ми за постоянното място в студиото. Не искам да си спомням колко се изплаших.
	И сякаш за да ме накаже за непохватността ми, Обел оставя Карл да прекара много време в студиото. Карл злорадства, а аз се притеснявам, че той е по-добрият от нас двамата. Виждала съм негови рисунки и наистина го бива.
	Когато си закачам престилката в края на работния ден, Обел отваря вратата, но не ме пуска да изляза. Откакто направих онази татуировка, почти не ми е проговорил.
	— Какво свърши днес?
	Поглеждам го неразбиращо.
	— Какво имаш предвид? — питам.
	Поглежда ръката ми и присвива устни.
	— Едно голямо нищо. Татуистът е нищо без своите ръце.
	— В случая нейните ръце — напомням му аз.
	— Да, нейните. Бъди по-внимателна, Леора. Това е всичко.
	Измрънквам едно извинение. Обел леко ми се усмихва.
	— Ще се видим в понеделник, момиче.
	Мятам си шала, но се поспирам на вратата, за да се убедя напълно, че постъпвам правилно. Не ме напуска усещането, че тази среща с Оскар ще е важна, че ще разбера нещо и голяма част от мене не го иска. Същата онази част, която силно желае да повярва на мама, когато казва, че всичко ще бъде наред.
	Но любопитната част от мене печели битката и аз тръгвам.
	Докато вървя, поглеждам часовника на кметството — почти шест часът е. Пристигам на площада няколко минути по-рано и чакам пред мрачната сграда на правителството. Заставам под едно дърво и слушам шумоленето на малкото останали листа, повявани от студения бриз. Статуята на Светеца се извисява над всички нас, а слънцето се отразява в бронзовите му мускули и блести. Той прилича на картинките на човешкото тяло в учебника ни по биология — виждат се само мускули и сухожилия, опънати и оформени върху костите. С надиплената си като мантия одрана кожа и въпреки изложената си на показ уязвима плът той изглежда уверен и силен. Статуята чудесно пресъздава образа му от легендата — увековечен в момента, в който Знахарката се опитва да го погуби. Одирането на кожата му не го е убило, само го е освободило.
	Сега малките полянки са покрити с листа и на места са кални. Чак през пролетта хората ще могат да ги използват за пикник в обедната си почивка. За да ми минава времето, разчитам татуировките на някои от минувачите. Една жена спира наблизо, за да си оправи пазарските чанти. Виждам сбръчканите й ръце, докато пренарежда покупките си. Възрастовите й знаци преливат в движения, които разказват на висок глас за живота й, изпълнен с щастие. Доскоро. Виждам, че последните няколко години са пропити от тъга и напоени със самотни сълзи. Останалото не се вижда, но мога само да предположа какви са причините за нещастието й: смърт или друга загуба, а може би никога неизяснена вражда. Поглеждам превързаната си ръка и се питам какво ли ще разказват моите татуировки, когато остарея. Много ме е страх от тъгата, която изпитвам, откакто татко се разболя. Изпитвам ужас, че може да продължи вечно. Така ли ще се чувствам оттук нататък? Целият ми живот ли занапред ще е белязан от неговото отсъствие?
	Докато през главата ми минават такива разбъркани мисли, усещам нечия ръка на рамото си. Обръщам се и виждам Оскар. Каишката на чантата му минава по диагонал пред гърдите, а ръцете му са пъхнати в джобовете. Очилата му са леко накривени, а къдриците му са разрошени.
	— Дойде, значи? — казва той със заинтересован вид.
	— Изглеждаш изненадан! — Не мога да скрия усмивката си. Всичко изглежда толкова глуповато, все едно си играем на големи. Или на шпиони. — Май нямах голям избор.
	Тука вече той се засмива.
	— Да, моля да бъда извинен — получи се малко по-мистериозно, отколкото трябваше. — Пристъпва от крак на крак в нападалите листа и се оглежда. — Искаш ли да се поразходим?
	Аз кимвам и тръгваме с бавна крачка, като подритваме листата под краката си.
	Отдалечаваме се мълчаливо от сградата на правителството. Или поне не казваме нищо, но в главата ми съвсем не е тихо. Преди да сме направили и десет крачки, вече съм се опитала да разгадая значението на татуировките му (една от тях, която изглежда като кората на дърво, пълзи нагоре по врата му) и изведнъж ме пронизва мисълта: Дали си има приятелка? Отхвърлям я бързо.
	Той ме поглежда.
	— В същото кафене като миналия път добре ли е?
	Поколебавам се.
	— Всъщност имам предвид друго място.
	— Добре — изглежда леко заинтригуван.
	— Хайде тогава! — Тръгвам към музея, а той ме следва. Съвсем близо е, оттатък площада, а и още е отворен. Като минаваме покрай рецепцията, една уредничка, която не съм виждала досега, промърморва: „Затваряме в седем“. Усмихвам се и кимам. Има много време.
	— В музея? Наистина ли? Нямаш нищо против да си отново тук? — шепне Оскар, сваля си шапката и я прибира в чантата си.
	— Не мога вечно да го избягвам — шепна и аз. — Освен това искам да ти покажа нещо.
	От двете страни на фоайето тръгват вити стълби, които водят към един и същи етаж. Все карах татко да чака с часове, докато реша от коя страна ще се качвам.
	Тръгвам по стълбите, а Оскар ме следва. Знам точно къде искам да отида. Татко ме водеше в музея в събота сутринта, докато мама се излежаваше. Гледахме всеки път да ходим в различен отдел, но накрая все стигахме до едно и също място. Нашето място.
	По каменните стени има надписи, картини в рамки и изтъркан месингов парапет. И стъпалата са изтрити — само от едната страна, като че ли винаги всички са избирали по-бързия път нагоре и надолу. Аз винаги се качвам от другата, по-малко използвана страна на стълбището.
	Докато вървим нагоре, стъпките ни отекват в нещо като малка мелодия на изкачването.
	Стигаме до първия етаж и спираме. Ако продължим нагоре, на следващия се намира отделът, в който се съхраняват книгите от кожа — тези на хората без семейства, които да ги помнят и почитат. Те са прибрани тук, в музея, където всеки гражданин може да дойде и да им отдаде почит, независимо че нямат близки, които ежедневно да ги поздравяват.
	Ние обаче влизаме през сводестата врата на първия етаж, който е посветен на нашата история. Залите са пълни с народните ни предания.
	Всичко тук ми напомня за татко. Имам чувството, че ако ей сега свия зад ъгъла, ще го видя, приведен над някой експонат, да ме вика: „Леора, ела тук и погледни!“ Толкова обичаше това място. Обожаваше всички тези легенди.
	— Така… — Оскар се заглежда в стъклените витрини, в които са събрани големи количества страници и старинни вещи — артефакти от нашето минало. Някои от книгите във витрините са отворени и можем да прочетем градските си легенди, а други разказват историята ни чрез красиви илюстрации и ръчно изработени статуетки. Тези предания са доказателство за начина, по който се е зародило нашето общество, и неговия отзвук в съвремието ни. — Защо сме тук? Да не ти се е приискала приказка за лека нощ? — спира пред една витрина и поглежда вътре. — Мисля, че от дете не съм разглеждал подробно музея.
	Лампите са блеснали върху експонатите, но тъй като тук не влиза дневна светлина от атриума, останалата част на помещението е в сянка, а витрините светят като призраци.
	— Наистина ли са само приказки? — питам с нескрито любопитство. — Та това е нашата история, нашата вяра.
	В полумрака виждам как веждите му се смръщват.
	— Така са ни учили — казва той и се обляга на една витрина. — Преданията са нашето минало. Чрез миналото ще живеем в настоящето. Това е цитат от девиза на града ни, който сме учили в училище.
	— Казваш го, все едно е нещо лошо. — Оглеждам се да видя дали някой наоколо няма да ни чуе. Има само един посетител, но той е в другия край на залата. Не знам защо се притеснявам — ние просто си говорим, което не е престъпление, нали? — Да вярваш в историята, не е въпрос на избор. — Добре че е сумрачно, че да не се вижда, че се изчервявам. Не съм свикнала да споря. А и не ми се е налагало.
	— Значи вярваш, че всичко това всъщност се е случило? — По устните му пробягва странна усмивчица. Той посочва експонатите. Оглеждам портретите на Светеца, на Знахарката и на останалите участници в националната ни история. Взирам се в древните текстове по страниците, които стоят отворени с години. Замислям се за Мел и за легендите, татуирани върху кожата й, за статуята на Светеца и всичко научено в училище.
	— Разбира се, че се е случило. — Държа се дръзко, защото е лесно да съм смела в този полумрак и да не виждам реакцията му. — Искам да кажа, че някои звучат като легенди, защото са много стари. В други има измислица, понеже в онези времена хората са възприемали света по друг начин. Но истината винаги присъства. Тя е като… — Затварям очи и си спомням как ми ги обясняваше татко. — Тя е като цвете: онази красивата част с цветчето е измислицата, а коренът е истината. Онова, което наистина се е случило. — Това, че не виждам хубаво лицето му, ми помага спокойно да шептя тайни, все едно говоря на себе си. — Всеки го знае.
	— Може би. — Той тихичко въздиша и се обръща към експоната на Знахарката. Навежда се към витрината, за да я види по-отблизо. — От тази винаги много ме беше страх, когато бях малък. Когато все още вярвах на вълшебните приказки. — Той поставя ръката си върху стъклото, което покрива илюстрацията на Знахарката и призрачното й лице, от което те побиват тръпки.
	Заставам до него и соча една от по-малките илюстрации. На нея красивата Морая за първи път открива символите си, докато съпругът й я наблюдава с радостно възхищение. В това време Знахарката, чиято кожа е празна и отвратителна, не сваля поглед от сестра си. Страниците на тези стари книги ми напомнят за стъклописите в Залата на Страшния съд.
	— Всъщност това е любимата ми приказка. — Ръката ми е точно до неговата и стъклото започва да се запотява от топлината на кожата ми.
	— А защо ти е любима? — Той се обръща и лицето му застава съвсем близо до моето. — Не ми приличаш на човек, който си пада по вещици.
	— А ти откъде знаеш по какво си падам? — Разбирам, че това е прозвучало сприхаво. — Просто ми харесва историята. Действа успокоително.
	— Как така действа успокоително? — пита той.
	— Ами символите на Морая се появяват точно както баща й е предрекъл — неговото предсмъртно желание се е сбъднало. А Знахарката е прогонена. Харесва ми, че добрата сестра побеждава. — Той е толкова близо, че усещам топлината на тялото му и вдишвам дълбоко. Усещам в гърдите си едно парене, което ме прави неспокойна, но по онзи начин, срещу който не възразявам. Той не помръдва, затова аз отстъпвам крачка назад.
	— Добрата сестра побеждава — повтаря той бавно и замислено. Отдалечава се от осветеното място и ми се струва, че го чувам да въздиша.
	— Както и да е, баща ми често ме водеше тук. Напомня ми за него. — Усещам, че звуча леко отбранително. Все едно да споделиш с някого, че дадена книга много ти е харесала, а човекът насреща да каже, че я смята за глупава.
	— Кога почина? — пита той, застанал с гръб към мене.
	— Преди почти три месеца. Понякога ми се струва, че е било вчера…
	— … а понякога, че са минали години — довършва той.
	Кимам и се опитвам да скрия сълзите си.
	— Познато ти е. Кого си загубил?
	Следва мълчание и се чувствам неудобно. Сядам с гръб към витрината. Другият посетител си е тръгнал и сме сами в цялата зала. Мокетът е твърд и прокарвам пръсти по грозните му шарки. Държа си превързаната ръка в скута и усещам как пулсира в такт с изтерзаното ми сърце. Мълчанието продължава, докато Оскар сяда до мене.
	— Майка ми. Почина, когато бях на единайсет години. Беше болна. — Той маха някакво невидимо влакно от коляното си. — Съжалявам за баща ти.
	— Аз съжалявам за майка ти — отвръщам.
	Седим безмълвно. Минават минути или може би секунди. Не мога да преценя.
	— Какво е станало с ръката ти? — пита Оскар.
	— Злополука по време на миене на чинии — майтапя се аз.
	— Опасно занимание. На твое място не бих го правил. — Долавям смях в гласа му.
	— Видях те. На публичното дамгосване — казвам аз и пръстите ми спират да шарят по мокета.
	— Така ли? — Той е поразително спокоен.
	— Това беше баща ти, нали? — Ето, казах го.
	Той въздиша и изпъва краката си. Обляга глава на витрината и поглежда тавана.
	— Чудех се дали си ме видяла. Аз те мярнах, беше някъде отзад, и те познах. Татко веднъж те посочи на улицата и ми каза коя си.
	Намръщих се. Посочил ме е? От къде на къде баща му знае коя съм?
	— Но да, това беше баща ми. Дамгосан на градския площад. И вече забравен. Все още е в затвора. Не го пускат, дори и след всичко, което му сториха. — Удря с ръка по пода. — Това е… — След това започва да рисува с пръст по мокета между нас двамата и ръката му е застрашително близо до моята. — Но ти знаеш нещо за това, нали, Леора? — Кутрето му докосва моето и аз замръзвам.
	— Какво значи това? Какво искаш да кажеш?
	— За баща ти?
	— Това, което си мислиш, че знаеш… — Сподавям страха си, но гърдите ми се тресат и дишам учестено. Ставам, олюлявайки се.
	— Не се притеснявай, Леора — казва той и се изправя. — Не знам нищо. Просто си правя логични заключения. Иначе защо ще конфискуват книгата на баща ти? Иначе защо ще се страхуваш? Просто ми кажи, кажи го на глас — и той е забравен.
	Отпускам глава в ръцете си. Не съм казала нищо, а излиза, че съм казала толкова много. В тъмнината зад ръцете си чувам Оскар да шепти:
	— Съжалявам. Ужасно съжалявам.
	С ръце върху лицето си му разказвам как видях татуировката на татко, когато бях малка. Нищо не спестявам. За първи път разказвам тази случка и изведнъж се почувствам пречистена. Но и в опасност.
	— Обаче мама е права — завършвам аз и свалям ръце от зачервеното си лице. — В книгата, която и двете видяхме, нямаше нищо. Някой е махнал тази татуировка. — Струва ли ми се, или Оскар наистина се сепва, когато чува това? — Но ако не са я намерили, тогава защо са конфискували книгата му? — завършвам аз и поглеждам Оскар. — Мама казва, че всичко ще бъде наред, но как ще стане? — По бузата ми потича сълза и преди да успея да я спра, Оскар я изтрива с ръкава на якето си. Поемам си дълбоко въздух и слава богу, той ме оставя да се окопитя.
	— Леора… — Оскар се е втренчил в грозния мокет, сякаш се опитва да намери точните думи. — Трябва да ти кажа нещо.
	Подсмърчам шумно.
	— Какво? — Той продължава да гледа в пода и изведнъж усещам как цялата настръхвам. Толкова съм глупава. Как не съм се сетила досега? — Направо го кажи, Оскар — изричам грубо.
	Той ме поглежда.
	— Баща ми — знаеш за какво го наказаха. Че е откраднал нечия кожа. — Прокарва ръка по очите си. Права съм. Знам какво ще каже още преди да го е изрекъл, и сърцето ми буквално спира от ужас. — Кожата, която е откраднал, беше на баща ти.


>	Двайсет и втора глава

	— Татко, разкажи ми приказка — молех аз. — Разкажи ми онази за тебе и мама.
	Тук мама започваше да протестира:
	— Не започвай пак, Леора. Чувала си я толкова пъти.
	Но очите на татко заблестяваха, той се засмиваше и започваше:
	— Нали си чувала за любов от пръв поглед? Нали си чувала за принца, който се влюбва в красивата девойка в мига, в който я вижда? Нали знаеш приказките с щастлив край?
	Аз кимах с широко отворени очи.
	— Е, нашата не е от тях. — Тук мама се опитваше да скрие усмивката си.
	Запознали се, когато татко се преместил в Сейнтстоун. По това време четците били на голяма почит. Мама я търсели не само осиротели дечица, които се интересували от семейните тайни в книгите на починалите си роднини, но и обсебени влюбени, които искали да разберат дали партньорът им им изневерява. Тя имала служебни взаимоотношения с правителството, които се състояли в задължението й да се запознае с новодошлите в града и да установи дали са годни за работа. Давала препоръки къде могат да работят, и гарантирала за тяхната благонадеждност.
	Разказват, че когато тя пристигнала в сградата на правителството за разчитането на татко, той нервно чакал в една празна стая за процедурата. Версията на мама е, че това била рутинна среща. Тя направила каквото трябва, препоръчала го за дерач и с това приключила. Версията на татко обаче е различна.
	Той разказваше как мама влязла със сериозно изражение и куп документи в ръка. Изобщо не погледнала лицето му, а само кожата. През цялото време татко се опитвал да я заговори, но тя не излизала от професионалните си рамки и напълно го игнорирала. Продължавала да чете и да си води записки. Накарала го да се обърне, за да види и гърба му. В следващия момент, спомня си татко, тя се заливала от смях, без да може да спре, сълзите се стичали по лицето й и тя продължавала да се смее с ръка на устата си. Най-накрая някой почукал на вратата, за да види дали мама е добре, хвърлил бърз поглед на татко и избягал. След малко се върнал с чифт слипове и му се скарал: Не трябваше всичко да събличате. В края на краищата, когато бил пооблечен, мама се успокоила и продължила проверката, спряла да се кикоти странно и се извинила за неуместното си поведение.
	Когато татко разказваше края на историята, мама кимаше и се усмихваше. Същия ден станали приятели, а скоро след това се влюбили и макар родителите на мама да били против този брак, година по-късно се оженили.
	Едва като по-голяма се замислих за тази история и за това, че никой не обича да си представя родителите си голи. Бях страшно засрамена и повече не помолих да ми я разказват. Сега бих дала всичко да я изслушам само за да чуя отново гласа му.


	Когато се събуждам на следващата сутрин, се чудя дали разговорът ми с Оскар не е бил някакъв странно тревожен сън. Иска ми се да е било така.
	Слизам рано в кухнята по пижама и цялата треперя. Мама вече е станала или може би изобщо не е лягала. Разбира се, тя знаеше всичко. Когато снощи споменах Конър Дрю, тя се разплака. За първи път, откакто започна всичко това, забелязвам някаква несигурност, някакво пропукване в решителността й.
	Тази сутрин идва и ме прегръща. Аз се отскубвам по възможно най-деликатния начин и си взимам чаша.
	— Леора, радвам се, че знаеш истината. — Следи движенията ми с тревожен поглед. — Това момче, Оскар, каза ли нещо друго? Конър не се е издал, нали?
	— Казах ти всичко, което знам, мамо. Конър е още в затвора, защото отказва да говори. Не им е казал къде е скрил парчето, и досега никой не го е намерил. Не е правилно, мамо, но на този етап татко е в безопасност. Може и да знаят, но не могат да го докажат.
	Сипвам си вода в чашата и разливам малко по дървения плот.
	— Те щяха да ми кажат. — Мама говори тихо, по-скоро за да си вдъхне кураж, отколкото за да сподели с мене. — Да, сигурна съм, че щяха да ми кажат, ако има проблем.
	Попивам с кърпа разлятата вода. Мама продължава да мърмори нещо разтревожено, затова я прегръщам, а влажната кърпа е още в ръката ми.
	— Мамо — казвам нежно, — кои са те? — Мисълта, че има и други хора, хора като Конър, ме притеснява. Не мога да забравя какво каза кметът Лонгсайт за Конър, за това, че е помагал на Бледите. Но тя само клати глава. — Слушай, всичко ще е наред — казвам аз. Сега аз съм спокойна. Все една от нас трябва да бъде. — Каквото и да се случи, каквото и да е необходимо, ще се погрижа татко да е в безопасност. — Мама кима в прегръдката ми.
	— Благодаря ти, миличка — въздиша тя. — Божичко, не трябваше да те забърквам в тази работа. — Тя ме пуска и избърсва очите си. Изкашля се, примигва и ме поглежда строго. — Няма за какво да се безпокоим. Ще действаме както обикновено: ще си траем и ще бъдем нормални и съвестни граждани. — Диша дълбоко, за да се успокои, и накрая се усмихва. — Извинявай, скъпа. Наистина всичко ще е наред.
	Аз кимам. Но мене не може да ме заблуди — страхът й е най-истинското нещо, което съм забелязала у нея от дълго време.
	В студиото следващите няколко седмици са спокойни. Не мога да повярвам, че първият месец почти се изниза. Ръката ми все още не се е оправила напълно, за да мога да работя с клиенти, затова повечето време прекарвам отзад, далеч от мастилото и иглите. Урокът ми по безпомощност потвърждава стремежа ми към този живот, към желанието ми да бъда свободна да татуирам, да творя и отново да изпитам онази изумителна връзка. Освен това трябва да гледам как Карл ми отмъква възможностите да работя и да се уча. Всеки път, когато Обел го вика в студиото да му помага, той ще мине покрай мене и ще ми бутне лакътя, докато рисувам. Или ще пусне някоя саркастична забележка, че съм ужасно мързелива, като знае колко много искам да работя. При сегашното положение той със сигурност ще получи работата. Много ми се иска да разбера той ли ми сложи онова перо в джоба. Бих могла да му задам направо този въпрос, но едва ли ще ми каже истината. Мел ми праща картички с окуражителни пожелания и цитати от различни легенди. Те са колкото обнадеждаващи, толкова и объркващи. Просто вълшебни приказки, беше казал Оскар.
	Обел ми е възложил задача: трябва да направя проучване на класическите символи и татуировки, които през последните години вече не са така популярни. Казва, че познаването на историята и традициите е от съществено значение за добрия татуист — трябва да знаеш значението на всеки един знак. Още в училище учим какво означават най-често използваните: знаем, че тънката червена линия на лявата ръка значи, че човекът е откраднал нещо. Дебелата червена линия означава, че е извършил нещо по-сериозно, някой голям обир, а листото в основата на родословното дърво значи, че някой е умрял. Един татуист трябва да има далеч по-широки познания. Трябва да знае, че с невен се обозначава скръб, а с растението напръстник — защита. Задачата ми харесва — всички тези старинни символи и техните истории ми напомнят за времето за приказки с татко или за разходките из музея.
	Гласът на Оскар отеква в ушите ми — когато все още вярвах на вълшебните приказки. Опитвам се да го заглуша.
	Днес е петък и докато Карл работи в студиото, Обел идва да види какво правя. Въртя дървеното листо от татко, което виси на врата ми, из пръстите си и когато той влиза, го мушвам под блузата си. Не знам защо, но не искам да го вижда.
	Както ми е заръчал, водя записки и прерисувам символите, които са ми харесали. Взима листовете, по които съм работила, и ги преглежда.
	— Интересно. Кажи ми за този — слага една от скиците на бюрото до мене. — Защо точно този си нарисувала?
	Избрал е небрежна рисунка на Знахарката от приказката, направена по илюстрация, която привлече погледа ми в една от старите книги. Размърдвам се смутено на стола.
	— Знам, че не е перфектна, но просто никога не съм я виждала нарисувана по този начин. Обикновено е изобразена като ужасяващо създание, но в това изображение има необикновена красота — вдигам поглед към заинтригуваното лице на Обел и срамежливо си признавам: — Просто ми хареса.
	Кимва леко и оставя другите ми записки.
	— Да си призная, и на мене ми харесва. Виждала ли си някого с такава татуировка?
	Имам усещането, че в думите му има някакъв умисъл, че това не е просто приятелско бъбрене. Наблюдава ме внимателно. Все едно иска да ме хване в лъжа. Вглеждам се в рисунката и потърквам с пръст контурите, нарисувани с молив. Опитвам се да се сетя дали съм я виждала върху нечия кожа. Защо изобщо може някой да си татуира ужасната Знахарка? Поглеждам към Обел, който продължава да ме наблюдава съсредоточено.
	— Не, не съм я виждала досега. А ти?
	Усмихва ми се широко и имам чувството, че това е някаква тайна, за която само двамата с него знаем.
	— Това е голяма мистерия, нали, момиче? — казва той с иронична усмивка. — Ей сега се връщам. Имам една книга, която може да те заинтригува.
	Отива в склада и след минута се връща с някаква антика. Поставя я внимателно върху дървеното бюро и дъхът ми спира. Това е стара книга с приказки. Но не е случайна книга с приказки. Виждала съм в музея илюстрацията на корицата.
	— Това да не е Енциклопедия на приказките? — питам учудено аз и я докосвам с треперещи ръце.
	Обел, който е седнал до мене, кимва, а очите му блестят от вълнение.
	— Виждала ли си я? — пита той и внимателно отгръща корицата.
	Навеждам се, за да я видя по-отблизо.
	— Не, поне не на живо. — Протягам ръка и докосвам плътната пергаментова хартия с релефен текст. — Споменава се в един от експонатите в музея, но мислех, че е загубена. Не знаех, че има запазени някакви копия.
	Обел придърпва към нас книгата и внимателно отгръща страниците. Докосва я, както се докосва крехко същество. Прилича ми на някакъв учебник с магически формули: заглавията са старателно изписани с калиграфски букви, перфектен краснопис, а всяка страница е илюстрирана на ръка. Цветовете са избледнели и са като есенна версия на пролетни нюанси. Отгръщането на всяка страница изпълва ноздрите ми с мирис на плесен и тютюн. Никога не съм разбирала манията на Верити по миризмата на стари книги, но сега съм замаяна от нея. И двамата с Обел сме като омагьосани. Докосвам с ръка една страница — нежен хартиен лист — от тази забележителна книга, която смятах за безвъзвратно изчезнала.
	— Защо ми я показваш? Защо точно на мене ми позволяваш да разгледам такова ценно нещо?
	Той спира за момент и ме поглежда замислено.
	— Не знам. Бях сигурен, че и на тебе ще ти хареса — Продължава да отгръща страниците, като отбягва погледа ми. Гледам татуировките по ръцете му и се моля да спрат да мълчат — искам да ми разкажат нещо за този човек, който ме кара да се чувствам толкова неловко и едновременно с това толкова добре ме разбира. Вижда, че го гледам, и бързо отмествам погледа си.
	— Ето — казва той и отваря на страницата, която е търсил, — ето я.
	Навеждам се, за да я видя по-отблизо, и наистина е тя. Знахарката. Същата рисунка, от която гледах, само че тази е по-голяма и по-детайлна. Чувствам се ужасно странно, че пред мене стои съвършено гола жена. По нея няма нищо — нито конец от дреха, нито капка от мастило.
	Тя е абсолютно празна. Образът й — с цялата си безчовечност и нечетливост — ме кара да настръхвам. Тя е Царицата на лъжите и Пазителката на тайните. И все пак на тази рисунка е пленителна и поразително красива. Високи скули, които на малката рисунка й придават свиреп вид, тук я правят деликатна, макар че стойката й излъчва самоувереност. Не прилича на човек, който крие нещо, макар да ми е известно, че под перфектната си кожа е потулила лъжи и измами. В картината с този размер има някакво несъответствие. Изпитвам странно смущение. Някой толкова ужасно и съвършено празен не може да е толкова красив.
	— Нарисувай я пак, Леора — казва Обел, докато излиза от стаята. — Нарисувай я от оригиналната илюстрация.
	Взимам молив и лист хартия и с неописуем страх в сърцето започвам да рисувам празните й форми. Къдриците й се извиват като розови цветове, като морски вълни. Малките й гърди са полузакрити зад разпилените й кичури. Напомня ми на русалките по кожата на татко и е също толкова привлекателна. Забелязвам го чак след като съм я рисувала цели десет минути. Докато полагам сенките по скулите й и извивката на носа й, докато изписвам дъгата на веждите й и нежната, но горделива усмивка, го виждам.
	Тя е аз. Аз съм тя. Аз съм точно копие на Знахарката.
	Вдигам поглед и виждам, че Обел ме наблюдава. Очите ни се срещат и аз се изправям, а моливът пада на земята. Затварям с трясък книгата, без да ме е грижа колко стара или ценна е тя.
	— Аз… забравих, че майка ми ме помоли да се прибера по-рано. Ще е…
	Той кимва мълчаливо.
	Напъхвам листовете в чантата си, вдигам молива от каменния под и се препъвам на излизане от стаята. Затварям вратата след себе си и си тръгвам. Наслаждавам се на свежия студен въздух, който прогонва страха от душата ми.
	Вървя като замаяна, докато се разхладят пламналите ми страни и се успокоят треперещите ми в джобовете ръце. Когато се съвземам, виждам, че съм стигнала до музея, и поглеждам към величествените му метални врати. Качвам се по хладното стълбище. Влизам в залата, която беше нашето място с татко. Залата на приказките.
	Това беше моето убежище.
	Опитвам се да пресъздам спомените си как с него разглеждахме всяка витрина, шепнехме, смеехме се, сочехме и четяхме. Опитвам се да извикам в съзнанието си онова чувство на топлина, на внимание, което изпитваш, когато се чувстваш в безопасност. Спирам пред витрината на Знахарката.
	Прочитам краткото описание на картончето до картината й. Знахарката. Сестра на Морая, пренебрегнала нормите — Враг на Светеца. Спомням си как татко се спираше тук, как винаги ме караше да я гледам.
	— Какво се опитваш да ми покажеш? — прошепвам на татко.
	Разбирам. Тя ме гледа със собствените ми очи.
	Докато вървя към вкъщи, си мисля за легендата за нея. За историята на тази Знахарка, която очевидно толкова прилича на мене. Потрепервам на студеното зимно слънце, пристягам шала на главата си, махам превръзката и я хвърлям в едно кошче за боклук. Поглеждам ръката си, раната, от която ще ми остане белег, бледата си кожа и всичко, което виждам, е нейната кожа — ужасяващата й празна красота. И побягвам.


>	Двайсет и трета глава

	На следващата сутрин се събуждам рано. Слънцето едва огрява капчиците нощна роса и си мисля, че скоро ще се превърнат в скреж — толкова е студено вече. Зървам празната си кожа в огледалото и бързо си обличам халата. Не мога да остана така — сега повече от всякога трябва спешно да измисля каква да бъде първата ми татуировка. Но не мога да реша. Дали няма да остана без други татуировки, такава празна и чисто бяла като Знахарката, чиито студени очи са като моите? Потръпвам.
	Увивам се с едно одеяло и се тръсвам върху избелелия червен диван до входната врата. Пружините му отдавна се повредиха, възглавниците хлътнаха, но той продължава да е най-удобният на света. Може би няма да е зле да запаля огън, но това значи да изляза на двора, за да взема дърва. Не мога да си представя, че трябва да мръзна, за да се стопля.
	Затварям очи и си дремвам, докато се стопля достатъчно, че да си сваля халата. Измъквам се от провисналия диван и решавам да се почерпя с един горещ шоколад. Ще приготвя и за мама, както правеше татко, когато тя се излежаваше в съботните утрини. И сега е още в леглото и се наслаждава на свободния си ден. Някои неща не са се променили.
	Правя го точно както го правеше татко. Първо наливам млякото в две чаши, за да съм сигурна, че е достатъчно, и после ги изсипвам в една тенджера. Докато млякото леко се загрява на печката, нарязвам на малки парченца тъмен шоколад. Използвам любимия си кухненски нож. Докато се врязва в шоколада, усещам съвсем слаба болка в порязаната ръка. Когато по ръбовете на тенджерата започват да се образуват мехурчета, пускам шоколада в млякото. По пръстите ми залепват и се разтопяват малки парченца от него. Разтърквам дланите си и вдъхвам топлия сладък аромат. Разбърквам бавно шоколада, за да не залепне за дъното на тенджерата, и настъргвам портокалова кора върху въртящото се мляко. Течността става тъмна на цвят, защото част от парченцата топящ се шоколад излизат на повърхността. Започвам да бъркам по-бързо, от което се образува пяна. Преди да е заврял — точно преди първите балончета да се втурнат към повърхността — наливам горещия шоколад в две чаши. Върху млечната пяна личат малки парченца портокалова кора. Понасям внимателно чашите към спалнята на мама.
	Подпряла се е на една голяма възглавница и държи в ръка книгата си, но не я чете. Гледа право пред себе си със силно притеснено изражение.
	Когато влизам, тя се усмихва и се надига, за да седне.
	— Здравей, миличка. Кога си станала? — Тя вижда горещия шоколад и се подсмихва. — Каква приятна изненада! Не съм пила горещ шоколад в леглото, откакто… — Усеща се, примигва и взима една от димящите чаши, а другата оставям на нощното й шкафче, за да се мушна до нея под завивките.
	— Скоро станах. Адски е студено, затова реших да направя нещо топло. — Пресягам се да си взема чашата, вдигам я полека и внимавам да не я разсипя по чаршафите на мама. Не мърдам и се наслаждавам на ароматната комбинация от цитрусовия шоколад и маминия парфюм, примесени с мириса на топло легло.
	Мама се размърдва, за да си придърпа завивката по-нагоре, и отпива глътка.
	— Всичко наред ли е между нас, миличка? — Тя говори тихо и предпазливо и гледа право напред в стената. — Единственото ми желание е да си в безопасност. Нали знаеш?
	— Знам, мамо. — Примъквам се по-близо до нея, отпивам малка глътка от горещия шоколад и виждам как по ръба на чашата се стича струйка. — Знам, че искаш да ме предпазиш, но няма нужда. Вече не съм дете.
	— О, напротив — казва мама и ме сръчква в ребрата. — Ти ще си моето дете вечно и завинаги, дори и когато станеш на осемдесет години. — Премества си чашата в другата ръка и ме прегръща. — Моето дете вечно и завинаги — повтаря тя, но толкова тихо, че едвам я чувам.
	Стоим мълчаливо сгушени. Чувствам се на сигурно място и ми се доспива. Изведнъж мама започва да диша неравномерно — плаче. Оставям чашата си и се притискам към гърдите й.
	Сълзите й капят по косата ми, докато тя шепне:
	— Леора, ти си добро момиче.
	Стоим така, докато шоколадът ни съвсем изстива и аз съм полузаспала. Отмества ме леко, но решително и се изкашля.
	— Не мога да стоя цял ден по пижама. Трябва да ставам. — Целува ме по главата и погалва косата ми, където бяха капали сълзите й.
	Аз се обръщам, протягам се и кимвам сънливо.
	— Знаеш, че те обичам, нали?
	Усмихвам се и отварям едно око.
	— Нали си ми майка? Нямаш избор.
	Тя клати глава усмихната и ме перва по темето.
	— Искаш ли да ти претопля шоколада заедно с моя?
	Подавам й чашата и се сгушвам в топлото й легло, а тя отива да стопли напитките ни.
	Събуждам се и намирам изстиналия шоколад на нощното шкафче. Колко ли време съм спала? Дръпвам неохотно завивките и понасям надолу напитката си. На масата дими кафеник, а мама е седнала на дивана и чете книга. Оставям шоколада и си сипвам кафе в чиста чаша. Държа я с две ръце и отпивам глътка. Достатъчно горещо е да ме разбуди. Сънено измърморвам някакъв поздрав.
	Поглеждам към семплите лавици на предците ни. Цветните им татуировки надничат към мен. От доста време не съм обръщала внимание на книгите им. Човек все се кани, но истината е, че те са като любим роман — прочел си го, знаеш историята, но все пак искаш да ти е подръка, ако ти се прииска да го препрочетеш. Всички са от рода на мама. Татко е израснал другаде, затова нямаме книги на негови предци. Отсъствието им винаги е нарушавало равновесието на лавицата.
	Слагам чашата си на масата и взимам случайна книга от етажерката. Моля предците си да ми разрешат и изричам молитва паметта и доброто им име да бъдат благословени. Слагам внимателно книгата на масата. Мама вдига поглед и за миг се усмихва, преди да се върне към думите, които държи в ръце. Поглеждам корицата. Пише Бил Томлинсън — бащата на мама, моя дядо. Бил е кожар и е починал, преди да се родя. Понякога си мисля дали не се е опитвал отчаяно да се отърве от досадната ми баба. Ако се съди по разказите на мама, била е истински кошмар. Но мама не споменава често родителите си.
	Отгръщам страниците и татуировките му оживяват. Виждам детството му — братята му, които го обичали и тормозели, сестра му, която починала. Виждам как след всеки възрастов знак е протичал трудовият му живот. Виждам брачната татуировка и съм изумена от загадъчната й красота. Няма съмнение — не се е опитвал да се отърве от баба. Те безумно са се обичали. Тя починала скоро след него. Може би сърцето й е било разбито. Чудя се как ли се чувства човек, когато намери любовта на живота си, когато обича и е обичан безрезервно. И в следващия момент се усещам, че съм зяпнала задните части на дядо ми, и бързо обръщам следващата страница.
	Ето го и него — това винаги е най-разкошната група от татуировки — родословното дърво на дядо. Тук са родителите му, братята му, починалата сестра — казвала се е Софи. Сигурно мама е кръстена на нея. Разбирам колко близки са били дядо ми и малката му сестра. Разбирам и мъката му, когато я е загубил.
	Ето го и маминото име, а до него е оставено празно място. Може би са се надявали да имат още деца. Следва името на татко, поставено малко по-ниско от маминото. Когато го видя написано, усещам топлината на щастливите ми спомени да пробягва в душата ми. Поглеждам по-внимателно и сякаш се пренасям във времето и мога да гледам с очите на дядо ми. Единственото нещо, което виждам, е, че името на баща ми е обгърнато в мрак. Сърцето ми се свива. Няма любов, няма радост, няма привързаност. Изпитвам едно смътно чувство на гняв и отвращение, което може да е причинено единствено от дядо ми.
	Вдигам поглед от книгата. Потресена съм. Повече от ясно е, че дядо е мразел татко. Не — презирал го е. Горчивината на чувствата стои като позорно петно върху дървото и ме отвращава.
	Става ми студено и протягам трепереща ръка към чашата с кафе. Поднасям я до устните си, но не си уцелвам устата и разливам горещата течност върху книгата. Скачам, грабвам една кърпа и попивам разлятото. За щастие книгите от кожа са импрегнирани и мастилото няма да се размаже, но се опасявам, че може да се повредят някои от използваните консерванти и книгата да се деформира. Мама ме поглежда и ахва, като вижда какво съм направила. Тя скача да ми помогне и в този момент вижда страницата, на която е отворена книгата.
	— Какво си мислиш, че правиш? — изсъсква тя и я изтръгва от ръцете ми. — Глупачка с глупачка такава!


>	Двайсет и четвърта глава

	Мама бързо се окопитва. Извинява се и попива книгата, която аз вече съм почистила. Върнала си е хладното самообладание.
	Но разбирам, че има още тайни — тайни, свързани с дядо ми и причината да мрази татко. Просто не издържам — имам чувството, че вървя по пясък и постоянно потъвам в него. Имам нужда от твърда почва под краката си. Грабвам си палтото, шала и чантата и тръгвам към Верити.
	Навън вали и дъждовните капки са толкова студени, че се усещат като градушка. Косата и лицето ми са покрити с шала и вървя бързо. Подават се само очите ми, а забързаното ми дишане топли бузите ми. Навела съм глава и се разминавам с хората, без да ги поглеждам, без да ги поздравявам или да чета татуировките им.
	Главата ми е натежала от купища объркани мисли.
	Оскар, Обел, мама, татко — около всеки от тях витаят лъжи и несигурност.
	— Поне си имам Верити — прошепвам на себе си, когато стигам къщата й.
	Вратата бързо ми отваря братът на Верити, Себ. Той ме поздравява, както винаги усмихнат, и ме кани да вляза.
	Много обичам да чета татуировките на Себ — това е една истинска история.
	Преди няколко години му се случи нещо ужасно. Тогава се прибра вкъщи пребледнял и облян в сълзи. Някакви момчета го наобиколили и започнали да се подиграват на ръцете му, по които нямало никакви символи, показващи професионалната му подготовка и постиженията му. Заплашили го, че ще му татуират компас, и го нарекли Блед тъпак.
	Но аз виждам какво сърце бие под кожата му. Виждам, че обожава сестра си и ако е необходимо, би се сражавал геройски за нея. Виждам, че е човек, по-достоен от мнозина други. Вече има и няколко татуировки — не много, правени са след обучението му за хлебар и всеки път, когато е избиран за работник на месеца.
	— Как върви животът на един татуист? — пита Себ, докато закача палтото ми.
	— Интересно е, Себ. Наистина ми е много приятно — казвам аз, усмихвам се и слагам мокрия си шал на облегалката на един стол, за да поизсъхне. — А при тебе как е? Какво става в пекарната?
	Себ премества стола малко по-близо до бумтящия огън, за да може шалът ми да изсъхне по-бързо.
	— Всичко е наред. Станах работник на месеца. Подариха ми бутилка вино.
	— Работник на месеца ли? Отново? — Усмихвам се и прегръщам Себ. — Прекрасно! А виното къде е?
	— Няма да кажа — прави се на интересен Себ, а аз се смея.
	В този момент Верити слиза към кухнята.
	— А, стори ми се, че те чух. — Верити ме прегръща.
	Вижда ми се уморена и разсеяна, но изведнъж грейва и си става такава, каквато я знам. Облечена е с размъкнат пуловер, който, мисля, че го има от 12-годишна възраст, и анцуг, с който играеше физическо в училище.
	— Вети, я се погледни на какво приличаш! — казвам аз и клатя глава.
	Тя се прави, че ходи важно, минава през кухнята и взима чайника.
	— Знам. — Хвърля ми една усмивка, докато пълни чайника с вода и го слага на печката. — Омръзна ми да нося тясната униформа. Днес искам да ми е удобно.
	Тя е красиво момиче и дори небрежният вид й отива. Затова я харесвам.
	С Верити прекарваме един наистина спокоен следобед. Говорим си за бивши съученици, които сме засекли някъде през седмицата, и Верити ми разказва за някои от най-гадните момичета от училище, които в крайна сметка са започнали работа в администрацията на правителството. Тя истински се забавлявала да ги командва и да гледа все по-безпомощните им физиономии. Само Верити може толкова добре да се справи с тази размяна на ролите. Ако бях аз, щях да продължавам да се изчервявам всеки път, когато трябва да говоря с тях, и сигурно щях да им върша и тяхната работата. Време е да се науча „да бъда като Верити“. Шефът й е много доволен от нея и й е казал, че ще я прехвърли в отдел Погребения. Очите й блестят от вълнение, когато ми съобщава новината.
	— Ще си имам свой офис и всичко останало.
	Когато й казвам за първата си татуировка, тя изписква от задоволство.
	— Еха! Ще можеш ли и мене да ме татуираш? Би било страхотно. — Тя вдига единия си крачол. — Мисля да си татуирам някакво пълзящо растение, което да започва оттук — тя показва прасеца си, — расте и се покрива с различни плодове. Какво мислиш?
	— Мисля, че трябва да си запишеш час — отговарям с усмивка.
	Много ми се иска да татуирам приятелката си, да участвам в първата й татуировка. Смятам, че на Верити ще й отиват пълзящото растение и плодовете. Ще питам и Обел какво мисли.
	Обел. Сещам се какво стана, преди да си тръгна от студиото, и потръпвам.
	— Виждала ли си някой да си е татуирал Знахарката? — осмелявам се да кажа аз.
	Верити повдига вежди и се навежда заговорнически към мене.
	— Не! Не знаех, че е разрешено да си татуираш такова зло същество — първия Блед. Къде си го видяла — да не е на кльощавия задник на някое старче? — Тя потръпва радостно, очевидно нетърпелива да чуе някоя клюка от студиото.
	— Уф, Верити! Нищо подобно. Разбира се, че не съм виждала, а и кой ще си избере точно това? Но попаднах на нейна илюстрация в една книга със стари символи — татуировки, които хората действително са си правили. Видя ми се много странно. Не мога да си представя, че някой би си избрал такова нещо дори и преди много години. — Премислям какво да кажа. Не ми се иска после да съжалявам, че съм се издала. — Не си срещала такова нещо в архива?
	Верити ме поглежда с любопитство.
	— Не, не ми е попадало нещо толкова интригуващо. Трябва да прегледам огромно количество информация. — Тя се двоуми и очите й блуждаят, преди отново да ме погледне и да ми се усмихне. Въобразявам ли си, или наистина усмивката й е предпазлива? — Радвам се, че ще се преместя. Имам чувството, че едва тогава ще започна истински да работя. Но ако чуя за някой чешит с татуирана Знахарка, ще ти кажа.
	Когато започва да се стъмва, прегръщам Верити и Себ и си тръгвам към вкъщи. Шалът ми е приятно стоплен, а дъждът е спрял. Изпитвам облекчение, когато влизам у дома и не намирам мама долу. Правя си сандвич и цяла вечер се крия в стаята си. Лягам си рано.
	И сънувам.
	Намирам се в студиото, където са и всичките ми предци — но живи, а не направени на книги. Крещят по Обел и мен. Настояват те да изберат първата ми татуировка. Всеки се провиква с някаква дума, която не мога да разбера. Накрая гласовете им се сливат в един и чувам какво казват. Думата, която крещят, е „гарван, гарван, гарван“.


>	Двайсет и пета глава

	Седмиците минават — една, след нея втора — и най-накрая ръката ми е напълно оздравяла. Ще остане белег, но той няма да ми попречи да я използвам. Страшно съм развълнувана, че ще мога да се върна в студиото и пак да работя — така ми липсваше всичко това. Освен това предпочитам да съм навсякъде другаде, но не и вкъщи. Мама непрекъснато мълчи, но не си признава, че е притеснена, а това ме кара да се чувствам още по-неспокойна.
	В понеделник сутринта отивам рано в студиото и Обел ми отваря вратата. Подготвяме си нещата за деня. Все ми се иска да го попитам защо ме накара да нарисувам Знахарката преди две седмици — дали си въобразявам, че толкова много приличам на нея — но винаги когато имам възможност, не мога да събера смелост.
	Потънала съм в мисли и не забелязвам кога е влязъл Карл, докато не минава покрай мене и бута мастилниците.
	— Леора, внимавай! — провиква се ядосано Обел. Хвърля ми един парцал и докато почиствам мастилото, бузите ми пламват.
	Защо просто не мога да кажа: „Карл беше“? Защо позволявам на всеки да ме тъпче и да ме кара да се чувствам като непохватно дете? Подигравателната усмивка на Карл допълнително ме вбесява и ръката ми стисва още по-силно изцапания с мастило парцал, докато си казвам, че трябва да се успокоя. Опитвам се да дишам равномерно и да се отпусна, изпирам парцала и го оставям върху крана.
	— Хей, вие двамата — казва Обел и си взима от масата ключовете и кожената чанта. — Трябва да свърша една работа, а и за сутринта няма записани часове. Днес ще отворим малко по-късно. Докато ме няма, ще почистите хубаво студиото. Изметете и пода. — Мята чантата си на рамо и излиза през задната врата.
	Поглеждам Карл, който както обикновено изглежда самодоволен и неприятен.
	— Мисля, че никой от нас не е склонен да прекарва с другия повече време, отколкото се налага — казва той и взима няколко препарата от шкафа. — Предлагам единият да чисти в студиото, а другият — тук.
	Свивам рамене в знак на съгласие и си избирам задната стая. Така Карл ще трябва да мие и тоалетните.
	Чистенето ми действа като благотворна терапия и скоро забравям за всичко наоколо. След около час се изправям и се оглеждам дали не съм пропуснала нещо. Струва ми се, че всичко е наред, и си взимам книгата. Чувам, че на вратата на студиото се звъни. Сигурно е дошъл клиент. Карл очевидно отваря и долавям неясни гласове. Вероятно му предлага да дойде по-късно, когато Обел ще е тук.
	Половин час по-късно Обел се връща и сякаш е в добро настроение, след като си е свършил работата. Задната стая изглежда подредена и блести от чистота.
	— Благодаря ти, момиче — Обел се усмихва и закача чантата си.
	Тръгва към студиото с ключовете си в ръка и аз го следвам.
	Още преди да прекрача прага, чувам познатото бръмчене на машинката за татуиране. Обел спира рязко, ключовете му издрънчават върху плочките на пода и Карл вдига поглед. Чува се бавно щракване и машинката спира да работи. Оглеждаме мястото на действие в смразяваща гробна тишина.
	Карл е татуирал клиента сам, без надзор. Мъжът надига глава. На фона на черния стол лицето му изглежда бледо, а по веждите му блестят капчици пот, избила от болката. Очевидно озадачен от внезапната тишина, а може би и облекчен, че за малко ще си почине, той се надига и сяда. Обел пристъпва напред и взима машинката от ръката на Карл.
	— Аз ще продължа. Карл, иди отзад. — В гласа му се долавя каменна студенина, от която ме побиват тръпки.
	Карл почервенява и влиза в задната стая с високо вдигната глава. Обел се обръща към клиента:
	— Извинете ме за момент — става и тръгва след Карл. — Леора, приготви ми мастилата.
	Бързичко изваждам всичко необходимо и го подреждам, без да отроня дума. Докато минавам покрай вратата на задната стая, чувам гласа на Обел — тих, но изпълнен с трудно сдържан гняв.
	— Какво, по дяволите, си мислиш, че правиш? — Той шепти, но в тихия му глас гневът звучи още по-яростен. — Даваш ли си сметка за поразиите, които можеше да натвориш?
	Поглеждам клиента, който продължава да чака на стола, и му се усмихвам, за да го успокоя, но усмивката ми вероятно ме издава колко засрамена се чувствам. Чудя се дали след всичко това Карл може да получи работата. Чува се звук от стържене на стол по пода и после тишина.
	Обел се връща и изглежда напълно спокоен. Превключил е на режим „татуиране“ и си приказва с клиента за татуировката му. Освобождава ме с махване на ръка и тръгвам към задната стая.
	Карл е седнал на един стол и изглежда засрамен като непослушно малко дете. Когато влизам, той се изправя.
	— Можеше да се застъпиш за мене.
	Толкова съм шокирана от думите, че не мога да отделя поглед от него. Той ме гледа с пълно презрение.
	— От къде на къде? — Гласът ми трепери. — Това, което направи, беше пълна лудост.
	Продължава да държи ръкавиците си и си представям изцапаните им с мастило и кръв пръсти. Хвърля ги ядосано в кофата за боклук.
	— Падаш ли си по него? Това ли е причината? — Карл почервенява. — Любимка си му още отначало. — Изглежда готов да се разплаче или да ме удари, или и двете.
	— Защо го направи? Беше наясно, че ще побеснее.
	Той свива рамене.
	— Не съм го планирал, но когато клиентът влезе, просто… си помислих, че като види на какво съм способен, Обел ще започне да се отнася с мене сериозно…
	— Сигурна съм, че всичко ще бъде наред. — Не знам защо се опитвам да го утеша, но му го казвам със спокоен тон. Сядам на един от високите столове пред тезгяха. — Просто му дай малко време да се успокои.
	— Той те харесва. — Карл вече мрънка. — Може да кажеш някоя добра дума за мене. Леора, не мога да си позволя да загубя тази работа, чуваш ли? Баща ми ще ме убие.
	Чудя се какво да кажа. Виждам, че съжалява, че е изплашен, но за какво ми е да се застъпвам за Карл Новак?
	— Слушай какво! Недей просто да седиш и да се правиш, че не съм тук, Леора! — Карл ме хваща за рамото, впива пръсти в кожата ми и се опитва да ме обърне. Аз се отскубвам, но в този момент столът ми се подхлъзва. Чувам как Карл изхълцва, но нямам време да протегна ръката си и да омекотя падането.
	Последното нещо, което виждам, преди главата ми да се удари в плочките на пода и да ми причернее, са ботушите на Обел, които крачат към нас.


>	Двайсет и шеста глава

	— Сигурна ли си, че не искаш да извикам лекар? — Обел е загрижен, но и намръщен. — Много е червено.
	Внимателно си обръщам главата наляво и надясно и разтърквам натъртеното място на челото. Усещам, че се е образувала голяма цицина.
	— Добре съм. Клиентът, когото Карл татуира, сигурно е по-зле от мене. — Опитвам се да се изправя, но ми се завива свят и пак сядам на стола. — Тук ли е още? Иди да го видиш.
	Обел поклаща глава и ми подава чаша с вода.
	— Изпратих го да си ходи, когато чух, че Карл ме извика. И без това мястото трябва да заздравее преди следващия сеанс. — Усмихва се, но щом затваря очи, усмивката му изчезва. — Знаеш ли как се изплаших бе, момиче? Помислих си, че те е убил. — Гласът му се разтреперва и той млъква. — Това момченце — изсъсква той. — Бях наясно, че си има трески за дялане, но чак такова нещо не съм допускал. Между другото, той напусна. Казах му да не се връща.
	— Всъщност… той не беше виновен. — Не мога да повярвам, че защитавам Карл. — Беше разстроен и ядосан, но не е искал да падна. Сграбчи ме за ръката и столът се подхлъзна. — Колието от татко е излязло от блузата ми. Искам бързо да го прибера, но от рязкото движение ми се завива свят.
	— Леора, аз не съм сляп. От момента, в който двамата влязохте тук, стана ясно, че се мразите. Може би не беше добра идея да ви карам да се състезавате за постоянна работа.
	— Не се обвинявай за това, Обел. Станало е, но нали него вече го няма? Състезанието свърши.
	Дори и когато успокоявам Обел, картината как Карл ме стисна за ръката, е все още пред очите ми. Слава богу, Обел ме оставя на мира и само след миг чувам успокоителната мелодия на врящия чайник. Усмихвам се лекичко.
	— Чаят решава всички проблеми. Така казва майка ми — провиквам се аз.
	Обел поглежда към мене и се усмихва.
	— Може и да не решава всички проблеми, но със сигурност помага.
	Наблюдавам го как сипва, разбърква. Ръцете му не трепват и дори приготвянето на чай е истинско изкуство, когато го прави той. В този момент си давам сметка защо се чувствам в безопасност с Обел — той ми напомня за татко.
	Подава ми едната чаша и сяда срещу мене. Отпива от чая, навежда се напред и изведнъж ми се вижда много изморен.
	— Голямо разочарование. А ми се видя много обещаващ. Както и да е, много съжалявам, Леора. Но вече няма да се налага да го виждаш.
	Държа чашата с треперещи ръце и се усмихвам на Обел. Изпитвам известно облекчение. Не съм се лъгала за Карл, за това, че трябва да внимавам с него, но вече няма да се налага. Сам оплеска всичко. Вече няма да ми пречи да се занимавам с единственото нещо, което ми се отдава.
	— Ами — Обел става, — стой си тук и си почивай!
	В този момент не мога да се удържа.
	— Нарочно ми даде да прерисувам илюстрацията на Знахарката, нали?
	Обел се обръща към мене.
	— Какво искаш да кажеш?
	Не свалям поглед от него. Най-накрая той свива рамене и отново сяда.
	— Да, видях, че се смути — от приликата, предполагам. Но, Леора, ти наистина страшно приличаш на нея. Мислех, че го знаеш. Особено като се има предвид кой е баща ти.
	_Кой е баща ми?_
	— Познавал си баща ми? — питам аз, а гласът ми е по-писклив, отколкото си мисля. — Познавал си баща ми, а не си ми казал?
	Обел се размърдва на стола си.
	— Баща ти беше важен човек. За мнозина беше изключителен.
	Продължавам да го гледам, без да откъсвам поглед, с което искам да му покажа, че обяснението му не е достатъчно, че очаквам още.
	— Слушай, Леора, повярвай ми — Обел се премества така, че да ме гледа право в очите, — наистина познавах баща ти — бегло — и разбира се, бях чувал за него, преди да дойда тук. Както повечето от нас.
	— Нас? — сопвам се аз.
	Той слага ръка на челото си.
	— Човек не знае какво трябва да направи — промърморва по-скоро на себе си. И продължава: — Леора, баща ти… Той е причината да дойда в Сейнтстоун. Последвах го. Послушах го, както направиха много хора. Той ни вдъхна надежда, че нещата могат да се променят — че Бледите могат да заживеят редом с Белязаните. — Аз зяпвам от изненада, той млъква и ме поглежда. — Толкова приличаш на нея. Мислех, че те е подготвил…
	— Какво се опитваш да ми кажеш? Че аз по някакъв начин съм свързана със Знахарката? С първообраза на Бледите? И че баща ми не е имал проблем с това? — гласът ми става висок и пронизителен.
	Самата мисъл за това ми звучи абсурдно, затова се засмивам, но Обел не реагира.
	— Защо ме накара да я рисувам, ако не искаш да ми кажеш всичко? — Стисвам подлакътниците на стола, защото наново ми се завива свят. — Не трябваше да ме подмамваш, ако не искаш да задавам въпроси. Защо? Смяташ ли, че искам да бъда свързвана с проклетата вещица на Бледите?
	Виждам, че при тези думи Обел трепва, но продължавам:
	— Всички знаем легендата, Обел. Тя е проклета, тя е странна, тя е онази — забравената. И ти искаш да ми кажеш, че аз съм като нея?
	— Забравена ли е, Леора? — Той се взира в лицето ми, сякаш за да измисли какво да каже. — Наистина ли е забравена? Май достатъчно знаеш за нея. Твоите приятели, разбира се, също. — Навеждам глава в знак на неохотно съгласие. — Струва ми се, че тя е една от най-запомнените жени в нашата история.
	— Говориш за нея така, сякаш… сякаш има значение. Бледите вече ги няма, прогонени са също като нея. Обел, аз не съм някоя глупачка. Не съм и дете.
	Той продължава да ме гледа хладно и изпитателно.
	— Я ми кажи, Леора. — В привидно спокойния му глас се долавя нотка на отчаяние. — Спомняш ли си жената, която искаше да си татуира листо, за да помни мъртвото си дете? Онази, която искаше детето й да присъства в родословното й дърво?
	— Ти ме накара да престъпя закона — кипвам гневно аз, но Обел изправя глава, сякаш за да покаже, че нищо лошо не е извършил.
	— Защо го направихме тайно? Защо това дете не може да бъде открито запомнено? Ще ти кажа каква е причината. Лонгсайт толкова го е страх от Бледите, че не разрешава дори бебе на един ден, което е умряло, преди да е татуирано, да се помни. Страхува се, че ако помним такова бебе, ще започнем да помним и Бледите. Говори пред целия народ, че Бледите представляват заплаха, докато той самият е най-опасният човек, когото познавам.
	Гледам го с широко отворени очи. Сащисана съм не само от думите му, но и от настойчивостта и емоциите му. На мястото на спокойния и сдържан мъж, когото съм познавала, виждам човек, който е натъжен от думите, които току-що е изрекъл.
	— Това не е вярно — казвам тихо. Сърцето ми бие с такава скорост, че не мога да мисля.
	Сега говори спокойно.
	— Защо според тебе правителството обръща такова голямо внимание на разни отчети и татуировки? Защото искат да знаят всичко за тебе, за да могат да те държат под контрол. Сигурни са, че Бледите организират бунт. Толкова са сигурни, че заради това са в състояние да жертват и собствените си хора. И от какво толкова се страхуват, Леора? — Той се навежда напред и лицето му изведнъж става сериозно. — Страхуват се от някакъв караконджул, измислен да плаши децата. Запитвала ли си се някога наистина ли са толкова страшни Бледите? Или просто ни внушават, че са такива?
	Затварям очи. Смъдят от умора и от всичките сълзи, които сдържам в себе си. Искам да заспя, искам да се сгуша и да изключа света около себе си. Искам да се върна към предишния си живот — преди публичното дамгосване, преди да чуя предупрежденията на кмета Лонгсайт — онзи, в който Бледите бяха за мене просто илюстрации в книга.
	— Не се опитвай да изкараш Бледите криворазбрани — прошепвам аз. — Ходил си в музея, минавал си през онази зелена врата. Бледите са чудовища — поклащам глава и намирам сили да се размърдам.
	— Помисли за баща си, Леора. Той не би искал да изпитваш такива чувства.
	— Не спирам да мисля за него. — Опитвам се гласът ми да не затрепери. — Не знам защо смяташ, че баща ми има нещо общо с вещиците и Бледите.
	— Леора, баща ти се бореше за свобода, равенство и единство — той изпъшква от безсилие. — Един ден ще разбереш.
	Тръгвам към задната стая, но за момент се обръщам.
	— Благодаря ти, че направи деня ми още по-гаден. Мислех, че не е възможно. Сигурно си доволен.
	Влизам, като едва сдържам гневните си сълзи, взимам си чантата от закачалката и се увивам с шала. Поглеждам през отворената врата и виждам, че Обел още е в студиото, седнал на своя стол и отпуснал глава в ръцете си.
	Отварям тежката врата и когато се тръшва зад мене, не се обръщам.


>	Двайсет и седма глава

	Много ми се събра в последно време. Вече не знам къде да отида или с кого ще съм в безопасност. Тези три месеца бяха най-тежките в живота ми. Мислех си, че не може да има нещо по-лошо от смъртта на татко — тя ме потопи в тъга. Но това беше само началото. Вглеждам се в бъдещето и търся светлина и надежда, но нищо подобно не виждам. Има само мрак и проклятие.
	Има само пустота.
	Вървя с наведена глава срещу вятъра, който щипе бузите ми и от който ми се насълзя ват очите. Хората, с които се разминавам, се блъскат в мене. Може би вече не съм жива. Може би съм невидима.
	_Не си мисли такива работи_ — казвам си аз. — _Такива мисли минават през главите на Бледите. Това са думите на Знахарката._
	Най-много ми тежи усещането, че аз съм единствената, която не е посветена в някаква голяма тайна. Сякаш всички дирижират живота ми. Покрай мене минава мъж с куче на каишка, което се дърпа напред, и изведнъж осъзнавам, че точно така се чувствам: като някакво тъпо куче, което си въобразява, че води, а всъщност през цялото време е възпирано и контролирано. Но аз няма да оставя нещата така. Няма какво да чакам животът да ме командва. Отсега нататък аз ще диктувам условията.
	Знам къде трябва да отида.
	Пред мен се издига сградата на правителството. Функционална и внушителна, тази тухлена постройка не е проектирана с цел да е красива. Състои се от кутии, квадрати и остри ръбове. Сякаш замисълът на архитекта е бил сградата да е възможно най-обикновена, за да не отвлича вниманието от истински важната работа, която се върши вътре в нея. Никога не съм ходила в администрацията на правителството. От училище правеха посещения, но аз не можех да си представя нещо по-безинтересно. Верити, разбира се, ходеше всяка година. С нея отдавна не сме се виждали. Работата, оказва се, отнема повече време, отколкото съм очаквала. Последния път, когато се отбих у тях, Саймън каза, че е настинала, и не я видях. Липсва ми.
	Централното фоайе е безлично и боядисано в светлокафяво. Покрай едната стена са подредени столове, където са насядали хората, които чакат. Бюрото на рецепцията е извито и заема голяма част от пространството, така че, за да отидат до офисите си, всички минават покрай него. Виждам, че на рецепцията е една от популярните в училище. Винаги, когато седеше зад мене в час, ми се подиграваше за нещо.
	Минавам бързо покрай нея, без да си свалям шала, с идеята, че ако имам уверен вид, никой няма да ме спре. Тя ме поглежда. Не знам дали ме разпознава, но както обикновено, изглежда надменна. Май винаги така изглежда. Виждам, че си отваря устата да каже нещо, но в този момент към нея се приближава един мъж, натиска звънеца и привлича вниманието й.
	Аз продължавам да вървя.
	Когато коридорът прави завой, спирам и се опитвам да се ориентирам. По стените и от тавана висят табели, указващи накъде се намират различните отдели. Търся отдел Погребения и претегляне на душите и следвам указанията.
	Вървя по коридори с безброй дървени врати, зад които множество важни личности вземат решения, и се чудя как Верити не се загубва. Най-накрая намирам нейния отдел и влизам през дъбова врата.
	Тук цари тишина. Подът е покрит с дебел килим, а стените — с разкошни ламперии. Всичко изглежда приглушено и забулено в тайна. Вървя с наведена глава, без да свалям шала. Зад ъгъла, разбира се, се сблъсквам с някого. Измънквам някакво извинение и бързо продължавам. Една ръка ме хваща за рамото и аз замръзвам.
	— Леора? Какво правиш тук? — изсъсква Верити. Тя ме хваща за ръката и бързо ме повежда натам, откъдето беше дошла. Отваря една дървена врата и ме издърпва вътре.
	Затварям вратата след себе си и двете се споглеждаме шокирани. Но изражението й се променя и тя въздиша с облекчение. В средата на стаята има огромно бюро с богато резбовани крака. Стените са покрити с шкафове и всеки от тях има ключалка и пази някаква тайна.
	— Това твоят офис ли е? Огромен е.
	— Така е. — Тя ми се усмихва. — Кажи честно, какво правиш тук? Защо не ми звънна от рецепцията? — Взима един стол и го слага срещу своя, който е по-голям.
	— Наистина така щеше да е по-лесно — признавам аз и сядам. — Не исках никой да ме вижда — свалям си шала и очите на Верити се разширяват.
	— Какво, за бога, се е случило с лицето ти?
	Слагам ръка върху цицината на главата си, въздишам и разказвам на Верити какво стана. Тя побеснява и ми става приятно, че срещам подкрепа от нейна страна.
	— Той просто страшно се ядоса. Мисля, че не е искал да падна.
	— Това не може да е никакво извинение. Изобщо не е трябвало да те докосва. — Тя крачи из офиса с пламнали от яд бузи. — Много неприятно е да ти се случи нещо подобно на работното място, особено ако си го харесваш. Как си сега?
	Тя идва и ме прегръща, както съм седнала на стола. Гали ме по главата и ме утешава, че вече няма да го виждам и че загубеняците като него никога не печелят.
	— Ще се оправя, Вети. Просто съм в шок.
	Усмихвам й се лекичко. Изпитах облекчение да поговоря с най-добрата си приятелка, но забравих за какво съм дошла. Трябва да разбера какво знае. И колко знае.
	— Както и да е, дай да говорим за нещо друго. Кажи ми какво точно работиш. — Оглеждам се из стаята. — Не знаех, че си толкова важна личност. Май доста си ги впечатлила.
	Верити сяда на стола си. Усмихва ми се бегло, но ми се струва, че поведението й се променя. Сякаш се чувства неловко, даже неудобно, притеснено. Или само си въобразявам?
	— Ами, знам, че на тебе работата ми ти се струва скучна, знам, че е доста различна от татуирането, но всъщност се оказа, че е много интересна.
	— Още ли се вълнуваш, че си на тази длъжност?
	Верити прави гримаса.
	— Определено се чувствам нова и несигурна, но лека-полека навлизам в нещата. Всички са много мили с мене. Казах ли ти, че преди няколко седмици срещнах кмета Лонгсайт?
	Клатя глава учудена.
	— Беше ми казала, че се надяваш да го видиш.
	— Изумителен човек — точно както съм си го представяла. И дори си поговори с мене — направо щях да умра. Разказах му, че се надявам да работя тук, в отдела за погребения, и мисля, че евентуално той се е намесил.
	— Страхотно. Не мога да повярвам, че лично си разговаряла с него. Май доста си го впечатлила.
	Верити свива рамене, но по страните й се появява лека руменина.
	— Ами наистина съм доволна, че съм тук. Нещата се развиват с различна скорост, а и току-що ни възложиха голям проект, в който трябва всички да се включат. — Гласът й се снишава и тя отбягва погледа ми.
	Обзема ме ужас какво ще каже. Какво ли ще узная? От една страна, ми се струва немислимо най-добрата ми приятелка да разбере нещо за баща ми и да не ми каже. От друга, на този етап всичко ми се струва възможно.
	— Разкажи ми какво ще трябва да правиш — подканям я аз.
	Тя поглежда към бюрото и започва да говори. Тонът й е равен, но усещам, че има нещо нередно. Твърде добре я познавам.
	— Ами в момента трябва да прегледам информацията и фактите относно предстоящите церемонии по претегляне на душата, като работя по всеки отделен случай. Мисля, че стажът ми от миналата година ускори преместването ми в отдела, защото вършех съвсем същите неща. В общи линии, обобщавам данните, които са нужни на съдиите за взимането на решение.
	— Така ли? — казвам тихо аз. — Звучи интересно.
	— За мен е голяма чест, Леора. Да имам възможност да се ровя в живота на хората. Да научавам фактите. Но от мене не се очаква да правя субективни интерпретации. Затова ми е позволено единствено да обобщавам фактите. Не мога да се ангажирам с препоръки. Отговорността е огромна. Ами ако пропусна нещо съществено? Ами ако аз се окажа отговорна за преценката дали някой да бъде запомнен, или забравен? — Тя се размърдва на стола си.
	Навеждам се към нея.
	— Ще вземеш правилното решение, Верити. Както винаги си го правила.
	Тя мълчи и отмества поглед от мене.
	— Някои случаи далеч не са толкова ясни, колкото ми се иска.
	Усмихва се тъжно и в този момент разбирам.
	— Имаш предвид случаи като този на баща ми ли?
	Тя кимва.
	— Не бива да говоря за това. Не и с тебе. С никого. Но най-вече с тебе. — Тя си поема дълбоко въздух. — Все пак не мога да не ти кажа, Лори, ти си ми най-добрата приятелка. Смятам, че трябва да знаеш. Възложиха ми случая на баща ти, но се чуват разни неща. Говори се, че мъжът, който си видяла на площада преди време, мъжът, който беше дамгосан — казва се Конър Дрю, — е откраднал кожа от тялото на баща ти. Причината за това била, че семейството ти иска нещо да бъде заличено. Да изчезне от живота му.
	— Аз… знам какво се говори, Верити. — Тя се престрашава да ме погледне в очите. — Знам и за Конър Дрю. Знам какво е направил за баща ми.
	От гърдите й се изтръгва въздишка на облекчение.
	— Ох, Лори, толкова се радвам. — Тя клати глава. — Не, не че се радвам. Съжалявам. Но се радвам, че знаеш, защото нямах представа какво да ти кажа. — Сядам изправена на стола. Разговорът стана служебен. — Но това е всичко, което знам, Лори — че Конър може би е откраднал улика, която е доказвала, че баща ти е бил дамгосан като… — Тя преглъща, а аз затварям очи. — Като забравен.
	Като вижда, че трепвам, когато чувам думата, изречена на глас, Верити изругава.
	— И за това знаеш, нали? Надявах се да са само празни приказки. Господи, Лори, толкова съжалявам.
	— Каква информация имат, Верити?
	Тя е забила изтормозен поглед в бюрото си. Карам я да изложи на риск и себе си, и работата си, която толкова обича.
	— Има страшно много въпросителни. Заради това случаят е доста заплетен. Книгата на баща ти е била внимателно разгледана и се е установило наличието на белези с неустановен произход. Затова има подозрения, че татуировките са били подправени, а в някои случаи — напълно премахнати. Като прибавим към всичко това подозренията, че баща ти и Конър Дрю са се познавали покрай дерачеството, и факта, че Дрю е арестуван за подправяне на истории… — Очите й срещат моите. — Белегът е… — Тя леко докосва отзад главата си с мимолетен жест и аз кимвам. Казала ми е достатъчно.
	— Благодаря ти, Верити. Знам, че не биваше да ми казваш нищо. И да, бях чула… разни работи. Притеснявах се и ги пазех в тайна. Колко… от колко време знаеш?
	— Отскоро, кълна се. Случаят му се появи неотдавна.
	— Трябваше по-рано да те потърся, Вети. Знаеш, че ти имам доверие, нали? — Верити кимна неохотно. — Но ужасно ме беше страх. А когато се говори за това, изглежда още по-реалистично, нали?
	Верити се съгласява, като накланя глава настрани.
	— Толкова съжалявам, Леора. — Известно време мълчи и си играе с молива. — Ако баща ти наистина е бил дамгосан, какво всъщност е направил?
	Поклащам глава.
	— Не знам, Вети. Просто не знам.
	И понеже е Верити и вече мога да си го позволя, аз напълно свалям гарда. Разказвам й как като малка съвсем случайно съм видяла татуировката на главата му и как публичното дамгосване ми е върнало този изобщо неканен и забравен спомен. Казвам й също, че майка ми думичка не обелва по този въпрос.
	И след като съм започнала, не мога да спра. Разказвам й как съм разбрала, че книгата на татко е конфискувана от музея. Разказвам й как съм се запознала със сина на Конър Дрю и как той вярва, че може да ми помогне, но аз съм изплашена и не мога да му се доверя. Казвам й, че името му е Оскар, че има тъмни очи и къдрици и че очилата винаги му стоят накриво.
	Когато й разказвам всичко това, тя започва да писука, придърпва колене към гърдите си и казва:
	— О, искам подробности! Харесваш ли го?
	Отговарям й, като поклащам глава. Имам нужда да говоря. Тъкмо се готвя да й разкажа как Обел ме накара да нарисувам Знахарката и колко поразително си приличаме с нея и как това сигурно е съвпадение, нали? — Когато някой почуква на вратата. Очите на Верити панически се разширяват.
	— Бързо! Застани зад вратата! — шепне тя. Отваря я малко и разговаря на прага. Когато посетителят си тръгва, тя затваря вратата и обляга глава на нея. — На косъм. Сериозно, ако някой те види — ако направи връзка, — здраво сме го загазили. Ако ще работя по случая на баща ти, никой тук не бива да знае, че сме приятелки.
	Аз кимам. Последствията за нея може да се окажат съкрушителни.
	— Само едно нещо ми кажи, Верити, и си тръгвам. Смяташ ли, че татко е в опасност?
	— Не знам, Леора. Мисля, че засега нямат нищо конкретно, но съм сигурна, че ще продължават да ровят. Опитват се да намерят това, което е скрил Конър Дрю. Явно искат да открият нещо. — Тя се поколебава, но бързо продължава: — Виж, мисля, че трябва да поговориш с този Оскар, да го попиташ дали не е чул нещо ново. Свържи се с него, аз междувременно ще разбера каквото мога и после ще решим как да действаме.
	— Вети, той не го заслужава. Де да можех да разбера какво толкова е направил, че да бъде дамгосан, но каквото и да е, той беше добър човек. Знаеш, че беше достоен мъж, нали?
	Верити ме прегръща и прошепва:
	— Знам. Ще ти помогна, Леора. Ще направим всичко по силите си, за да бъде запомнен.
	Тръгвам си сама от офиса й, увита в шала. Верити ми е дала сложни указания как да намеря изхода. Изглежда притеснена, когато излизам, и ужасно съжалявам, че съм я забъркала във всичко това. Но нямах друг избор.
	Всички коридори изглеждат еднакво. Явно това е целта — всичко да е еднообразно, предвидимо, контролирано. Фоайето е пълно с хора и успявам да изляза, без никой да ме забележи. Надутата служителка на рецепцията разговаря с една доста едра персона. Докато се промъквам покрай тях, забелязвам коя е тя.
	Мел.
	Верити е права — трябва да поговоря с Оскар. Отивам в книговезницата, където работи той. Вече е късно и той си е тръгнал, но намирам негов колега, който се съгласява на следващата сутрин да му предаде съобщението ми. Надрасквам една бележка и му я оставям.
	На път за вкъщи виждам на земята едно мръсно бяло перо и отново си спомням за разговора с Обел и легендата за Знахарката. Не мога да избягам от историята й. Макар че това изобщо не е нейната история, нали? Тя се спотайва някъде по периферията на историята на Морая — върху белите полета. А мене би трябвало да ме привлича онази с думите и татуировките по себе си. Но присъствието й е безспорно.
	Първата по рода си. Забравена, защото няма своя история, с която да я помнят.
	Но на практика не е забравена. Сега осъзнавам, че Обел е прав. Как може да си забравен, ако всеки ден разказват на децата историята ти.
	Значи съществуват и други начини да те помнят.
	Изведнъж за първи път се запитвам за всички онези забравени души. Що за хора са били те? Може ли да бъдат помнени? Не продължават ли да живеят чрез своите приятели и семейства? Ако при претеглянето на душата се реши, че баща ми ще бъде забравен, наистина ли ще бъде обречен на забвение?
	Но тези мисли са опасни.
	Когато се прибирам вкъщи, мама ме посреща ядосана, че съм закъсняла, но като вижда подутото ми лице, тя мълчаливо става и излиза от стаята. След няколко минути вече лежа с глава в скута й и тя промива раните ми с топла лавандулова вода, докато й разказвам за Карл. Продължава дори и след като съм спряла да говоря. Тишината ми действа успокоително, а нежното й докосване и ароматът бързо ме приспиват.


>	Двайсет и осма глава

	Когато се събуждам на зазоряване, все още съм на дивана под одеялото, с което сигурно мама ме е завила снощи. Диванът е доста къс и всичко ме боли, защото цяла нощ съм спала свита.
	Мама ме е възпитала да вярвам в реда. Ако го спазваш, животът ти ще бъде мирен и щастлив. Като ученичка много обичах правилата, защото така бях спокойна и знаех какво трябва да правя, какво беше необходимо, за да се представя добре и да ме хвалят учителите. Вярата ми в системата — в нашите символи и вечните ни ценности — винаги е била непоклатима. Ако спазвам законите, всичко ще е подредено, приятно и сигурно.
	Но законите повеляват, че ако татко е бил дамгосан с гарван, той не заслужава нищо друго, освен огъня на Страшния съд.
	Законите повеляват, че душата му вече е била отредена за унищожение.
	В такъв случай защо изобщо се боря за спасението на книгата му, като той вече е обречен? А ако наистина е така, може ли едно-единствено провинение да унищожи добрия човек?
	За първи път поставям под съмнение вярата си и това страшно ме плаши.
	За първи път искам да променя законите.
	За първи път се питам: има ли значение какво казва кожата ти, ако на карта е поставена душата ти?
	Още преди мама да е станала, когато едва започва да се развиделява, тръгвам за града. Стигам в музея точно когато го отварят, и искам да се срещна с Мел. Чакам известно време на рецепцията. По това време, когато магазините още не са отворили, наоколо е пусто и тихо. Разглеждам сложните рисунки по плочките на пода, за да избегна погледа на служителката на рецепцията. След малко ми съобщава, че мога да сляза.
	Чукам на вратата и Мел весело ме подканя да вляза. В кабинета й заедно с нея е малко момиченце с маслинова кожа и дълбоки, тъмни очи, които ме наблюдават внимателно. Мел ме поздравява и ми го представя.
	— Това е Изолда — когато вижда въпросителния ми поглед, пояснява: — Тя е моят повереник или чирак, така да се каже.
	Момиченцето изглежда около шестгодишно и е облечено в миниатюрна версия на униформата на разказвачката Мел — пола и нагръдник. Изглежда, сякаш се е маскирало. Хвърля ми самоуверен поглед и сяда под бюрото. Оглеждам се със задоволство. Стаята е уютна и опасана с лавици с книги. От двете страни на разхвърляното бюро има по един удобен стол. Всичко тук създава усещане за топлина и спокойствие.
	— Имаш ли време да поговорим? — позволявам си да попитам.
	— Разбира се. Получи ли картичките ми? Аз може би трябваше да дойда до работата ти да те видя? Моля да ме извиниш, но менторството е нещо ново за мене. — Тя се засмива леко подигравателно. — Радвам се, че дойде. Аз тъкмо исках да ти покажа нещо, Леора.
	Тя се обръща към момиченцето и му казва, че скоро ще се върнем, а мен ме извежда от стаята.
	— Винаги ли си имала повереник? — я питам, щом вратата се затваря. — Много е мъничка.
	Качваме се по една скърцаща дървена стълба, на която пише „Служебен вход“. Тя е много тясна и аз вървя зад Мел, която от време на време се обръща, докато говори.
	— Не, невинаги. Повереникът е хранилище поради липса на по-подходяща дума за всичко, което знам. Искам да я науча на своите истории. — Тя се усмихва. — Сега е подходящото време, Леора. Сега е моментът да предам историите си на следващото поколение. Изолда трябва идеално да ги запомни и те да бъдат татуирани върху кожата й както трябва. Никъде не възнамерявам да ходя, но не искам утре да умра и историите да си отидат заедно с мене. Не е ли така?
	Кимам в знак на съгласие, но се питам дали подобен живот не е необичаен за едно малко момиченце.
	— А какво мислят за това родителите й?
	Мел спира и на лицето й се изписва особено изражение.
	— Няма родители — казва тихо тя.
	Тогава се сещам и се изчервявам заради нетактичността си — разказвачите нямат семейство.
	— Моля за извинение. Съвсем забравих, че… — Мел свива рамене. Тръгва отново нагоре, а дясната й ръка леко се плъзга по парапета. — За да станеш разказвач, трябва да нямаш семейство. Изолда е сираче. Мене са ме изоставили при раждането ми. Родителите ми май нямали възможност да се грижат за мене — опитвам се да кажа нещо, но тя вдига ръка. — Няма нужда да се извиняваш. Така, оказва се, е най-добре. Бях съвсем малка, когато ме набелязаха като кандидат за разказвач. Докато растях, ме наблюдаваха, за да са сигурни, че съм достатъчно умна, и когато бях на възрастта, на която е Изолда сега, ми определиха настойничка. Тя беше разказвачка, която ме обучаваше, точно както аз ще обуча Изолда.
	— Затова ли нямаш родословно дърво? — питам аз. Докато се качваме по стълбата, виждам гърба й, осеян с истории, но семейство липсва. Наясно съм, че въпроси от този род може да са неуместни, но Мел ме предразполага да ги задам.
	— Нямам никоя от традиционните татуировки. Не ми е разрешено. Кожата ми принадлежи на народа. Аз нямам своя история. Аз представлявам всички наши истории. — Говори с равен тон, но ми става някак тъжно, като си представя какво ли е да нямаш възможност да оставиш собствената си следа.
	Качваме се на последния етаж и Мел ме води през друга врата, където не всеки може да влезе.
	— А ето и книгите с легендите.
	Обръща се към мене, а протегнатите й ръце сочат рафтове, пълни с книги. Помещението е декорирано в златно и червено. Библиотеките се редуват с картини. Натъпкани са с книги от кожа, но тези тук изглеждат различно. Вероятно са подвързани по друг начин, а не като книгите на мъртвите.
	— Много приказки за лека нощ има тук, Леора. — Тя отива до един рафт и избира книга, която изважда много внимателно. — Във всички тези книги е събрана историята на нашето общество. Представляват изключителна ценност. И аз съм част от всичко това.
	Тя ме поглежда, сияеща от гордост. Но единствената ми мисъл е ще помним историите ти, но кой ще помни тебе?
	Разхождам се между рафтовете, вдишвам мириса на дърво, педантично поддържано и полирано с пчелен восък, и вадя случайни книги. Не са надписани с имена и се чувствам неловко, че не мога да се обърна към мъртвите и да им поискам разрешение да ги чета, както правя с нашите предци у дома. Нямат имена, просто съдържат поредици от легенди. Усещането е доста необичайно: една книга от кожа е нещо толкова интимно, а тези са напълно анонимни. Мел очевидно е превъзбудена, че е тук. Може би всичко това й напомня за нейната мисия. Тя се усмихва широко.
	— Красиви са, нали?
	Трябва да й задам този въпрос.
	— Някога… поставяла ли си под съмнение всичко това? — престрашавам се аз.
	Мел ме поглежда замислено.
	— Обясни ми какво имаш предвид — казва благо тя.
	— Ами дали… — Опитвам се да събера сили да задам въпроса, който се ужасявам, че ще прозвучи еретично. — Дали татуировките ни нямат никакво значение? Дали всичко това — посочвам с ръка рафтовете с книги — не е просто начин да бъдем накарани да сме добри? Дали — прошепвам аз — всъщност няма задгробен живот?
	— О, миличка — тя слага ръка на рамото ми. — Това са все големи въпроси. Не се учудвам, че точно сега ги задаваш — смъртта кара умовете ни да се скитат из тъмни кътчета — Не й отговарям, но смятам, че е права. Никога преди не съм се замисляла за тези неща. — Може би ще се изненадаш, но почти всеки човек в някакъв момент си задава тези въпроси.
	Поглеждам я.
	— Така ли? Но всички ми се струват толкова убедени.
	Мел ме пуска и прокарва ръка по рафтовете наоколо.
	— Повечето са убедени. Но всички в някакъв момент са водили вътрешни битки. Задавали са си въпроси, проявявали са съмнения и накрая са повярвали. — Тя се усмихва съчувствено. — Убеждението ми се основава на факти, Леора. Тези легенди са предавани от уста на уста от памтивека. Ако сравниш тези книги, ще разбереш, че в основата си историите са еднакви. Думите, които са използвани по мое време, са същите, с които легендите са били разказани за първи път. Вярвам, че това са нашите предания, нашата история.
	Намръщвам се в опит да подредя обърканите мисли в главата си.
	— Значи вярваш, че наистина са съществували Знахарката, Морая, Светеца?
	— В известен смисъл, да. — Поглежда ме с разбиране. — Всяко нещо може да се изтълкува превратно. Съществуват хора, които обичат да изопачават тези легенди за свои користни цели. Но както и да са използвани, съдържанието им остава непроменено. Едната жена е с чиста душа и татуирана кожа. Другата е непокорна, прокълната и празна. За чистата душа истината е очевидна. Татуировките са свидетелство за нашата почтеност — те показват, че познаваме тайните на сърцето, които ще бъдат разбулени, ако ще и чак в деня на Страшния съд — тя поглежда към рафтовете. — Отговорите можеш да потърсиш в легендите, Леора. Имаш разрешението ми да идваш тук по всяко време. Това е собствената ти история — чрез нея може би ще си върнеш вярата.
	От нейната уста звучи толкова просто.
	С Мел излизаме от библиотеката, пълна с книгите на разказвачите, и слизаме по стълбата. Долу тя ме прегръща приятелски.
	— Знам, че ти е трудно, Леора, но си дай време. Недей да насилваш нещата. Ако всичко това е истина, а аз вярвам в това, тя няма да се промени, когато и да решиш да се върнеш при нея. Просто не се отказвай, нали?
	Аз кимвам. Чувствам се успокоена от уверенията й, от цялото това историческо богатство. Поемам си дълбоко въздух и задавам въпроса, за който дойдох.
	— Ти присъстваш на церемониите по претегляне на душата, нали?
	Мел се е обърнала да си ходи, но при моите думи спира на студеното каменно стълбище.
	— Да. Аз разказвам последната история на всеки човек. За мен е чест.
	— Искам да те попитам нещо. Определена ли е вече присъдата, или ще бъде обсъждана по време на церемонията? Продължават ли да събират доказателства?
	Мел сяда на стъпалото и поглажда камъка до себе си.
	— Имаш предвид церемонията на баща ти, нали? Тя е скоро. — Кимам мълчаливо. — Ами в момента, Леора, се случват най-различни неща. Представител на правителството разглежда книгата му и докато чете, си води подробни записки. — Мисля си за Верити. — След това всяка церемония, на която съм присъствала, се открива с молитва към предците за мъдрост и просветление. Съдията кани отпред приятели и близки да споделят случки и спомени за своя обичан покойник, които понякога могат да повлияят на решението му, ако има някакво колебание. След това той прочита присъдата.
	— Аз ще трябва ли да говоря? — Мисълта да застана пред всички и да разказвам истории за татко, ме ужасява.
	— Не, не трябва, разбира се. — Мел ме побутва с коляно. — Но може да ти се прииска да кажеш нещо, така и така си там.
	Поклащам глава и се усмихвам.
	— Съмнявам се. Мисля, че ще умра от притеснение.
	Мел ме измерва с поглед.
	— Мисля, че знам какво ще ти помогне. Нали си чувала, че всеки може да си избере една легенда, която да бъде прочетена на церемонията му? — аз кимам. — Искаш ли да чуеш тази, която баща ти пожела? Мисля, че ще ти даде сили. Тази, която той избра, Леора, е за живота след смъртта. Надеждата на баща ти беше непоклатима.
	И така, както сме седнали на стълбите, тя ми разказва една приказка.


#	Влюбените

	_Живели някога един крал и една кралица, които управлявали с мъдрост и благост. Той бил ведър като утринното слънце, а тя — чиста като пълната луна. Любовта им била истинска като зората и красива като залеза._
	_Кралят имал брат, чиято ревност била изпепеляваща като огън и люта като мраз. Братът виждал как народът обичал своя крал и как кралицата обожавала своя съпруг. Той искал да усети какво е да бъдеш ценен, затова решил да премахне краля и наследниците му от престола, за да може той да се настани на него и сам да се радва на обожанието на другите._
	_Братята, като повечето братя, обичали да се съревновават. Често си организирали дуели и състезания. Братът знаел как да подмами краля в нечестивия си капан. Той организирал пиршество за приятелите си и поканил владетеля. След като изяли всичката храна и изпили всичкото вино, братът им показал красив сандък от пищно резбовано абаносово дърво._
	_— Който успее да се побере в сандъка, негов е — обявил братът._
	_Кралят се усмихнал. Той бил забелязал, че приятелите на брат му били, меко казано, едри и високи. Лесно ще ги победя, помислил си кралят, докато наблюдавал как гостите един след друг се опитвали да се натъпчат в сандъка._
	_Най-сетне дошъл и редът на краля. Той влязъл в кутията, легнал и свил крака към гърдите си. Събрал се съвсем точно — сякаш сандъкът бил направен за него._
	_— Ето, братко! Мисля, че аз успях, след като никой от приятелите ти не можа! — извикал кралят._
	_В този момент братът сложил отгоре капака, а яките гости седнали върху него, докато заключвали и увивали във вериги сандъка. Мъжете го изнесли навън и го хвърлили в реката. Кралят се носел по течението — сега сандъкът бил неговият ковчег. Но не след дълго се заклещил под едно дърво, което, като попило добротата на краля, изпуснало приказно благоухание._
	_Скоро скърбящата кралица, която управлявала в отсъствието на мъжа си, чула за дървото с вълшебния аромат и когато го видяла, дълбоко в себе си била убедена, че изчезналият й съпруг бил точно там. Тя открила сандъка, скрит в корените на дървото, и го отнесла у дома, спокойна, че мъжът й ще почива в мир._
	_Завистливият брат, който след смъртта на владетеля търсел начини да се добере до короната, побеснял, като научил, че намерили краля. Той успял да се промъкне до сандъка, отворил го и насякъл тялото на парчета. Пръснал ги надалеч във всевъзможни посоки и се върнал в кралството, щастлив и уверен, че за брат му никой повече няма да чуе._
	_Но силната любов — такава, каквато кралицата изпитвала към своя крал — не може да приключи толкова лесно. Докато кръстосвала земите да търси съпруга си, кралицата оставила сина си да управлява кралството. Обикаляйки, тя намерила крак в падналите листа, рамо в тръстиките, главата му, носена от морското течение. След много години успяла да събере всички парчета, освен едно, изядено от някакъв звяр. Тя преустановила търсенето, занесла намерените части в кралството и ги подредила така, както са били преди това._
	_В нейно отсъствие братът на краля водил ежедневни битки със сина за кралския престол. Той бил яростен и ненаситен противник и синът често изпадал в отчаяние. С всеки изминал ден обаче кралският наследник ставал все по-силен._
	_Истинската любов носи в себе си магия. Който е изпитвал такава обич, знае, че това е вярно. По-силна любов от тази между краля и кралицата никога не е съществувала. Магията бързо подействала. Не минало много време и частите от тялото на краля се съединили, кръвта му започнала да циркулира, а белите му дробове се напълнили с въздух. Той не се чувствал пълноценен заради липсващото парче (звярът си бил избрал интимните му части като голям деликатес), но се завърнал в кралството с почти непокътнато кралско величие. Брат му се разтреперил, като го видял, но великодушният крал го пощадил._
	_Кралят предал короната на сина си и се оттеглил в дълбините на земята, където заедно с кралицата си станали справедливи и мъдри владетели на мъртвите точно каквито били и на живите. Синът им водил с чичо си кървави и чудовищни битки, но накрая победил._
	_Скоро след това братът се озовал в света на мъртвите под господството на същия крал, но никога повече не въстанал срещу него._


	С Мел заедно казваме сентенцията в края на легендата. Аз я знам наизуст.
	Тази история трябва да ни напомня, че ние ще живеем и след смъртта — рецитираме ние. — Кожата ни трябва да бъде нарязана на парчета, а телата ни погребани, но душите и любовта ни ще живеят вечно.
	Мел се изправя, а татуировките по високото й тяло се разтягат. Взима ръката ми.
	— Баща ти обичаше майка ти, Леора. Нещо повече, когато разбра, че умира, той избра тази легенда, за да докаже увереността си. Това е изборът на човек, който не се страхува от смъртта и който знае с абсолютна сигурност какво ще последва. Успех, мила моя! Не се тревожи за церемонията. Ще вземеш правилното решение. Убедена съм.
	Сбогуваме се и тя поема към офиса си в приземието и малката си бледа ученичка, а аз си тръгвам.
	За момент се поколебавам какво да направя. Изкушавам се да приема, че всичко ще бъде наред, че не бива да се плаша.
	Но някак си не съм напълно убедена.


>	Двайсет и девета глава

	Обел явно е дошъл в студиото доста преди мене. Изглежда изморен и не знам дали не е и спал тук. Облекчението, което се изписва на лицето му, когато ме вижда, ме изненадва. Мислех си, че ще ме посрещне с нежелание. Всъщност очаквах нови битки за работата си тук.
	— Нямаш представа колко се радвам да те видя. — Той бързо се изправя, поема палтото ми и го закача на закачалката. — Признавам, че вчера се получиха някои недоразумения. Наговорих едни неща…
	— И двамата ги наговорихме — казвам мрачно.
	— Леора, нека засега да приемем, че между нас има разногласия. Но това, в което няма никакво съмнение, е, че ти си блестящ татуист и аз бих искал да продължа да те обучавам, независимо кой в какво вярва. Съгласна ли си?
	За миг се поколебавам, но кимам. Главата ми е пълна с всякакви мисли, за да мога веднага да взимам решения. Просто ще продължа да правя това, което обичам.
	— Добре! Днес трябва да ми помогнеш — казва Обел и ми подава едно писмо. — След това, което стана с Карл вчера, ще имаме проверка от служители на администрацията. Има много да разчиствам след това момченце — усмихва се кисело той.
	Прочитам набързо писмото и разбирам, че някой си Джак Миноу ще дойде днес в студиото. Казва се още, че той ще помага да се оформи необходимата документация, свързана с провинението на Карл да татуира клиент в отсъствието на Обел и без негова помощ.
	— Бързо действат — намръщвам се аз.
	— Наистина. Едва снощи съобщих за това. Или нямат много работа, или изгарят от желание да ме проверят. — Обел преглъща и виждам как избива зле прикритото му притеснение.
	Сравняваме версиите си от предишния ден, за да сме сигурни, че няма никакво разминаване. Аз почиствам студиото и приготвям инструментите, а Обел го отваря. Инспекторът от администрацията може да дойде по всяко време, така че, докато го чакаме, ще си работим нормално.
	Получаваме няколко запитвания, записвам час на една жена за консултация към края на седмицата. Попълвам книгата с графика на рецепцията, когато чувам, че звънчето на вратата издрънчава силно. Вдигам поглед и виждам как един висок мъж с черна униформа на висш държавен служител пуска вратата зад себе си и тя се затваря с трясък.
	— Джак Миноу — казва той. — Търся Обел Уитуърт.
	Той е с гола глава и загоряла кожа и буквално се извисява над мене. Трябва да е по-висок и от Обел. По обръснатата му глава се виждат сложно изрисувани татуировки и за миг разчитам това, което мога да видя. Всичките са някакви хищници. Значението им е ясно. Темето му гъмжи от хиени и разбирам, че заслугата за прогонването на Бледите и свързаното с това насилие е негова. Виждам такова задоволство от кръвопролитията, че тръпки ме побиват. Опитвам се гласът ми да не трепери.
	— Заповядайте, г-н Миноу. Сега ще извикам Обел. Да ви предложа нещо за пиене? — Гласът ми е доста писклив и може би ще разбере колко съм нервна.
	Джак Миноу затваря очи и клати глава. Когато ги отваря, се засмива самодоволно.
	— Не, само г-н Уитуърт.
	Тръгвам да извикам Обел, но в този момент той влиза в студиото и си бърше ръцете в някакъв парцал. Протяга ръка за поздрав към Миноу, който я поема и като усеща, че е влажна, свъсва презрително вежди.
	— Е, ще се захващаме ли, г-н Уитуърт? — Избърсва ръката си в панталона, докато гледа Обел с нескрита враждебност. — Май сме си имали работа с непослушни хлапета, а? Незаконни татуировки, струва ми се — засмива се снизходително. — Разбирам, че младежът, за когото става дума, е амбициозен. Трябва да си призная, възхищавам се на тази човешка черта.
	Обел ме праща в задната стая да рисувам, но Миноу го спира.
	— Бих искал да поговоря и с двама ви. Седнете, госпожице Флинт.
	Той ни кара да разкажем какво се е случило, като иска аз да съм първа. Говоря, като половината от вниманието ми е насочена към Миноу, а другата половина — към Обел. Опасявам се, че ще кажа нещо, което може да навреди на Обел. Дали това посещение е свързано само с Карл?
	Миноу си води записки и задава някои дребни уточняващи въпроси. През цялото време е изключително любезен, но имам чувството, че само чака да сбъркам някъде. Татуировките му са ослепително ярки и блестящи и ми пречат да мисля трезво. Той задава същите въпроси и на Обел и го върти на шиш защо ни е оставил сами, какво точно е казал на Карл, когато го е изгонил. Няколко минути пише в пълно мълчание, след това ми подава листа.
	— Проверете написаното и ако сте съгласна с обобщението ми, моля подпишете се. — Докато го чета, имам чувството, че цялата сцена се разиграва отново, и разсеяно потърквам глава.
	— Струва ми се, че е добре — казвам аз и плъзгам листа по масата към него.
	— Добре или вярно, госпожице Флинт? Има разлика. — Казва го с усмивка, но такава, каквато си представям, че има някой демон.
	— Вярно е, да. Пише това, което съм ви казала и което е истина. — Той ми подава писалка и аз го подписвам, като хвърлям бърз поглед на Обел, за да се уверя, че не бъркам.
	— Благодаря. — Подава го на Обел, който слага подписа си над моя. След това Миноу пъхва подписания лист в чантата си и се оглежда. Обляга се назад в стола си и леко се протяга. — Е, как ви се струва тук, госпожице Флинт? Засега всичко наред ли е?
	— Прекрасно е. Е, с изключение на това. — Кимвам към чантата му и документите. — Много ми харесва.
	— А господин Уитуърт — той поглежда към Обел, — доволна ли сте от него? Добре ли ви обучава?
	Струва ми се странно да ми задава този въпрос в присъствието на Обел, но се опитвам да не изглеждам изненадана.
	— Превъзходен е. Изключително доволна съм. — Няма да кажа нищо повече.
	— Радвам се да го чуя. Е, г-н Уитуърт, ще ме изпратите ли? — Той си взима чантата и двамата минават покрай рецепцията, като не спират да разговарят. Оставям ги и се запътвам към задната стая, когато чувам как гласът на Миноу се приближава. Обръщам се и виждам, че се връща и докато върви към стола, на който работи Обел, разкопчава най-горното копче на жилетката си. Миноу се отпуска на стола, сякаш е негов, оставя чантата си на земята и поглежда към мене.
	— След като в момента и двамата сте свободни, учителят ви се съгласи да започне да ми прави татуировка. Нали така, Уитуърт? — Виждам как Обел настръхва. Очевидно това не е въпрос. Копче след копче Джак Миноу разкопчава жилетката си, сваля и фланелката с къси ръкави. Когато съблича дрехите си, се чувствам смазана както никога досега от това, което разчитам. Татуировките му са като яростна и ожесточена атака, на която не може да се издържи. Искам да бягам. Искам да крещя. Искам да му кажа, че виждам отвъд тях. Но не проронвам дума, само наблюдавам странния танц, в който участват той и Обел.
	Обел нарушава тишината.
	— Обикновено не бих се съгласил, сър. По правило бих ви извикал, след като направим консултация. Но като се има предвид, че става въпрос за вас, за мен ще е чест. — Той ме поглежда. — Леора, г-н Миноу би желал… бухал, нали така?
	Миноу кима арогантно и изправя рамене.
	— Вирджински бухал — потвърждава той.
	Познавам този вид — Обел ме е карал да рисувам всякакви твари.
	Обел задава обичайните въпроси очевидно с традиционното си спокойствие. Отивам да приготвя оборудването и когато се връщам с пълната с инструменти табла, чувам края на разговора между Обел и клиента.
	— … забележителни ловци, да. Несравнимо зрение и слух. Жертвата си въобразява, че бяга достатъчно бързо, достатъчно надалеч, че се е скрила достатъчно добре, но в следващия момент той се спуска. Преди изобщо да го е чула, тя се озовава в ноктите на бухала. Неудържим. Страховит.
	Обел преглъща и се обръща към мене.
	— Благодаря ти за помощта, Леора. Ще продължа сам.
	Обръщам се да изляза, когато Миноу казва:
	— А защо не използваме случая стажантката да научи нещо? Бих искал Леора да ме татуира. — Смущението ми явно е проличало. — Нали си правила татуировки и преди? — леко кимвам. — Значи няма много да се затрудниш, а и г-н Уитуърт ще помага. Искам я ето тук, горе на рамото ми. За да пази семейството ми.
	С треперещи ръце избърсвам и дезинфекцирам помощната масичка, постилам я внимателно и подреждам всичко така, че на мене да ми е удобно. Показвам му, че всички инструменти, които използвам, са нови и чисти, задавам му въпроси, за да уточня как си представя, че ще изглежда бухалът, давам му да види рисунки, които съм правила, и вътрешно благодаря на Обел, че ме е карал да скицирам толкова много неща. Почиствам кожата му и избръсвам рехавите черни косми. При всяко докосване до него татуировките му сякаш ми изкрещяват в лицето. Това няма нищо общо с приятните вибрации, които усещах, когато татуирах жената — тук една озверяла тълпа желае да се пролива кръв. Не знам дали мога да издържа всичко това и минута повече, камо ли часове наред, колкото ще трае цялото татуиране. Печеля време, като му показвам рисунката, която ще пренеса върху кожата му, и уточнявам някои подробности, за да съм сигурна, че съм разбрала точно какво иска.
	Хвърлям бърз поглед на Обел, който като никога изглежда притеснен. Но като вижда, че го гледам, ми се усмихва окуражително.
	— Ще се справиш, момиче. Нали знаеш, че си родена за това? — измърморва тихичко.
	Слагам рисунката си върху кожата и изчаквам контурите да се отбележат. Всеки път, когато го докосвам, се стягам в опит да отблъсна насилието, което струи през татуировките му. Показвам му в огледалото отбелязаните очертания и той кимва.
	Започвам татуирането и чувам познатото бръмчене на машинката. Но всеки път, когато се оставям да потъна в приспивната му песен, Миноу заговаря. Все едно някой да те измъкне насила от леглото точно когато заспиваш. Всяка негова реплика ме раздрусва и нарушава ритъма ми на работа. Едва успявам да се концентрирам върху думите му и да сглобя смислени отговори.
	— Каква беше първата татуировка, която направи, Леора? — пита той.
	— Листо — отговарям разсеяно.
	— Листо ли? Къде беше?
	Татуирам ноктите на бухала и си мисля за онази съкрушена жена. Отговарям, без да се замислям:
	— В основата на родословното й дърво. Бебето й беше починало.
	Усещам как мускулите му се изпъват и това ми действа като предупредително събуждане.
	— А, и тя е искала татуировка заради бебето?
	Спомням си ясно думите й, сякаш ги изрича в момента. Знам, че трябва да бъдат забравени, щом са умрели, преди да са татуирани… Малкият беше само на два дни. Спомням си предупреждението на Обел. Не мога да го разочаровам. Трябва да прекратя въпросите на Миноу.
	За момент се отпускам, за да си поема въздух, и иглата задира в участък по кожата, по който току-що е работено. Чувам го как изохква.
	— Ох, извинявайте! — казвам аз. — Мисля, че трябва по-добре да се концентрирам — все пак още се уча. Очевидно още не мога да си приказвам и да татуирам едновременно.
	Поглеждам към Обел, който леко ми се усмихва, без да го види Миноу. Оттук нататък се чува само звукът на машинката, Миноу, който си поема дълбоко въздух, щом усети болка, и нецензурният крясък на неговите татуировки, разбулващ тайните им.
	След като съм завършила контурите, кожата му е твърде болезнена и подута, за да продължа.
	— Смятам, че трябва да оставим мястото да се поуспокои, г-н Миноу, преди да продължим с втория сеанс — казвам аз, докато избърсвам кръвта и слагам превръзка на красивата и страховита рана, която съм отпечатала върху рамото му. Безумно искам да си тръгне. — Засега се получава добре — казвам и си свалям ръкавиците. — Бухалът ей сега ще се спусне и ще улови плячката си. — Опитвам се гласът ми да не издава никаква емоция. — А знаете ли какво ловува Вирджинският бухал?
	— Мисля, че всякакви дребни и незначителни твари — казва Миноу. — Има обаче едно необикновено създание, което преследва, и то е доказателство за смелостта и силата на бухала.
	— Така ли? — оживявам се аз. — И кое е то?
	Разтребвам помощната си масичка и свалям найлона, с който е покрит столът.
	— Гарванът. Вирджинските бухали ловуват гарвани. Късно през нощта, когато гарваните спят, когато се чувстват в пълна безопасност, бухалите ги нападат.
	Изхвърлям найлона и си избърсвам ръцете. Усмихвам се любезно, като подавам ризата на Миноу и му помагам да си я облече върху превръзката. Той е ловец.
	Докато му помагам, сграбчва ръката ми, но се намръщва, защото прясната рана го заболява.
	— Порязали ли сте се, госпожице Флинт? Трябва повече да внимавате.
	Не продумвам нищо, когато пуска ръката ми. Не си записва друг час, но казва, че пак ще дойде. Когато е вече на вратата да си тръгва, спира и се обръща към мене. Изважда нещо от джоба си, като че ли току-що се е сетил за него. Подава ми го.
	— Това да ви се вижда познато? — взимам размазаното листче и преглъщам при вида на рисунката на перо точно каквато жената даде на Обел, когато дойде в извънработното време. Аз поклащам глава.
	— Не, нищо не ми говори — казвам тихо и се моля да не се изчервя.
	Той ме гледа мълчаливо, докато прибира листчето в джоба си. Изпращам го до вратата и изпитвам известно задоволство, когато забравя за татуировката и мята чантата си през все още болезненото рамо. Това го кара да потръпне. Продължава да върви, без да се обърне.
	Когато се изгубва от поглед, затварям вратата и заключвам. Отивам в задната стая и започвам да мия ръцете си. Търкам ги, докато станат червени и започнат да смъдят. Обел слага ръка на рамото ми и спира чешмата. Избърсвам се, цялата трепереща.
	— Страх ме е, Обел.
	Най-лошото е, когато и той казва:
	— И мене, Леора. И мене ме е страх.


>	Трийсета глава

	По-късно следобед, когато Обел говори с клиент, а аз си работя кротко, на задната врата на студиото се чука настоятелно. Отварям и виждам Верити, която едва диша. Очите й са широко отворени от страх. Излизам на улицата.
	— Намерили са ги — шепне тя. — Всички улики, които Конър Дрю е укривал. Открили са ги на скришно място в една от работилниците му. Не мога да отсъствам дълго. В момента съм в почивка. Обаче, Леора — тя спира, за да си поеме дъх, — всичките са ги взели. Намират се в съответния отдел и от утре ще започнат подробно да ги описват. Нямаш много време — трябва да намериш кожата на баща си преди тях — кимвам, а тя ми подава сгънато листче и ключ. — Това ще ти помогне. Но трябва да го направиш тази вечер — очите й са големи и изплашени. — Леора, и моля те, внимавай. Твърде много е заложено на карта.
	Тя си тръгва, преди да съм й казала „довиждане“ и да съм й благодарила.
	Моля се Оскар да е получил съобщението ми. Моля се да дойде. Бях предложила да се видим в музея. Топло е, безплатно е, освен това е обществено място с много хора, така че никой не би се усъмнил, че вършим нещо подозрително. Не съм си представяла, че ще планираме кражба с взлом, но мястото е подходящо за разговор.
	Когато виждам, че ме чака при рецепцията, ми иде да заплача от облекчение. Спокойно и мълчаливо минаваме през атриума, където се съхраняват книгите на предишните ни лидери. От време на време се спираме, за да погледнем някой художествен експонат или археологическа находка, но през повечето време вървим.
	Докато обикаляме, пъхам в ръката му листчето, което ми даде Верити. Това е план на сградата и инструкции къде можем да намерим конфискуваните улики. Тихичко му разказвам последните новини, които съм научила от Верити. Той кима със сериозен вид, но не изглежда чак толкова шокиран, колкото си представях. Сигурно е очаквал този момент или най-малкото се е подготвял за такава възможност. Той пъха листчето в джоба на якето си и известно време разглеждаме мълчаливо витрините с експонатите. В един момент се обръща към мене и нежно, много нежно, отмята кичур коса от очите ми, за да види цицината на челото ми. Когато вижда почервенялата и посиняла кожа, се намръщва.
	— Добре ли си? — пита тихо той. — Всеки път, като те видя, имаш по някое ново нараняване — взима ръката ми и разглежда вече зарасналата рана. Изведнъж забелязвам колко топли и силни са ръцете му — усещам загрубялата кожа по пръстите му, докато ги прокарва по възрастовите ми знаци. — Не смяташ ли, че ти трябва бодигард?
	Аз се засмивам и издърпвам ръката си.
	— Себе си ли предлагаш?
	— Ами ние, книговезците, сме известни със страховитото си телосложение — и той се засмива, а аз отговарям с усмивка. — С какво искаш да бъдеш запомнена, Леора? — пита той изведнъж. — Какво искаш непременно да бъде татуирано на кожата ти?
	Понамръщвам се. Този въпрос ме сварва неподготвена — звучи странно и малко зловещо. Когато вдигам поглед към лицето му обаче, виждам, че е сериозен. Затварям очи и мисля. Каква може да е тази първа татуировка? Какво искам да видят децата ми върху моята кожа? С какво искам да ме запомнят вовеки веков? Кое е това толкова важно нещо, което да остане във вечността?
	Не мога да измисля абсолютно нищо.
	Сещам се за всички неща, които искам да направя: да стана отличен татуист, да се омъжа, да имам деца. Но дали това е достатъчно, за да те помнят? И наистина ли е толкова важно някой да ме помни, след като си отида, когато животът ми ще е просто искра в един голям огън? А върху кожата житейският ми път няма да изглежда по-различно от този на всеки друг.
	В този момент у мене се прокрадва съмнение. Може би не можеш да опознаеш някого само като четеш книгата му. Не можеш истински да го опознаеш.
	Пропъждам го и се фокусирам върху Оскар.
	— Не знам — казвам аз. — Не съм си мислила много по този въпрос. А ти?
	Оскар се смее скептично.
	— Сериозно? Не си мислила много? Та нали за това живеем, а ти не си мислила по този въпрос?
	Свивам рамене, а той клати ядосано глава. Продължаваме да се разхождаме из залата с бавни крачки и се опитваме да изглеждаме като обикновени посетители.
	— Имам една татуировка, която свидетелства, че съм завършил първата година от книговезкото си обучение. Имам и една друга, която показва, че баща ми е изтрит от родословното ми дърво — той свива рамене. — Искам да живея достатъчно дълго, че да не остана само с тези, а по кожата ми да има и други… — гласът му заглъхва.
	— Знам — казвам аз.
	— Май това е всичко, което искам — прошепва тихо. — Шанс да почета паметта на баща си, да бъда запомнен и заради двама ни.
	Споглеждаме се и в този момент осъзнавам с какво искам да бъда запомнена. Искам да ме запомнят с това, че съм се борила за баща си. В очите и на двама ни има сълзи. Той опира чело в моето.
	— Всичко ще бъде наред, Леора — дъхът ми спира, когато вдигам поглед към него.
	Отдръпваме се, когато покрай нас минава уредничка, водеща група към експоната в центъра на залата. Като ни вижда, се намръщва, но Оскар ме хваща за ръка и бързо се измъкваме през най-близката врата, като се опитваме да скрием усмивките си. Минаваме покрай един пазач и се озоваваме в мрачно помещение. Стоя неподвижно, докато очите ми привикнат към мрака. Оскар отстъпва крачка назад и се блъсва в нещо. Чува се тъп звук. Не мърдаме. След малко успявам да видя, че усмивката на Оскар се стопява, и разбираме къде се намираме. Минали сме през зелената врата и контейнерът с бледия мъж, който плува в него, леко се поклаща от удара на Оскар, течността подплисва, а лактите на човека стържат по стъклото. Обградени сме.
	Отвсякъде ни гледат картини на Бледите. Като алабастрови паметници на хора с чисто бяла кожа и много тайни. На някои платна са нарисувани с издути кореми, сякаш са се натъпкали с лъжите и злините си, за да ги скрият, и всеки момент ще се пръснат. На всички очите им виждат прекалено много, знаят прекалено много, крият прекалено много.
	Побиват ме тръпки пред една картина, на която Блед мъж отсича ръката на един Белязан и така го лишава от годините му, от татуировките му, от живота му. Залата е пропита със злините, които струят от картините и писмените свидетелства. Това са разкази за ужаса, който са изпитали семействата, измъчвани от Бледите. Твърде наивно е да смятаме, че това е сюжет на приказка. Тези събития са били реалност, която не бива да забравяме.
	Приличат на скелети. Не — на призраци. Сега ни преследва само споменът за тях. Постоянно си напомням, че тях ги няма, че няма никаква опасност. Но страхът ми не е илюзия, защото силата им е безспорна.
	Обръщам се към Оскар и прошепвам:
	— Мразя това място.
	Той стисва ръката ми и измърморва нещо, докато потупва джоба си, където е прибрал инструкциите на Верити. Не чувам добре какво казва, но ми звучи като „Нали всички имаме тайни?“.
	Когато се прибирам вкъщи малко по-късно, мама се провиква:
	— Леора, върна ли се? Сега идвам. — Тя слиза шумно по стълбите и държи лист хартия. На лицето й е изписана странна смесица от страх и облекчение. — Писмото пристигна днес. Насрочена е дата за церемонията.
	Тя ми подава официалното съобщение, отпечатано върху дебела хартия, и аз го прочитам. Церемонията по претегляне на душата на татко е само след няколко седмици.
	Нямам много време.


>	Трийсет и първа глава

	Когато бях на седем години, откраднах една бисквита.
	Откраднах я от пекарната — онази същата, в която сега работи Себ. Знаех, че ако помоля мама да ми купи, ще ми откаже, защото обикновено така правеше. Бисквитите бяха подредени на нивото на очите ми — хем ме изкушаваха, хем ми се подиграваха. Изчаках хлебарят да се обърне, а мама да се наведе и да помоли да нарежат хляба. Тогава пъхнах в джоба на палтото си една кръгла, светла, посипана със захар бисквита.
	Не бях помислила как точно ще я изям, без мама и татко да забележат. До края на деня се опитвах да изработя план как да стигна до палтото, закачено до вратата, без мама и татко да заподозрат нещо. Разяждаше ме една смесица от вина и отчаян копнеж. Единственото решение беше да се промъкна долу през нощта, трепереща в тъмнината. Стигнах някак си до палтото и намерих джоба, а сърцето ми биеше лудо от страх да не ме хванат, и от вълнение, че ще мога да си изям бисквитата. Обаче в джоба бяха останали само трохи.
	Чувствах се страшно уплашена и засрамена да попитам мама на сутринта. Дали я е намерила? Или е паднала от джоба ми на път за вкъщи? Бях сигурна, че ще разпознае вината ми, а може и да помирише притеснението ми с аромат на захарна ванилия, който се носеше около мене. Никога не събрах смелост да попитам какво е станало с бисквитата. Но и никога повече нищо не откраднах.
	До тази вечер.
	Може би това не е точно кражба. В края на краищата, става въпрос за баща ми. Неговата история ми принадлежи. И все пак, да влезеш в сградата на правителството посред нощ, не е никак редно. Да не говорим за Верити и Оскар, които рискуват толкова много заради мене. Ако ни хванат, всички ще бъдем забравени. Но няма друг начин. Ако сега не се опитам да спася татко, после цял живот ще си задавам въпроса дали не съм могла да го направя.
	Верити, милата, изумителната Верити, е направила карта на маршрута ни през сградата на правителството. С Оскар ще се срещнем там. Трябва да влезем през прозорец от южната страна. Оттам ще стигнем до заключен склад. Написала е, че на една полица има резервен ключ и че ключът, който ми е дала, е за вратата на стаята, където държат конфискуваното от Конър Дрю. Нямам представа как е направила всичко това, но се надявам да е действала достатъчно внимателно, така че да не е оставила следи, които водят към нея.
	Докато се приготвям да се измъкна от вкъщи посред нощ, изпитвам същата вина и страх, както когато бях на седем години и се промъквах по стълбите надолу, за да си взема откраднатата бисквита. Толкова е студено, че единственото нещо, което искам, е да се сгуша в леглото и да си представя, че това е някакъв сън. Обличам си най-тъмните дрехи, които имам, и гледам белезите по кожата си: в сумрака стрийте на гърдите ми изглеждат по-тъмни и по-релефни — по предната част на рамото ми кожата е по-тъмна от забитите нокти на Карл. Ако продължавам така, ще имам повече стрии и белези, отколкото татуировки. Връзвам си меките ботуши, стъпвам на пръсти покрай стаята на мама и тихо затварям входната врата зад себе си. Ключът, който ми даде Верити, тежи в джоба ми.
	През нощта площадът е осветен от фенери, затова с Оскар се уговорихме да се срещнем от задната страна на сградата на правителството, където е тъмно и никой не минава. Докато завивам покрай ъгъла, почти се блъсвам в един от контейнерите за боклук и чувам сподавен смях.
	— Доста майсторски го направи — шепне Оскар. Взирам се в тъмнината и виждам само отблясъците на очилата му пред себе си.
	— Шшт! — тръгвам напред, но се притеснявам да не се спъна. Протягам ръка и когато напипвам палтото му, правя крачка към него и той ме придърпва към себе си. И двамата треперим, а аз заставам на пръсти, за да му прошепна: — И къде е сега този прозорец, през който трябва да влезем?
	Оскар ми се усмихва и зъбите му проблясват в тъмнината. Това ми напомня за трапчинките му. Няма да ти е от голяма полза, умнице. Прави ми знак да го последвам, и ме повежда покрай сградата.
	— Мисля, че го открих ето тук — той се спира пред един покрит със скреж прозорец, през който се процежда достатъчно светлина, за да видим райбера, за който ни е казала Верити.
	— Ако пъхнем нож или нещо подобно между рамката на прозореца и касата, ще можем да освободим райбера, да отворим и да влезем — казвам аз.
	Оскар вади от чантата си метална линийка.
	— Не искам да ме хванат с оръжие — засмива се той. Мушва линийката в процепа между прозореца и касата и се опитва да я плъзне нагоре. Докато я движи в тясната пролука, боята се лющи на големи парчета. Оглеждам се нервно. Няколко пъти райберът за малко да се отвори, но след това се връща обратно с щракване. Докато линийката стои заклещена в прозореца, Оскар си бърше ръцете в панталоните и пак опитва. Най-накрая райберът се плъзга и Оскар освобождава линийката. Отваря прозореца, който изскърцва и увисва, и ми подава ръка, за да вляза. Скачам на пода и се спъвам в една кофа, която вдига страшен шум. Надявам се Верити да е права, че през нощта няма пазачи, защото иначе ей сега ще пристигнат. Правя място и на Оскар да влезе и се пресягам към горната полица до прозореца. Ключът е там. Слагам го в ключалката и изпитвам огромно облекчение, когато се завърта меко и вратата към коридора се отваря лесно и безшумно. Вече сме вътре, но сърцето ми така препуска, че когато се опитвам да си спомня инструкциите на Верити, мозъкът ми блокира. Затварям очи и поемам дълбоко въздух, а после оглеждам коридора — празен и мрачен. Сега се сещам.
	— Според картата трябва да завием надясно, после в края наляво и целта ни е третата врата пак отляво — Оскар кимва, премята чантата си през гърдите и тръгваме бавно и безшумно по коридора. Заради миризмата на полирани дървени врати имам усещането, че вървя из старото ми училище. Слабата светлина в коридора придава зеленикав оттенък на всичко наоколо.
	Непрекъснато поглеждам назад, защото очаквам някой да се нахвърли върху нас.
	Но всичко е точно така, както Верити го беше описала. Изглежда много лесно. Вратата е затворена, но е отключена и когато Оскар я отваря, тя силно изскърцва. Прозорци няма, така че температурата е почти постоянна. Малката стая е препълнена със стройно подредени кутии.
	— Като че ли още не са започнали инвентаризацията. — Вадим кутиите една по една. — Помни коя къде е била, за да я сложим точно на същото място. — Оскар кима и отваря най-близката до него кутия. Не очаквах да са толкова много. — Това са все хора, които баща ти е… коригирал ли? — прошепвам аз.
	— Повечето — отговаря тихо той.
	— Защо ги е пазел? — Последните два дни много си мислех по този въпрос. — Защо просто не се е отървал от тези улики, защо не ги е изгорил или нещо подобно?
	Оскар ми хвърля кос поглед.
	— Леора, това също е част от кожата на хората. — Преглежда изключително внимателно съдържанието на кутиите. — Не може просто да се освободиш от нея. Тя е частица от тяхната същност.
	Замислям се върху думите му и разбирам, че е прав. Колкото и да е ужасно, че една от татуировките му липсва, самата мисъл, че може завинаги да е изчезнала, е още по-съкрушителна. Кожата има огромно значение. Оскар отива в другия край на стаята и двамата работим мълчаливо. Чува се само дишането ни и местенето на папки, документи и кожа.
	— Ето! — казва Оскар и избърсва с ръка една папка, която изважда от някаква кутия. — Това е той, нали? — Подава ми папката, върху която на ръка е написано името на татко, Джоел Флинт. Отварям я и виждам малко парче кожа, прецизно забодено върху дебел картон. Държа го, сякаш е нещо живо. Поемам си въздух на пресекулки. Изпитвам облекчение, че съм го намерила, но чувството е различно от онова, което изпитах, когато видях цялата му книга. Тогавашната надежда и удоволствието от срещата с него са заменени от притеснението и ужаса, че отново се сблъсквам с този символ. Личи си къде е избръсната главата, защото малките косъмчета още се виждат. Белегът от раната, която майката на Верити е зашила, е само бледа линия, но символът е тук, чернокрил и ясно очертан.
	Оскар прескача отворените кутии и слага ръка на рамото ми.
	— Да го взема ли?
	Той протяга ръка и му подавам папката с кожата на татко. Вече сме се разбрали, че той ще я прибере на сигурно място. Оскар беше казал, че толкова пъти са претърсвали къщата му, че вече знае къде няма да гледат.
	— Той го заслужава, Леора — казва и пъха папката в чантата си. — Хайде да подредим кутиите, а?
	Аз кимам и се захващам да му помагам.
	Действаме мълчаливо и скоро всичко изглежда така, както го намерихме. Сигурна съм, че никой няма да заподозре, че сме били тук.
	Освен ако някой вече знае за татуировката, ми нашепва едно злобно гласче. Отказвам да го слушам.
	— Готов ли си? — обръщам се към Оскар, който си закопчава чантата. В този момент виждам, че вътре е пъхнал и втора папка. Сигурна съм, че е взел и още нещо. Той вижда, че го гледам. — Планът не беше такъв. — В тишината гласът ми се чува високо.
	— Това няма значение.
	Посягам към чантата му, но той хваща ръката ми, за да я спре. Държи ме здраво и решително. Топлината му е изчезнала, а очите му са студени. Готова съм да споря, когато го чувам — звука от внимателно затваряне на врата, звука от някой, който не иска да бъде чут.
	Мълчаливо се измъкваме и на моменти вървим, на моменти тичаме през тъмните коридори. Стигаме до склада и след като сме влезли, заключвам вратата. Слава богу, райберът си стои отворен. Оскар отваря прозореца и ми помага да се кача. Ръцете ми са на перваза, когато чуваме, че дръжката на вратата на склада щраква.
	Замръзваме, а аз затварям очи — детският ми инстинкт, когато се опитвам да стана невидима. Сърцето ми бие толкова силно и толкова бързо, че имам чувството, че ще припадна.
	— Давай! — подканя ме Оскар и аз се прехвърлям през прозореца с такава сила, каквато не съм подозирала, че имам. Спъвам се и падам на коляно. Оскар скача леко до мене, дръпва прозореца и плавно плъзга райбера.
	Хукваме по пътеката. Като стигаме до площада, Оскар спира и ме хваща за ръката.
	— Ако в сградата има някого, ще види, че тичаме през площада.
	— Какво предлагаш? — питам отчаяно.
	— Свали си шапката, опитай се да дишаш равномерно и върви до мене, все едно сме тръгнали да се разхождаме на лунната светлина. — Той си сваля своята шапка, разрошва си косата, разкопчава си малко якето и продължава да върви спокойно. Обръща се и протяга ръка. Аз я поемам, но клатя глава и се чудя как може да е толкова спокоен.
	Когато сме прекосили част от площада, аз се обръщам и поглеждам към сградата на правителството. На един от предните прозорци виждам бледите очертания на човек, който ни наблюдава. Мисля, че разпознавам широкоплещестия силует.
	Преследва ни хищник.
	Но някои от жертвите успяват да избягат, нали?


>	Трийсет и втора глава

	В съня си отварям раницата на Оскар и виждам, че е пълна с трохи. Обръщам се и ги виждам и двамата, мама и Оскар, да ядат страницата, която откраднахме, и да облизват ваниловите трохи от пръстите си. Опитвам се да ги спра, но виждам единствено Оскар, сложил пръст на устните си, да ми се усмихва.
	Следващия път, когато виждам Верити, тя ми казва, че никой не е споменавал за влизане с взлом. Опитвам се да бъда оптимист. Може и да сме успели. Но не спирам да мисля за фигурата на прозореца.
	Животът си тече нормално и никой не се интересува, че церемонията на татко предстои много скоро. На работното си място мечтая и съм твърде напрегната, за да рисувам. Всяка свободна минута си мисля за това какво ще стане с татко. Ако не може да се докаже, че е дамгосан като забравен, значи не могат да го използват като улика срещу него. Кожата му — онова, което имат, — ще покаже, че е бил един добър и достоен човек. Съдията няма да има основания да хвърли книгата му в огъня.
	Така е, но само на теория.
	След малко повече от седмица всичко ще е свършило. И никога вече няма да ми се налага да мисля по този въпрос.
	Или да се срещам с Оскар.
	Проблемът е, че Оскар все повече започва да ме разсейва. Когато не мисля за татко, многократно се връщам към срещите ни с него и си спомням всяка дума, всяка усмивка, всяко докосване и после изведнъж се сещам за студенината в очите му. Какво беше сложил в чантата си? Чудя се не трябваше ли още отначало да съм по-предпазлива. Но все си повтарям, че мога да му вярвам. Трябва да му вярвам. После си фантазирам разни неща, които не са се случили, но ми се ще да станат реалност. Всъщност не съм наясно дали наистина искам фантазиите ми да се осъществят.
	Отношенията ни с мама са се променили — от много време насам за пръв път си говорим нормално, споделяме спомените си за татко. А понякога, например като имитирам изражението му, когато реши да се сърди, мама дори се смее. Усещането е приятно. Последните няколко месеца се държахме предпазливо една към друга — страхувахме се да бъркаме в зарастващите рани, опасявахме се, че нещо, което прави едната щастлива, може да донесе мъка на другата. Сега се доверяваме малко повече на наранените си души, защото се страхуваме, че ако сега не го помним, после никога няма да можем. Ако на церемонията следващата седмица бъде обявен за забравен, ще ни бъде забранено дори да го споменаваме. Името му ще бъде заличено от родословните ни дървета и заместено от черна кукувица, която кълве трупа му.
	Една вечер забелязвам, че книгата на дядо ми, почистена от разлятото кафе, е качена на по-висок рафт, където не мога да я стигна. Същата нощ се опитвам да накарам мама да ми разкаже защо дядо толкова много е мразел татко, но тя само измърморва нещо и ми обяснява, че е много, много дълга история. Разпитвам я за живота на татко в Ривъртън — знае ли какъв е бил преди нас. Нищо не иска да ми каже. Търся някакво обяснение на причината човек като баща ми да бъде дамгосан като забравен.
	Позволявам си да вярвам, че това не може да има някакво значение. Знам колко добър човек беше. Нищо не е в състояние да ме разколебае.
	Мина доста време, откакто с мама за последен път четохме имената на мъртвите, и сега пак идва нашият ред. Тръгваме да вземем Верити, а навън е паднал мрак и земята е замръзнала. Студът започва да ми омръзва, макар да знам, че остават още само два месеца, които трябва да издържим. До гуша ми дойдоха и есенните дъждове, и мъртвешката зима. С нетърпение чакам новия пролетен живот. Зимата много прилича на гробище — мрачна, студена и безжизнена, — но зелените стръкчета са готови да се покажат и това ми вдъхва надежда.
	Има нещо особено в това да излизаш от вкъщи в час, в който обикновено си лягаш, и да си слагаш наметало и шал вместо пижама и пантофи. Има нещо особено в това да вървиш в тъмното и да влезеш в осветената със свещи зала. Има нещо особено в среднощната тишина, нарушавана единствено от гласовете ни.
	Тази вечер, докато стоим в залата, осветена от мъждукащите свещи, внезапно осъзнавам колко различно се чувствам. Тук нищо не се е променило — в това прекрасно място през цялото време, докато съм работила в студиото или съм се тревожила за татко, са отеквали гласовете на хората, чели имената на мъртвите. Вече не съм същият човек и няма връщане назад. Днес в списъка има познато име. Чувам Верити да го изрича и няколко минути мълчаливо се опитвам да се сетя чие е. След малко осъзнавам, че това е името на книга от музея, която някога съм чела. Никой конкретно. Но разбира се, всеки човек е специален и така и трябва да бъде. Но ако вече никой не го познава, има ли значение, това брои ли се за възпоминание? Дори и докато самата аз чета имената, из главата ми жужат съмнения и еретични мисли. Ами ако нищо не стане? Ами ако всичко е напразно и няма такова нещо като вечна душа? Ами ако всичко това няма значение и сме пропилели целия си живот в преследването й? Ами ако това се окаже една безсмислица, на която сме посветили целия си живот? Когато идва моят ред, се опитвам да заглуша непокорните гласове в главата си, като чета всяко следващо име все по-високо и по-ясно. Но те не спират да повтарят: „Кой? Кой? Кой?“.
	Поглеждам към мама, която кротко чете. И съм безкрайно благодарна за този миг, в който сме просто майка и дъщеря и правим нещо, което винаги сме правили. Даже ако реша, мога да си представя, че и нищо друго не се е променило.
	Трийсет и трета глава

	Сега, когато Карл го няма, в студиото има много повече работа и на моменти е напълно възможно да забравя всичко останало и да потъна в рутината. Това ми действа успокояващо и само тук не ми треперят ръцете. Седмицата е към края си. Нощите са трудни — дълги часове се въртя в леглото, а понякога сънищата ми са доста реалистични, — но дните са значително по-спокойни. Някак си успявам да не мисля за предстоящия понеделник.
	Но в петък, когато закачам престилката си, усещам как притеснението за церемонията отново ме завладява. Не вярвам, че ще мине толкова лесно, но единственото, което можеше да направим, е само да вземем едно парче кожа. Мисълта за дългия уикенд, който предстои, е направо непоносима — два дни, изпълнени с несигурност и съмнения. Сърцето ми бие, сякаш досега съм тичала. Дишам дълбоко и на връщане към вкъщи се отклонявам от обичайния път. Късно е, но искам да видя дали Мел още е там.
	Имам късмет. Тя е на бюрото си, а Изолда седи на пода и чете книга. Забелязвам, че още не са я татуирали, и се питам кога ли ще чуе първата си приказка.
	Както обикновено Мел ми се усмихва топло, а от удоволствие, че ме вижда, очите й се свиват и стават като две чертички.
	— Радвам се, че си тук. Имах предчувствие, че ще дойдеш — Мел става от стола и се обръща към библиотеката. — Мислех си, че ще ти е притеснено за понеделник.
	— Опитвам се да не мисля за това, но нямам търпение вече да си го приберем у дома.
	Мел ме поглежда замислено и взима една книга от рафта. Подвързията й е от синя кожа и се сещам, че това е една от книгите с приказки, от която ни четеше учителката, като бях малка.
	— Цяла седмица я търсих. Исках да ти я дам преди церемонията. Мисля си, че ще се поразсееш, ако си почетеш преди лягане. Освен това и легендата, която баща ти си избра, е тук, ако искаш пак да я погледнеш преди понеделник.
	Тя ми подава книгата.
	— Изглеждаш като човек, който не е спал със седмици… Трябва да си починеш, Леора.
	Накланям глава в знак на съгласие и й благодаря за книгата. Ставам да си ходя, а тя слага ръка върху главата ми и нашепва някакво свещено благопожелание:
	— Дано предците ти вървят пред теб, дано те водят по прави пътеки и осветяват пътя ти. Дано потомците ти те следват и благославят името ти, докато вървят по стъпките ти. Дано нозете ти не се уморят и сърцето ти не изпита страх. Дано името ти се помни и душата ти живее навеки.
	Докосването й ме стопля и напук на целия ми страх и ужас и против волята ми се чувствам успокоена.
	Мел беше права — не мога да спя и тази нощ няма да е изключение. Мислите препускат из главата ми с все по-голяма скорост, докато накрая се предавам и запалвам лампата. Виждам на нощното шкафче книгата, която ми даде Мел. Взимам я и забелязвам показалеца. Отварям я на отбелязаната страница и очаквам да видя легендата за влюбените, която татко е поискал. Оказва се друга. На показалеца Мел е написала:
C>
	Когато бях малка, тази ми беше любимата. Много повече приличаш на спящата принцеса, Леора. Успех!
@	Мел.
C$

>	Трийсет и четвърта глава

#	Спящата принцеса
	_Сънят е чудотворен дар. Един здрав сън решава ловенето проблеми, лекува ловенето болести и подслажда повечето кисели настроения. Но може и да е много уязвим — лесно могат да го нарушат детски плач, шумни съседи и тревожни мисли. На никого обаче не му хрумва, че сънят може да е проклятие._
	_Разбира се, никой не знае по-добре от родителите на едно новородено колко ценен е сънят. Те си мечтаят да поспят. Когато успеят да си откраднат някоя кратка дрямка, сънуват, че са будни и са забравили да нахранят бебето или да го сложат в люлката му._
	_Затова няма нищо чудно, че недоспалите крал и кралица забравили да изпратят покани на няколко души за тържеството по случай раждането на първата им дъщеря. Ловенето от хората, които били пропуснати, от куртоазия си замълчали. В края на краищата, на какво отгоре трябва да очакват да бъдат поканени в двореца? Но винаги ще се намери някой, който се смята за много важен, и обикновено точно него неволно ще засегнете._
	_Докато гостите оставяли даровете си до люлката на бебето, никой от тях не забелязал жената, чисто име не фигурирало в списъка с поканените, да се промъква крадешком._
	_За щастие сред приятелите на краля и кралицата имало хора, запознати с тайните на магията, и дъщеря им била дарена с най-чистите добродетели, подходящи за една принцеса. Един я дарил с красота, друг — с очарование, трети — с богатство, а четвърти — с интелигентност. Когато към люлката се приближила последната гостенка, в стаята изведнъж нахлул леден въздух. Събралите се започнали смутено да шушукат, когато напред пристъпила неканената жена._
	_— Виждам, че съм дошла навреме за поднасянето на даровете — рекла злорадо тя, а кралят и кралицата неловко се размърдали на троновете си. — Толкова се радвам, че не пропуснах тази възможност._
	_Трябва да признаем, че мистериозната жена се почувствала засегната. Много била сърдита, че са я забравили, и решила така да направи, че оттук нататък кралят и кралицата всеки ден да се сещат за нея._
	_— Моят дар принцесата ще получи на шестнайсетия си рожден ден — казала тя усмихната и закрила с ръка устата си. — В деня, в който навърши шестнайсет години, ще убоде пръста си на вретено и мигновено ще умре._
	_Кралицата припаднала, а кралят започнал да я умолява да промени решението си, ала забравената магьосница се направила, че не го е чула, и си тръгнала, като на излизане взела парче от тортата._
	_Когато ужасените викове и писъци отшумели, се обадила последната фея, чакаща реда си да поднесе своя дар:_
	_— Аз не мога да отменя изцяло проклятието, но мога да го смекча. Вместо да умре, това дете заедно с цялото кралство ще заспи стогодишен сън и ще се събуди от целувката на принц._
	_Стреснатият и недоспал крал благодарил на гостенката и признал единствено пред себе си, че понякога един стогодишен сън е най-хубавият подарък, който можеш да получиш точно в този момент._
	_Той заповядал всички вретена и чекръци в кралството да бъдат унищожени, и така дъщеря му пораснала в мир и спокойствие. Не се разбрало защо на шестнайсетия рожден ден на принцесата не са били по-бдителни, но тя някак си успяла да се промъкне до една тайна част на двореца. Там срещнала жена, която предяла, там убола пръста си и там потънала в дълбок, прокълнат сън. В този момент всичко и всички в кралството се вкаменили. Времето спряло и щяло да възстанови своя ход след сто години._
	_През всички тези години много принцове се опитвали да стигнат до спящата принцеса, но едва когато минало отреденото време, един млад принц успял да си проправи път през трънливите храсти, с които бил обрасъл замъкът. Всички стояли вкаменени като статуи, а принцесата тихичко похърквала там, където паднала. Той я целунал и тя се събудила._
	_Когато спиш, нямаш представа колко време е минало. Но принцесата бързо разбрала, че сънят й не бил обикновена дрямка. Щом се събудила и видяла надвесен над нея някакъв непознат, тя хукнала да търси родителите си в тронната зала. Всички започнали да се пробуждат и разсънват и се запитала какво всъщност се е случило. Скоро след това родителите й разказали цялата истина. Принцесата се разгневила. Как са посмели да крият такава тайна от нея? Ако знаела, никога нямало така наивно да се убоде с вретеното._
	_Запитала се може ли отново да им има доверие, след което избягала с принца. На него казала, че не е хубаво да целува спящи момичета и че след няколко години ще обмисли предложението му за женитба._


>	Трийсет и пета глава

	Изкарвам някак си края на седмицата. Мама изглежда точно толкова напрегната, колкото и аз се чувствам, но си личи, че е настроена оптимистично. На лицето й е изписана спокойна усмивка, която изглежда напълно изкуствена. В неделя късно вечерта, непосредствено преди деня на татковата церемония, на вратата се чука. Мама е горе, затова отварям аз. На прага стои Верити. Косата й е залепнала за главата, а зъбите й тракат в ледения дъжд.
	Хващам я за ръката.
	— Верити! Какво правиш тук? Ще замръзнеш. Влизай бързо!
	Закачам подгизналото й палто и донасям кърпа да си изсуши косата. Едва тогава забелязвам, че има вид на болна — тъмни кръгове под очите, пепелявобледа кожа. Нещо не е наред, ама никак даже.
	— Какво е станало? Наред ли е всичко? — Тя леко поклаща глава и изглежда като замаяна. — Себ добре ли е?
	— Не е Себ. — Тя взима ръцете ми в своите. — Лори, в петък на работа чух нещо и трябва да ти го кажа. Отначало не ми се стори важно. Но колкото повече си мислех за него… Не знам дали има значение, но трябва да ти го кажа.
	Придърпвам един стол за нея и сядаме.
	— Какво е станало? — питам боязливо, но трябва да съм наясно с всичко преди утре сутринта.
	Тя бърше с кърпата краищата на дългата си коса.
	— Може и нищо да не е, Лори. Сигурно е нелепо да се притеснявам толкова много. Случайно срещнах Карл. — Тя прави такава физиономия, все едно е хапнала нещо отровно. — Изглежда, познава някакви мижитурки — нали сега работи в сградата на правителството. — Аз въздишам. Пак му се е разминало. — Както и да е, видях го, но аз не се спрях и той извика след мене. Каза… каза: „Ще се видим в понеделник. Дано си готова“. — Тя ме поглежда и се колебае дали да се засмее. — Сигурно ще ми кажеш, че преигравам, но ми прозвуча, все едно имаше предвид нещо.
	— Смяташ, че има намерение да дойде на церемонията на татко ли? — питам изненадано аз.
	Верити свива рамене.
	— Нямам представа, Лори. Смятах, че ме занася — нали знае, че това ще е първата церемония, по която работих. Но колкото повече премислях думите му, толкова повече се чудех дали не знае нещо.
	— Верити, той не е толкова умен. Не е чак толкова проницателен, че да се сети за нещо. Просто обича да дразни хората. — Дали си вярвам?
	— Въпреки това, Лори. Той знае, че сме приятелки и че работя по случая на баща ти. Моля те, внимавай. Може да се опита всичко да провали.
	Сърцето ми се свива, но тонът ми е небрежен.
	— Той нищо не знае — повтарям аз, — нали?
	Верити поклаща глава.
	— Мисля, че не. Бях много внимателна някой да не направи връзката. Резюмето на книгата на бащата ти, което написах за съдията, е неутрално, за да не може никой да ме обвини в пристрастие. Но само исках да те предупредя — тя ми се усмихва леко. — Не че можеш да направиш нещо от сега до утре. Просто бъди нащрек, нали?
	Навеждам се напред и погалвам коляното й.
	— Благодаря ти, Вети. Всичко ще бъде наред. Имам добро предчувствие. — Успокоявам не само нея, но и себе си.
	Тя отново се усмихва — този път с нейната си усмивка, пълна с надежда.
	— Права си. Извинявай, че се държа така глупаво. Но той нещо ме притеснява.
	Избърсвам сълзите от бузите й и двете се прегръщаме.
	— Виж, става късно, а и на двете ще ни се отрази добре малко сън. — Подавам й моето палто, понеже нейното още е подгизнало. — Вземи това и се прибери вкъщи, преди майка ти да се е притеснила.
	Верити кимва.
	— Мама и татко ще са там утре — казва тя. — Всички ще се помолим на предците си да защитят справедливостта. Преди да тръгна за процеса, ще запаля свещ в памет на баща ти.
	Сега и двете плачем, но се опитваме да се усмихнем и се получава подсмърчане. Отварям вратата и вятърът издува палтото и шала около тънката фигура на Верити. Тя бръква в джобовете и изважда две изсъхнали листа. Намръщва се и ги пуска на мократа земя.
	— Благодаря ти, Верити. Ти си възможно най-добрата приятелка, която мога да си представя — казвам самата истината.
	Гледам я как се отдалечава, докато изчезва в дъжда. Чувам мама да се провиква отгоре:
	— Леора, някой прозорец ли е отворен? Страшно е студено.
	Затварям вратата.


>	Трийсет и шеста глава

	И двете с мама сме будни от рано сутринта. Закусваме препечени филийки с масло в напрегнато мълчание. Разбърквам чая и единственият звук, който се чува, е от лъжичката, докосваща стените на чайника, и стърженето на капака, като го затварям. Облечени сме официално. Най-хубавите ни шалове са метнати на облегалките на столовете в очакване да ни обгърнат и защитят със своята сила.
	Палим свещи за всеки от предците ни и една за татко. Отправяме към тях кратка молитва да ни напътстват, каквото и да се случи днес. Това обаче са предците само на мама и не знам дали въобще ги е грижа. Въпреки всичко съм длъжна да вярвам, че предците ми са добри и справедливи. Обръщам се дори и към дядо ми и го моля за неговата милост и справедливост към татко.
	Мама плаче, докато духа свещите. Стига до татковата и поклаща глава. Подминава я с ръка на устата и цялата се тресе от ридания. Ще трябва аз да духна неговата свещ. Струва ми се толкова несправедливо.
	— До скоро, татко — прошепвам аз. И духвам пламъка.


>	Трийсет и седма глава

	Въпреки вечно горящия огън Залата на Страшния съд ми се струва студена. Вятърът влиза през отворените врати и се блъска в каменните сводове на преддверието. Входът стои винаги отворен, за да ни напомня, че рано или късно всеки от нас ще влезе тук. А огънят никога не загасва, за да не забравяме за заплахата от унищожение навеки.
	Пейката, на която сме седнали с мама, е покрита със сплескани възглавници. Предполагам, че някакви ревностни поклонници са ги ушили доста отдавна. От тях ниската и твърда дървена повърхност не става по-удобна. Дори и платът е пропит от студенината, която през мускулите стига чак до костите ми. Нищо тук не може да утеши тревожното ми сърце.
	В тази зала човек се чувства като в шапката на някоя вещица. Таванът се стеснява като фуния, а през цветните стъклописи, наклонени навътре към комина, се процежда слаба светлина. През витражите наоколо тя се пречупва във всички цветове на дъгата. В момента слънцето отразява наситено сините и виолетови тонове и залата изглежда, сякаш е насинена и потопена във вино.
	Двама мъже с кожени национални носии поддържат огъня, като добавят черешови и ябълкови дърва. От тях въздухът замирисва на сладникав тамян, който се смесва с миризмата на студените пейки, плесенясалия камък и острия мирис на металните колони. Винаги съм си представяла, че тук ще вляза, изпълнена с надежда и с чувство на радост, скрито под тъгата от смъртта. Никога не съм си мислила, че ще седя тук и ще изпитвам и най-малката несигурност каква може да е присъдата. И през ум не ми е минавало, че ще трябва да се моля собственият ми баща да не попадне в пламъците.
	Някога бях чела една легенда за трима мъже, хвърлени в пламъците заради предателство. Хората наоколо забелязали, че мъжете не горят и че до тях изведнъж се появила някаква тайнствена фигура. Извадили ги от огъня невредими, даже не били опушени. Моля се предците ми да запазят баща ми, да бъдат до него и да не позволят да изгори в пламъците. Направихме всичко, което трябваше, и той ще бъде спасен, нали?
	Поглеждам към скосения таван. Дебелите метални колони са наклонени към комина. Гредите се кръстосват и приличат на паяжина. Ние сме седнали в основата им като мухи, които се опитват да се скрият зад крачетата на паяка. Над нас виси коминът като тичинка на хищно растение, като език на насекомо, което изсмуква пушека.
	Хората се стичат и сядат на подредените в полукръг пейки. Някои от тях идват при нас, стискат ръцете ни и шепнат утешителни слова. Но също като храната и цветята, които изпращаха, когато татко беше болен, думите им не могат да помогнат. Всички тези хора, дошли заради него, са ми като непознати. Просто ми се ще да се махнат оттук. Оглеждам се за онези, които наистина искам да видя, и забелязвам Саймън и Джулия да ми се усмихват окуражително. Джулия ми изпраща въздушна целувка. Верити ще пристигне заедно със съдията и кортежа, който ще пренесе татковата книга от сградата на правителството. В другия край на залата виждам Обел, седнал на най-задната пейка. Лицето му е бледо и сериозно.
	А, ето го и Оскар. Той си оправя ризата и прокарва ръка през разрошените си къдрици. Личи му, че се чувства неловко в тази официална обстановка, и се сещам, че той вече е бил на моето място. Ясно му е какво изпитвам.
	Затварям очи, за да не виждам хората наоколо, и си преговарям наум как ще протече церемонията. Първо ще говори съдията, после Мел ще разкаже легендата, която татко е избрал, а след това ще дадат думата на всеки, който желае да се изкаже и да сподели случки и спомени за покойника.
	После следва присъдата. Верити беше убедена, че е написала резюмето на книгата му достатъчно ясно, за да може съдията да вземе най-правилното решение. Каза, че изложението й е безпристрастно, но всички факти около живота на татко категорично говорят, че трябва да бъде запомнен.
	Краката ми са студени и потупвам пръсти по каменния под, за да ги стопля. Залата вече е почти пълна и в този момент го зървам на вратата.
	Карл.
	Той гледа право в мене.
	Когато вижда, че съм го забелязала, поглежда през рамото си и вдига ръка. Прави ми знак от другия край на залата, подканя ме с поглед да го последвам, и излиза през вратата.
	Съдията още го няма, а доколкото виждам, никакви правителствени служители още не са дошли.
	Решавам, че нямам друг избор, освен да отида да видя какво иска. Казвам на мама, че веднага ще се върна, и тръгвам към вратата, през която Карл току-що излезе. Той чака и се озоваваме толкова близо един до друг, че виждам, че и той е разтревожен, загрижен и леко изпотен. Пуска една измъчена усмивка и аз тръгвам след него по коридора. Спира под свода между две колони. Мястото е закътано, далеч от хорското множество, в сянката на масивната стена и встрани от светлината на витражите.
	— Какво искаш, Карл? — питам с леден глас.
	Въздиша и сякаш се смалява. На лицето му забелязвам нещо, което не съм виждала досега — изглежда изплашен.
	— Виж — казва той и облизва устните си. — Искам да ти помогна. И да се извиня. Онзи ден не исках да те нараня. — Той смръщва вежди. — Всичко е толкова объркано. — Говори сякаш повече на себе си. — Съжалявам. — Днес изглежда по-дребен от друг път и някак съкрушен.
	— Карл, не му е сега времето да говорим за тебе. — Успявам да устоя на порива си да го съжалявам. Трябва да се концентрирам върху татко, а не да се разсейвам.
	— Знам, знам. — Гласът му звучи напрегнато и той си играе с копчетата на ризата си. — Виж, трябва да ти кажа нещо.
	Търпението ми се изчерпва, а и нямам време за игричките му. Поглеждам зад себе си и виждам някакво раздвижване в залата — сигурно пристига съдията.
	— Трябва да вървя — казвам аз и понечвам да тръгна. Карл ме хваща за китката и аз се обръщам побесняла. — Не ме докосвай! — изсъсквам. — Чуваш ли? Само смей пак да ме пипнеш. — Той се стряска и отстъпва. Тръгвам обратно към залата и се проклинам, че съм му позволила да се доближи до мене.
	— Леора! Просто… просто бъди внимателна на кого се доверяваш. — Аз спирам, но не се обръщам. — Всичко, което направи, за да спасиш баща си — те са били наясно през цялото време. Те са… те са се подигравали с тебе. — Гласът му трепери. — Ти правиш точно това, което те очакват.
	Аз замръзвам на място, но после поклащам глава и продължавам да вървя. Докато си проправям път към залата, го чувам как простенва от безсилие.
	А едно тъничко гласче в главата ми нашепва: Откъде може да знае, ако те не са му казали?


>	Трийсет и осма глава

	Трябва да преодолея известни препятствия, докато се върна на мястото си. Пречат ми няколко души, които трябва да заобиколя, но накрая сядам до мама. Тя ме потупва по коляното.
	— Точно навреме — прошепва.
	В момента няма какво да направя. Не мога да направя нищо, с което да променя хода на събитията.
	Съдията влиза, следван от правителствените служители. Верити е най-отзад и носи някакви документи. Заедно с тях върви и Мел, която ми хвърля успокоителен поглед. Побиват ме тръпки, когато разпознавам едрата фигура на Джак Миноу. Съдията държи дървена кутия, качва се отпред на подиума, където се намира аналоят* и я отваря. Поставя върху дървения пиедестал до аналоя съдържанието й и го закрепва да не падне. Това е везна, медна на цвят и поочукана от употреба. В едното блюдо поставя тежест.
	[* Аналой — висока и тясна масичка с наклонена повърхност, върху която се слагат икони или богослужебни книги, от които се чете при служба, или около която се извършват църковни обреди. — Б.пр.]
	То се накланя и застава в основата на везната. Другото е празно и очаква книгата на татко.
	Везната, която казва истината. Или тя е просто част от ритуала, част от шоуто? Вече не знам.
	Имам чувството, че слушам тази церемония под вода. Кресливият глас на съдията звучи важно, но не разбирам какво казва. Толкова дълго чаках този момент, че не мога да повярвам, че е реалност.
	Когато съдията дава думата на Мел, си прехапвам палеца в отчаян опит да се върна в настоящето. Най-интересен в тази история ми е братът интригант. Измамата винаги се разкрива. Доброто винаги възтържествува. Кой е добрият в житейската история на баща ми?
	Хора, които са го познавали, излизат на трибуната и говорят за него. Мама плаче и ме хваща за ръката. Чудесен баща, любящ съпруг, любезен съсед, изкусен дерач. Когато изказванията приключват, настъпва пауза, след което съдията прави обобщение.
	— Случаят е необичаен. На пръв поглед е ясно, че Джоел Флинт е примерен гражданин — добър съпруг, любящ баща, трудолюбив работник и честен човек. Но докато се подготвяхме за тази церемония, се натъкнахме на някои нередности, които предизвикаха известни разисквания на случая. — Той се изкашля и Верити се размърдва на мястото си. Поглеждам към Оскар и виждам, че е стиснал зъби.
	Мама ме хваща за коляното.
	— Не се притеснявай — прошепва тя.
	Не знам дали на мене ми дава кураж или на себе си. Усещам пръстите й като птичи нокти.
	Съдията прави знак на един от помощниците си, който донася кутията с книгата на татко и я слага на масата. Съдията я изважда от кутията и внимателно я поставя върху празното блюдо на везната. То се заклаща и се люлее, имам чувството, цяла вечност. Чудя се дали някога ще се укроти, но най-накрая спира. Балансът е безупречен.
	Отдъхвам си. Ще бъде запомнен. Хората са на крака, аплодират, ръкопляскат, прегръщат се. Ставам и аз и по лицето ми пробягва несигурна усмивка. Мама е прикрила с ръце устата си и хлипа облекчена.
	Но съдията не се усмихва. Единият от помощниците му чука със съдийското чукче и призовава за тишина. Бързо се умълчаваме, но сме объркани. Видяхме резултата. Какво още може да кажат?
	Съдията се прокашля.
	— Както виждате, книгата на Джоел Флинт тежи точно колкото трябва. Това означава, че той трябва да бъде запомнен — посочва везната. — Но получихме информация, че около историята на този мъж има още нещо. Нещо, за което не стана дума днес. Нещо, което липсва.
	Виждам как при тези думи Верити вдига изплашен поглед и се заслушва внимателно. Страхът й е заразителен и преминава като пареща вълна през гърдите ми. Стискам ръката на мама.
	— Позволете ми да дам думата на многоуважавания правителствен следовател Джак Миноу.
	Съдията се обръща и Миноу излиза напред. Лицето му е олицетворение на тиха злоба. Той се прокашля и започва да говори, а гласът му ехти в притихналата зала.
	— Колкото и да се опитват някои хора, трудно могат да скрият тайните, написани върху тялото. Защото написаното винаги може да се види по един или друг начин — той се оглежда около себе си, а цялата зала е притихнала в мълчание. — Има хора, които се опитват да се промъкнат в нашето общество, да се наместят с упоритост и нахалство в живота ни, за да пуснат отровата си. Те не приличат на змии, но ухапването им е смъртоносно. Те живеят сред нас като едни порядъчни мъже и жени, но истински добрият човек няма нужда да крие каквото и да било — Миноу изпъва назад рамене и виждам как хиените на главата му се разлайват от удоволствие. Огънят изпращява и ми се причува, че те надават вой. — Това тук… — Той почуква презрително книгата на татко, при което двете блюда на везната се удрят и се заклащат. — Това тук е книга от лъжи.
	Чувам дишането на мама — учестено и накъсано. Джак поглежда наляво и кимва. Един от помощниците излиза от залата и се връща веднага заедно с елегантно облечен мъж, който носи същата униформа като Миноу, но в по-тъмно синьо.
	— Това — Миноу се дръпва на една страна, за да направи място на мъжа до себе си, — е Том Пейдж, правителствен служител от Ривъртън, града, в който е израснал Джоел Флинт — мама въздиша и поглеждам лицето й. Очите й са широко отворени. Господин Пейдж застава в средата на подиума и започва да чете от един лист, който държи в ръце. Гласът му кънти.
	— След като извършената проверка на книгата на Джоел Флинт е установила наличието на скрити белези и вероятно подправени татуировки, с мен се свърза господин Миноу. Тъй като Джоел Флинт, или мъжът, който се представя за Джоел Флинт, преди време е бил жител на Ривъртън, бяхме помолени да проверим в нашите архиви дали няма информация относно някаква липса. Ровихме доста надълбоко, изпращахме запитвания, но накрая намерихме това, което търсихме — мъжът поглежда към Миноу, който кимва и скръства ръце пред гърдите си. — Според нашите архиви се установи, че преди години мъж, който отговаря на описанието на Флинт, но чието име е Джо Елиът, е имал връзки — тук гласът му трепва — с обществото на Бледите. И по-конкретно, беше констатирано, че е осигурявал подслон на техен представител.
	Преглъщам и не смея да погледна настрани, да срещна изпълнените с ужас погледи на хората, които обичам.
	— Представителят на Бледите бил заловен да краде и е трябвало да бъде екзекутиран. Флинт обаче му помогнал да избяга. — В залата се надига негодувание, а топлината от огъня сякаш се засилва. — В нашите архиви има информация, че Флинт е бил арестуван и дамгосан с гарван, което, както знаете, означава, че е бил забравен.
	Мама шепти нещо, а влажната й ръка се е вкопчила в моята. Чувам как изсъсква:
	— Не. Не. Не.
	В залата се чуват говор, викове, възклицания и отново прозвучава съдийското чукче.
	— Нещо повече, по-внимателният прочит на документацията доказва, че в известен период от време той е имал конспиративни връзки с Бледите. След ареста е напуснал Ривъртън и според архивите е заживял с Бледите, дори… е сключил брак с жена от тях — при последните думи мазният му глас избива в злоба и отвращение. — Според непотвърдени слухове е имал дете със съпругата си и когато тази инакомислеща жена умряла, той променил името си и дошъл заедно с нечистокръвното си дете в Сейнтстоун. За да живее сред нас — той примигва и поглежда право към мене. Цялата зала гледа право към мене. — За да живее като един от нас.
	Блед.
	Това не е истина. Това не е вярно.
	Не и баща ми. Той не би могъл.
	Поглеждам мама и виждам, че не казва нищо. Очите й са безизразни. Искам да я разтърся, да я накарам да стане и да им каже. Кажи им, че това не е истина, кажи им, че аз съм твоето дете. Кажи им, че този човек не е татко.
	Виждам, че Верити ме поглежда с тревога — или може би съмнение? После става и тръгва с решителна крачка към Джак Миноу. Той накланя глава и я слуша — трябва да се приближи, за да могат да се чуят сред тази какофония в залата. Саймън и Джулия са станали и гледат с нескрита уплаха Верити. Накрая Миноу се изправя, поглежда Верити с наведена настрани глава и свива рамене, явно приемайки нейната позиция. Обръща се към публиката и вдига ръце, за да въдвори тишина. Когато всички са млъкнали и седнали, той отново взима думата.
	— Госпожица Кол ми напомни, че по време на тази церемония — макар представянето на допълнителни факти и показания да е допустимо — окончателната присъда се произнася на базата на книгата. Така че, за да спазим това изискване, е необходимо доказателство. Уликата, която липсва: позорният печат за забрава, който явно липсва от книгата на господин Флинт. — Той се обръща към Верити, която го гледа спокойно. — Аз, разбира се, нямам никакво желание някой да бъде осъден несправедливо. — Изглежда толкова невъзмутим, че едва го издържам. — А без тази дамга, госпожицата е права, нямаме свързано с книгата веществено доказателство за престъпленията му.
	Поглеждам Верити и ми се иска да отида и да я прегърна. Поглеждам към ъгъла на залата, където седеше Оскар, но него вече го няма. Оглеждам се и го виждам да се приближава към подиума.
	Носи нещо в ръка.
	— Благодаря ви, г-н Дрю — казва ласкаво Миноу. — Мисля, че точно това търсихме.
	От топлината на огъня силуетът на Оскар се размазва и мъждее. Той казва нещо на съдията, който кимва. След това протяга ръка и оставя нещо върху татковата книга на везната. Знам какво е.
	Допълнителната тежест нарушава баланса на блюдата и книгата рязко пада надолу.
	А надеждата ми е смазана от малко мастило и кожа, които оповестяват пред цялата зала, че баща ми не е човекът, когото съм познавала.
	Миноу се обръща към мене и се провиква:
	— Леора Флинт, обръщам се към вас. Това кожата на баща ви ли е? — Той ме пронизва с поглед. — Познавате ли тази татуировка?
	Баща ми. Кой е бил баща ми?
	Усещам бумтящата топлина на огъня и чувам как дървата пращят и се цепят. За миг съм заслепена от светлината, а от пушека очите ми смъдят. Огънят бучи в ушите ми, а аз си мисля за татко. Татко при дерачите, татко, който ме учи да рисувам, татко, който се шегува на вечеря, татко, който целува мама, татко на дивана с шевове на главата, татко, който умира. Татко на масата за балсамиране.
	Отварям уста, за да говоря, но гласът ми е твърде слаб. Избърсвам потта от горещото си чело и поглеждам увисналата на везната книга. Изкашлям се.
	Кой е бил Джоел Флинт? Моят баща — защитникът на Бледите. Бил е предател. Оженил се е за жена от Бледите и е криел истината всеки ден от живота си в Сейнтстоун.
	Джо Елиът. Джоел Флинт.
	Джоел Флинт, забравеният.
	Баща на Леора Флинт, Бледата.
	Стомахът ми се свива от отвращение и омраза и с едва забележимо кимване аз произнасям присъдата му. Гледам право в Миноу, усещам всички погледи, вперени в мене, и произнасям високо:
	— Изгорете го!
	Чувам отчаяния плач на майка ми и усещам ръката й да се изтръгва от моята. Виждам как Миноу кимва и го наблюдавам как се приближава към кладата, но спира, защото огнярите стоят безучастно. С цялата си сила, породена от омразата към баща ми, Джак Миноу запраща книгата му в пламъците. Гледам как една по една страниците се огъват, размекват се и се опърлят. Гледам как баща ми гори.
	Насред виковете и блъсканицата, след като Миноу е изпълнил дълга си, успявам да разбера бляскавата същност на възтържествувалото правосъдие. Наслаждавам се на топлината в този огнен ден за разплата с баща ми. Никога не съм си представяла, че ще изпитам нещо подобно. Хората ми крещят, някой се опитва да го извади от пламъците, но е спрян. Някой ме вика по име. Слънцето прониква през пъстрото като дъга стъкло. Залата е окъпана в червена светлина.
	Единственото, което мога да направя в този момент, е да стоя. И да презирам цялото това извратено зрелище.
	А най-вече да мразя баща си.


>	Трийсет и девета глава

	Успявам някак си да избягам от това свърталище на демони и хуквам към вкъщи. Набързо си стягам една чанта, в която нахвърлям някои неща. Не мога да остана тук. Опитвам се да измисля къде да отида, но не се сещам при кого да избягам. А може би никой не ми трябва. Най-добре е никого да не обичаш, защото ще те предаде. Не искам да стоя там пред всички с високо вдигнати ръце, в които държа сърцето си. Не. Сърцето се държи на скрито — няма как да го запазиш, ако го раздаваш.
	Грабвам си палтото, но преди да успея да тръгна, вратата се отваря с трясък.
	— Какво направи? Можеше да го спасиш. Една дума да беше казала, щеше да го защитиш. Как можа?
	Мама крещи и тръгва към мене, готова да ме убие. Косата й е разрошена, а очите — зачервени.
	Саймън се опитва да я спре с успокоителни думи.
	Дошли са всички, за да ме разкъсат на парчета. За да ми кажат колко ужасно съм постъпила. Как едно-единствено кимване е провалило всичко. Сигурно трябва да се чувствам зле или поне да ми е мъчно, че толкова страдат. Но не мога да се разплача. Не мога да се разкрещя. Не мога нищо да почувствам.
	— Знаела си това, нали? — изсъсквам към подпухналото й лице. — Манипулирала си ме. Ти си фалшифицирала всичко. Коя си ти всъщност? Цял живот си ме лъгала коя съм аз. Ти си виновна за смъртта му, не аз. И си виновна точно колкото него.
	Опитвам се да ги заобиколя, както съм с чантата на рамо, но Саймън ме хваща за ръката.
	— Леора, почакай! Ще съжаляваш за това, което каза току-що, защото трябва да чуеш цялата история. И смятам, че трябва да се извиниш на майка си.
	Става ми смешно, защото спокойствието му звучи нелепо на фона на безумните му думи. Поклащам глава.
	— А аз смятам, че не трябва. Мисля, че няма да се извиня. И между другото, тя… — кимвам към съкрушената жена срещу мене, — тя не е моята майка. Или не чухте? Истинската ми майка е била от Бледите.
	Излизам от вкъщи, но никой не ме вика да се върна.
	Отивам в музея. Промъквам се в залата с приказките, тази, която Мел ми показа, и когато става време да затварят, се скривам между етажерките. Спя на пресекулки с чантата за възглавница, шала за завивка и пазителите на приказките, които ме гледат отвисоко. На сутринта изчаквам, докато дойдат достатъчно хора, за да си тръгна незабелязано, и поемам към сградата на правителството. Няма смисъл да го отлагам.
	Подписвам формулярите, които ми дава служебният татуист, и го оставям да изстърже съществуването на баща ми от родословното ми дърво. То ще бъде заменено от кукувица, приютила се на гърба ми. Исках да ме отърве и от името на мама — която май вече трябва да е просто Софи, — но на нейно място трябваше да сложи друго име, а аз не знам коя е жената — е била — жената, която трябва да заеме полагащото й се място на върха на родословното ми дърво. Узурпаторът ще трябва още известно време да поживее тук.
	Докато съм още при него, татуистът получава съобщение. Някой по-висшестоящ го е инструктирал да ми направи още една татуировка върху вече разранената ми кожа. Аз се съгласявам. И така, получавам един орел, който свидетелства, че съм отстоявала истината, дори и с цената на собственото си семейство. Татуистът също ми освежава цветовете на татуировките, които бяха повредени от белега на ръката ми.
	На излизане от сградата чувам, че ме вика познат глас. Обръщам се и виждам Мел. Изглежда тъжна, но се усмихва и протяга ръце да ме прегърне. Кани ме в един невзрачен и поочукан офис и ми предлага нещо за пиене. Приемам с благодарност, защото днес нито съм яла, нито съм пила.
	— Чух, че си тук. Исках да разбера как си. Е, как си, Леора?
	Не знам как да й отговоря. Тя ми подава чаша димящо кафе и аз я взимам безмълвно.
	— Не са много болезнени, надявам се — гледа новите ми татуировки. — Видях какво си татуирала на Джак — изящно е. Изглежда, инстинктът ти не те е подлъгал. Ти си надарен татуист. — Тя отпива глътка от своята напитка и ме поглежда с огромна тревога и обич.
	Усещането е приятно. Не съм съвсем сама. Има някой, който знае истината, но не ме мрази.
	— Все още си мисля, че от тебе щеше да излезе невероятен дерач. — В гласа й се усеща съжаление и когато я поглеждам, се намръщвам. Лицето й е тъжно и уморено.
	— Къде е Изолда? — питам аз.
	— Взима уроци. — Мел отпива от кафето си и пак се усмихва с онази тъжна усмивка. — Има неща, на които дори аз не мога да я науча. — Тя въздиша и ме гледа право в очите. — Вчера се държа смело, Леора.
	Свивам рамене. Не се чувствам смела. Чувствам се ядосана. Чувствам се като някой глупак. Чувствам се предадена.
	— Имах ли избор? — Гледам в чашата си.
	Гласът на Мел е кротък.
	— Постъпи правилно. Както и очаквах, спомняш ли си? Ужасно беше да научиш по този начин, но ти постъпи правилно. В известен смисъл баща ти беше добър човек, но не водеше добър живот.
	Вдигам поглед към нея.
	— Ти и преди ли си знаела?
	Мел кимва.
	— Знаех. Но не можех да ти кажа, Леора. И нямаше нужда. Бях сигурна, че ще постъпиш правилно. Направи ми много силно впечатление. Наистина. — Поглеждам я и се опитвам да разгадая изражението й. — А сега — тя слага топлата си ръка на коляното ми и се питам как е възможно да ме докосва, при положение че знае каква съм, — и аз искам да ти призная нещо — опитвам се да изглеждам заинтересована. — Още когато излязоха резултатите ти, от правителството се поинтересуваха от тебе. Ти можеше да си избереш която професия пожелаеш. Липсваше ти едно-единствено нещо: ако притежаваше самоувереност — ако беше наясно колко си способна — щеше да бъдеш идеалният кандидат.
	Аз се изчервявам и клатя глава.
	— От къде на къде ще представлявам интерес за правителството?
	Мел се засмива, като вижда колко съм объркана.
	— От къде на къде за правителството ще представлява интерес някой толкова талантлив ли? Някой, който може да допринесе толкова много за нашето общество? Не бъди наивна, Леора — всички забелязаха потенциала ти. Всички бяха убедени в него. Имаше само едно нещо, за което не бяхме сигурни. Твоята лоялност.
	Намръщвам се и отпивам от кафето.
	— Не мисли, че нямаме представа какво се случва — продължава тя. — От известно време правителството знае всичко за баща ти — много повече, отколкото се разбра току-що. Той беше опасен радикал, когото следяхме години наред — тя ме гледа в очите. — Времето, прекарано с Бледите, сякаш беше затвърдило лъжовните му убеждения. Той дойде в Сейнтстоун не за да работи и да започне на чисто, а за да ходатайства за Бледите. Той успя с измама да спечели сърцата и умовете на слабите и лекомислени мъже и жени, които му се довериха. Убеждаваше ги, че е борец за свобода, воин за мир и равенство. Естествено, той подготвяше почвата за война. Нали знаеш, че това е главната цел на Бледите? — Тя млъква, за да види реакцията ми. — Така че, Леора, знаехме всичко, свързано с баща ти. И майка ти — истинската ти майка.
	Когато я стисвам здраво, чашата изгаря пръстите ми. Но ми е нужно нещо, за което да се хвана, нещо стабилно, нещо, което да усещам.
	— С твоя произход нямаше гаранция, че ще се посветиш в служба на обществото. Леора, във вените ти тече бунтовническа кръв. — За секунда лицето й издава отвращението й от моята принадлежност към Бледите. — Ние не бяхме сигурни какви семена е посял в ума ти твоят баща. Трябваше да почакаме и да видим на кого принадлежи твоята вярност.
	— Ние? — казвам аз. Гласът ми е дрезгав. — Ти просто си ме изпитвала.
	Тя се размърдва на стола и се обляга.
	— Аз те наставлявах. Подкрепях те и ти помагах. — Опитва се да прочете по лицето ми какво мисля.
	— Затова ли ми даде да прочета онази приказка? „Спящата принцеса“?
	Мел накланя глава.
	— Понякога родителите смятат, че постъпват правилно. Но има тайни, които не трябва да се крият. Трябва да се доверяваме на децата. — Тя се усмихва благо. — Бях сигурна, че ще разбереш.
	— Мел, изгубих всичко. — Гласът ми трепери и трябва да си напомня за обещанието, което си дадох, да държа сърцето си заключено — нищо да не влиза и нищо да не излиза от него.
	— Знам, че така се чувстваш. Повярвай ми, наясно съм какво означава да нямаш нищо, освен обществото. Но си струва, Леора — печалбата винаги е по-голяма от цената. — Тя отново потърква коляното ми. — Ще видиш. Хората са ужасно изплашени. Страхуват се от бунт на Бледите, осъзнават безпътицата, в която са попаднали. — Гледа ме право в очите. — Баща ти беше олицетворение на всичко, което ни плаши и което най-много презираме. Но след като вече е наясно с твоята лоялност, правителството е готово да ти отреди подобаващо място в обществото. Да получиш роля на базата на твоята личност и безбройните ти умения. Едно полубледо момиче, над което се е смилил великодушният кмет Лонгсайт, обръща гръб на тъмните и зли сили и прегръща всичко добро и открито.
	Поклащам глава.
	— Но аз не искам да работя в правителството. Аз… аз искам да бъда татуист. Или исках. — Мечтите и амбициите ми изглеждат толкова далечни.
	Мел се смее, все едно съм разказала виц.
	— О, Леора! Това няма да бъде работа на бюро. За тебе — само за тебе, ще измислим някаква изключителна служба. Такава, на която в максимална степен да използваш уменията си, все едно че си родена за нея. — Тя накланя глава. — И може би наистина така ще се окаже.


>	Четирийсета глава

	Докато вървя из скованите от студ улици, се опитвам да реша как да отговоря на отправеното ми предложение. Това ли съм аз в момента: перфектният член на обществото, идеалният кандидат за защитник на нашите ценности?
	_Баща ти беше олицетворение на всичко, което ни плаши и което най-много презираме._ Изведнъж се сещам за Обел, за това, което ми каза за баща ми, и се запитвам дали през цялото време е знаел истината. Вероятно да. У мен се надига лют гняв, сменям посоката и тръгвам към студиото.
	Отварям вратата и звънчето издрънчава. Обел татуира един клиент — всичко е постарому. Хвърля ми съвсем бегъл поглед, след което старателно довършва елемента, върху който работи. Малко разочароващо след целия ми основателен гняв. Минутите минават. Той почиства клиента и го изпраща. Не ми продумва през цялото време. Сваля си ръкавиците и ги хвърля в коша за боклук. Когато звънчето на вратата сигнализира, че клиентът си е отишъл, той въздъхва и отпуска глава в ръцете си.
	— Какво направи бе, момиче? — казва нежно той. — Какво, по дяволите, направи?
	Идва при мене и виждам как юмруците му се свиват — какво ли ще ми стори? Придърпва ме към себе си и ме прегръща с цялата си сила. Чувам го как шепнешком сипе ругатни, усещам сълзите му по главата си. Той подсмърча.
	— Ти си знаел. — Опитвам се да изкрещя в гърдите му. Целият ми гняв се изпарява напук на желанието ми. — Всичко си знаел.
	Обел ме пуска от прегръдката си, но ме държи за раменете и ме гледа сериозно право в очите.
	— За баща ти знам само хубави неща.
	— Не. — Клатя глава и търся подходящите думи, за да го накарам да разбере. — Той е защитавал Бледите. Живял е с тях. Помагал им е. Създал е дете… — Гласът ми секва, защото в гърлото ми се надига ридание.
	— Мисля, че е време да си поговорим. — Обел тръгва към задната стая. — Ела, ще си направим чай. Той решава всички проблеми, помниш ли?
	Сядам до познатата дървена маса и ми става ужасно мъчно, че всичко това ще ми липсва. Преди церемонията, независимо колко объркан беше животът ми, нещата вървяха добре. Това студио, тази професия — тук беше моят дом. Тук можех да бъда себе си. А сега се чувствам като някой непознат в предишния си живот.
	Задната врата се отваря с трясък и се появява Оскар. Когато ме вижда, се стряска. Аз също. Не знам дали да се скарам с него, или да му благодаря. Предаде ме, но в крайна сметка справедливостта възтържествува, нали? Нима не мога да понеса още едно предателство?
	Оставам изненадана, когато Обел разрошва косата на Оскар и го кани да седне.
	— Вие познавате ли се? — питам аз и не мога да повярвам.
	Обел изглежда малко засрамен.
	— Съжалявам, момиче.
	Оскар се дърпа от него, но сяда неохотно колкото може по-далеч от мене.
	— Ако знаех, че ще е тук, никога нямаше да дойда. — Не мога да разбера дали ми е ядосан, или се срамува.
	Обел сваля още една чаша от рафта и въздиша.
	— И аз не знаех, че ще дойде. Смятах, че това е последното място, на което ще отидеш, Леора. Но вече си тук и както обикновено ме изненада. Може би е добре да поговорим, защото не знам дали ще имаме друга възможност.
	Сипва чая и подава едната чаша на Оскар, а другата оставя небрежно пред мене, като разлива малко. Тази небрежност някак му е неприсъща.
	— Ще ви разкажа една приказка.
	Двамата с Оскар вдигаме поглед, без да се поглеждаме.
	— Имало едно време една жена, по чиято кожа нямало никакви татуировки.
	— Добре, знаем как продължава, Обел — въздишам аз. — Тя била прогонена от принца и никой повече не чул за нея. Дрън-дрън. Не съм дошла тук, за да слушам приказки, а за да науча истината.
	Обел се усмихва тъжно.
	— Добре, може би не трябваше да започвам така — той отпива от чая си. — Леора, твоята майка — истинската ти майка — била красива жена.
	Аз скачам и столът ми пада. Едва изричам думите.
	— Не я наричай моя майка. Тя не е била красива. Тя е била смахната. Тя е била зла. Тя е била отвратителна.
	Обел не помръдва — дори не ме поглежда.
	— Не е била нито едно от тези неща. Майка ти е била красива, изключителна жена.
	— Обел! — изкрещявам така, че гърлото ме заболява. — Млъкни! Просто млъкни! Тя е била от Бледите — тя е била нищожество. За мен тя нищо не значи.
	Чувам как Оскар въздиша. Обръщам се към него, разтреперана от яд. Той свежда поглед.
	— И да ме погледнеш не можеш, нали? — казвам го бавно, а от думите ми се процежда ужасът от положението, в което се намирам. — Майка ми е била от Бледите. Той се е оженил за жена от Бледите. — Гади ми се само докато го изричам. Не мога да повярвам, че във вените ми тече нейната кръв, че от нейното сатанинско сърце се е родило моето. Обръщам се към Оскар. — Ти си знаел и затова ме предаде, така ли?
	Оскар става и си мисля, че ще си тръгне, но той просто си взима чантата.
	— Заплашиха ме — казва го толкова тихо, че едва го чувам. — Вечерта, преди да проникнем в сградата, дойдоха вкъщи. Казаха ми, че знаят всичко за баща ти, за баща ми — всичко, което сме направили. — Той ми хвърля бегъл поглед. — Поставиха ми ултиматум: давам им кожата и пускат баща ми. Защо си мислиш, че успяхме да влезем толкова лесно? — Въздиша и разкопчава чантата си. — Казаха ми, че ако не приема, повече няма да го видя. Ужасно съжалявам. Нямах сили да ти кажа, но пък имах план — той бърка в чантата си, изважда нещо и го плъзва по масата към мене.
	Кожата на татко. Татуировката, белега, всичко.
	— Как? — ахвам аз.
	— От архива взех дубликат. За всеки случай — поглежда ръцете си. — Него им дадох.
	Не мога да се докосна до това липсващо парче от книгата на татко. Единственото нещо, останало от него. Удрям с ръка по масата.
	Обел се изкашля.
	— Леора, искам да ти покажа нещо, но нямаме много време.
	Поглеждам го и едва сега забелязвам какво прави. Пред него има шише със спирт, с какъвто почистваме кожата преди татуирането. Слага парче плат на гърлото и го напоява с течността. Внимателно оставя шишето на масата и започва да търка ръката си.
	На плата остава цветно размазано петно. Сгъва го и с чистата част продължава да търка кожата си. Татуировките избледняват и под красивите, сложно изрисувани мастилени пластове се показва бяла кожа.
	Празна.
	Бледа.


>	Четирийсет и първа глава

	— Никога не можах да те разчета — прошепвам аз.
	Обел вдига поглед от ръката си и нежно ми се усмихва.
	— Съжалявам, момиче.
	— Откога…
	— Преди да се преместя тук. Трябваше да го направя, нали разбираш?
	— Ти да не си някой блед таен агент, пратен тук да ни шпионира? — Побиват ме тръпки. Досега никога не съм виждала някой от Бледите на живо. Макар че седмици наред съм работила заедно с такъв човек. Започва да ми се гади и да ми се вие свят и се хващам за масата, за да не се строполя. Поглеждам към Оскар и изпитвам облекчение, като виждам, че изглежда също толкова шокиран, колкото се чувствам и аз. — Нямаш ли сърце?
	— Леора… — Обел се обръща умоляващо към мене и оставя плата. Кожата му се е зачервила, където е търкал с концентрираната течността аз съм като тебе.
	Засмивам се мрачно.
	— Изслушай ме, Леора. И аз исках да съм някой, да си имам нещо свое, нещо, с което да ме запомнят. — Той поглежда безизразното ми лице. — И Бледите имат такива желания. И знаеш ли, момиче, вие нямате монопол върху стремежа на хората да оставят нещо след себе си. Разбрах, че от мен може да излезе страхотен татуист. Трябва ли да остана незабелязан само защото съм от Бледите?
	— Но, Обел, защо просто не се татуира? Защо трябва да полагаш такива огромни усилия да се рисуваш, вместо да го направиш еднократно и да бъдеш един от нас?
	Оскар се е преместил по-близо до Обел. Той докосва кожата му и разглежда символите му. Обел протяга и другата си ръка, за да я види Оскар.
	— Защото така реших. Защото имам право на този избор. — Той се усмихва на изражението ни. — Да, трудно се поддържаше този камуфлаж. Години наред се рисувам с мастило — всеки ден повтарям избледнелите фигури, проверявам дали нещо не се е размазало или объркало. — Оставя Оскар да обърне ръката му. — Но баща ти се нуждаеше от мене. — Той ме поглежда. — Твоят също — казва и кимва към Оскар. — Трябваше им човек на място, който да помага за каузата. — Стискам зъби и клатя глава. — Те се бореха за нас. Ние, Бледите, нямаше да оцелеем без хора като баща ти, които ни изпращаха провизии и гориво. Те виждаха неправдата и се бореха. Не трябва да се вярва на приказките на Лонгсайт — тук не става дума нито за война, нито за заграбване на територии, нищо подобно. Всичко се свежда до оцеляване. Аз бях връзката между тези два свята — техният агент.
	Не мога да повярвам. Това не е истина.
	— Какво искаш да кажеш? Какво е правил баща ми? — обръщам се към Оскар. — А ти знаеше ли? Затова ли ме заговори първия път, когато се видяхме в музея?
	— За това не съм знаел — той сочи ръката на Обел, — но знаех, че баща ти познава моя. Години наред са си сътрудничили, както казва Обел, за да осигурят на Бледите всичко необходимо. Иначе са щели да умрат от глад, Леора. — Изсмивам се. Като че ли ми пука? — Желанието на баща ми беше да не се загуби направеното от твоя баща. Бледите все още имат нужда от нас — от тебе. Татко ми каза, че дъщерята на Джоел Флинт би могла да бъде силно оръжие в борбата им. Само не знаех защо. — Лицето му е сурово и тъжно.
	Значи ето какво се е случвало зад кулисите в моя живот. Дали всички са знаели?
	Всичко, на което са ме учили, всичко, в което съм вярвала, са ми го издърпали под краката. Преди нещата са вървели по ясно начертан план: в течение на живота си получаваш все нови и нови татуировки, докато един ден умираш. После или се превръщаш в книга, или те изгарят. А сега всичко изглежда толкова заплетено. Просто не издържам. Не мога да се справя.
	Поглеждам ги и двамата: Обел, който изглежда спокоен и тъжен — Оскар, чието изражение отразява моето объркване. Сещам се как държеше ръцете ми и как се усмихваше в тъмното.
	Твърде много лъжи ми се насъбраха.
	Грабвам си нещата и си тръгвам. Нито Оскар, нито Обел се опитват да ме спрат.


>	Четирийсет и втора глава

	Когато си стигам вкъщи (вече е трудно да се нарече мой дом), надничам през прозореца, за да видя дали тя е вътре — мама — Софи. Няма и помен от нея, лампите не светят, палтото й не е на закачалката. Опитвам се да отворя вратата. Заключена е. Изваждам си ключа, отключвам и влизам. Посреща ме миризма, на която обикновено човек не обръща внимание — букет от аромати, присъщи за всеки дом. Тя би трябвало да ни действа успокоително, но сега ми призлява от нея.
	Провиквам се, готова да избягам, ако ми отговори, но всичко е тихо. Качвам се в моята стая, за да си стегна наново багажа. Ще ми трябват чисти дрехи, в банята намирам бинтове, които ще взема, за да си сменя превръзката на новите татуировки. Да не си забравя и блока с всичките ми скици. Май беше под леглото. Напипвам нещо твърдо и хартиено. Измъквам го и докато съм още наполовина под леглото, чувам стъпки по стълбата.
	Когато влиза в стаята ми и ме вижда, се чувствам като момиченцето от приказките, които ми разказваше татко. Момиченцето, което се събужда в бърлогата на семейство мечки. Онова, което бяга, за да отърве кожата, като вижда свирепия им поглед и бъркотията, която е оставило след себе си. Ще ме убие, мисля си аз. Жива ще ме изяде. Измъквам се изпод леглото.
	Твърде късно е да бягам — мечката ме е хванала. Нахвърля се върху мен със застрашително мълчание. Предпочитам да беше изревала. Протяга ръце — пръстите й са като нокти на граблива птица. Свивам се до леглото, но няма накъде да бягам. Тя ме сграбчва. Ръмжи, а думите й хапят.
	— Глупачка с глупачка такава! Глупачка и идиотка! Какво направи? Какво направи?
	Аз се дърпам и се опитвам да се освободя, но тя е по-силна от мене. За миг тялото ми се стяга, за да посрещне удара.
	Но тя не ме поглъща, тя ме гали. Не ръмжи гневно, а плаче и шепти. Отпускам се и усещам огромна умора. Не мога да се боря с мечка, не мога да се боря и с нея. Оставям я да ме прегърне и да ми говори нежно. Сълзите ми напират, готови да бликнат. Но ръцете й са ме обгърнали и се чувствам защитена.
	— Глупаче с глупаче. — Шепне с такава нежност, че може да те разплаче. — Ужасно съжалявам, Леора, слънчицето ми. Извинявай много. Трябваше да ти кажа. Трябваше да ти се доверя. — Тя гали косата ми, все едно съм дива котка, която трябва да бъде укротена, защото е готова всеки момент да скочи и да избяга. Което не е много далеч от истината.
	Аз се премествам малко встрани и запалвам нощната лампа до леглото ми. И двете присвиваме очи и мигаме една срещу друга, докато свикнем с ярката светлина.
	— Почакай малко тук — казва тя и става. — Моля те, само да взема нещо. Веднага се връщам.
	Идва след минута и ми подава пакет, увит в хартия. Седнала съм на леглото и развързвам панделката върху хартиената опаковка. Вързана е стегнато и се налага да я разхлабя със зъби. Най-накрая успявам и я захвърлям настрани. За секунда се залепва за одеялото, преди да падне до леглото. Хартията е дебела — по-скоро прегъната, отколкото надиплена около съкровището, което мама е скрила вътре. Оставям я да се разгъне и докато се изправя, пергаментът сякаш въздиша облекчен, след като си е разхлабил колана.
	Вътре виждам книга. Нещо като книга. По-скоро тетрадка — без надпис на корицата или отстрани, който да издава съдържанието. Предната и задната страна са еднакви. Опитвам се да разбера от коя страна се отваря. Усещам под пръстите си меката плюшена текстура на старата хартия. Отварям корицата — няма нищо, обръщам я наопаки и пак опитвам.
	Едва тогава виждам красивото бледо лице на Знахарката и я хвърлям на земята.
	— Нямам нужда от още една книга с приказки, мамо. За какво ми е? — Надявах се да видя нещо — каквото и да е — което ще ми даде някакво обяснение за всичко случващо се. Искаше ми се да е нещо, което ще внесе известен ред в объркания ми живот. Но не, получавам още една книга за Знахарката.
	— Моля ти се, миличка — казва нежно тя. — Това не е приказка.
	Гледам известно време книгата с цялата ненавист, която намирам в себе си. Но след това я вдигам. Отгръщам първата страница с образа на Знахарката и виждам, че това не е приказка — тук няма „имало едно време“ или „живели дълго и щастливо“. Това е дневник — не, това е писмо. Послание.
	— Нейно ли е това? — питам аз. Мама кимва. — Така ли е изглеждала? — показвам на мама рисунката на първата страница.
	— Да, това е тя. Тази рисунка баща ти я нарисува и запази. Той беше не само дерач, но и талантлив художник. Показа ми я, за да видя приликата между вас. Каза ми, че според Бледите родната ти майка е пряк наследник на Морая и Знахарката и приликата лесно се вижда. Така че той е направил рисунката, но тя е написала текста. Това е нейната история. — Тя наднича през рамото ми. — Така и не я прочетох. Пазих я за тебе, да ти я дам при подходящия случай. — Тя въздиша и приглажда косата ми зад ухото. — Все не намерих подходящ случай.
	Отгръщам страниците, изписани с красив наклонен почерк.
	— Мамо, това го е писала, когато е била бременна. — Колкото и да не искам, изпитвам вълнение и показвам на мама пасажа, на който съм попаднала.
C>
	През цялото време се движиш, мъниче. Станало си толкова голямо! Обожавам да държа ръце върху корема си и да усещам крачетата ти да се плъзгат под тях. Мисля, че и ти ме усещаш. Много се изморявам, но ти го заслужаваш.
C$
	Няколко страници по-нататък този почерк прекъсва и историята е довършена с друг.
	— Гледай, към края някой друг е писал.
	Не знам кой е довършил историята и кой е попълнил липсващата информация. Трябваше да науча по-рано. Преди татко да умре, преди да се случи всичко това. Мисля си, че така ми се иска, но не съм сигурна. Може би стана по-добре, че при цялата тази бъркотия през последните месеци мама се държеше като моя родна майка. Не знам какво ще бъдем една за друга оттук нататък, но тогава имахме нужда да сме заедно.
	Както и да е. Те (които и да са били), те не знаят края. Моята история не свършва тук, тя продължава.
	Не знам в каква степен е запозната с живота на родната ми майка. Лицето й не издава нищо — изглежда уморена и угрижена. И тъжна. Изглежда страшно, ужасно тъжна.
	— Разкажи ми, мамо — прошепвам аз. — Разкажи ми всичко.
	— Джулия ни запозна — казва тя, загледана в шарките на покривката върху леглото ми. — Нас двете. Имаше задача да се отърве от тебе, защото редовно обискираха жилищата на Бледите и взимаха децата им. Ти с твоята бледа кръв във вените представляваше опасност.
	— Да не би да искаш да кажеш…?
	Тя се усмихва тъжно.
	— Не можеше. Не й даваше сърце да извърши такова ужасно нещо. Тя ме потърси, Леора. Преди да забременее, й бях направила няколко разчитания и тогава се сприятелихме. Живеех в покрайнините на града. Тя се появи на вратата ми. Държеше те, увита като вързопче, върху своя пораснал корем.
	Тогава чувам въздишката й на облекчение, че е казала истината и повече няма да й се налага да лъже.
	— Ти беше красива. Перфектна. Никой нямаше да разбере откъде си. Ако някой научеше коя е майка ти, нямаше да те оставят жива. Идеята беше да те кръстя и да станеш моя дъщеря.
	Престрашава се отново да ме погледне и гали ръката ми. Не се обръщам към нея, но и не помръдвам.
	— Когато за първи път развих одеялото и свалих дрехите ти, го видях. Леора, ти вече беше белязана. Само че не като всички с черно мастило — белегът беше пурпурен. Това малко бебе, което знаех, че принадлежи на Бледите, беше също като Морая. Ти беше белязана по рождение, кръстена по рождение. Знаех си, че това е знак, че си добра. Също като Морая — повтаря замислено тя. — Твоят белег беше замаскиран с черно мастило, така че никой да не познае какво има отдолу. И ти стана моето малко момиченце.
	В този момент я поглеждам. Истина ли е това?
	— Бяха минали шест месеца, откакто живеехме заедно с тебе, когато се появи баща ти, който искаше да те прибере при себе си. През цялото това време се беше опитвал да те открие, да разбере дали изобщо си жива. — Изтрива ръце в полата си и клати глава. — Веднага разчетох какво беше направил, и го намразих. Той беше по-лош и от Бледите — беше ни предал и беше преминал на другата страна. Осквернител, който трудно може да се нарече човек.
	Тя нежно придърпва ръката ми в скута си и си играе с пръстите ми.
	— Нямаше да го предам на властите — все пак беше твой баща, но нямаше да го допусна да се приближи на по-малко от километър до тебе. Той продължи да идва и един ден само за да му затворя устата, го пуснах да влезе. Предполагам, че се досещаш какво е продължението на историята. Влюбихме се. Той се съгласи да започнем нов живот заедно в Сейнтстоун. Гарантирах за него, помогнах му да легализира татуировките си пред правителството. Излъгах заради него. Когато се преместихме в тази къща, бяхме просто една женена двойка с очарователно бебе. Никой не знаеше нищо, никой не подозираше нищо. Моите родители не одобриха брака ни. Баща ми също имаше дарбата да разчита татуировки, и разбра, че има нещо нередно. Когато отказах да му кажа какво е, двамата с мама се отрекоха от мене. — Тя изглежда натъжена. — Но пък аз имах свое семейство. Ти беше нашата добре пазена тайна. Самата ти не знаеше, че си тайна.
	При тези думи трепвам и я поглеждам.
	— Значи цялата история, че съм била болна, че двете с Верити сме били заедно в родилното, че си срещнала татко в сградата на правителството, е измислица, така ли?
	Мама кимва.
	— И двете с Верити не сме родени на една и съща дата?
	Тя поклаща глава.
	— Не, миличка. Ти си около девет месеца по-голяма от нея, горе-долу толкова, защото не знаем със сигурност кога точно си родена.
	Засмивам се студено.
	— Значи не познавам истинската си майка, не знам къде съм родена и дори не знам рождената си дата? И никога не ти е минавало през ум, че да криеш всичко това от мене, е ужасна, жестока идея?
	Мама разтрива рамото ми, сякаш ме моли да й простя.
	— Скъпа, това беше най-трудното и най-лошото нещо, което съм правила в живота си. Всеки ден исках да разкажа и на теб, и на всички останали.
	Повдигам вежди.
	— А ти пък беше най-хубавото и най-красивото нещо, което ми се е случвало. Опитай се да разбереш. Ако баща ти е бил дамгосан с гарван в Ривъртън само защото е помогнал на един от Бледите да се спаси, представи си какво биха направили, ако разберат, че си дете на такъв човек? Наследник на Знахарката? Само си представи, ако узнаят, че си оцеляла?
	Тя въздиша тежко и в тази въздишка се долавят плач и разкаяние.
	— Знам, че не е правилно, Леора, и сигурно не е кой знае какво, но животът ти беше в опасност и аз успях да го запазя. Мисля, че баща ти искаше да ти каже. Смятам, че точно затова ти подари медальона. Като знак за вярност към Бледите.
	Изваждам медальона и го разглеждам. Значи това не е листо, а перо.
	— Как така никога не съм успяла да го разчета по тебе?
	— Често съм се чудила как не го виждаш. Мислех си, че татуировките ни ще ни издадат. Предполагам, че често пъти виждаме онова, което имаме потребност да видим — понякога истината е толкова заплетена, че ни е много трудно да я разгадаем.
	Намръщвам се и се опитвам да разбера думите й.
	— Но не всичко е пълна лъжа — ти си отбелязана на родословното ми дърво, защото си моя дъщеря. Може да си дошла по нетрадиционен начин, но си моя — ти ме направи майка в мига, в който те поех в обятията си. Знаеш го, нали? Ще те разбера, ако вече не ме възприемаш по този начин, но за мен винаги ще бъдеш моето момиченце — детето, което отгледах и което боготворях всеки ден, откакто влезе в живота ми. Готова съм да направя всичко за тебе, дори да не чувстваш нищо към мен.
	Вече се е стъмнило. Главата ме боли и си придърпвам нагоре завивката. Всичките ми емоции са се изпарили. Не знам как да реагирам или какво да чувствам. Не мога да подредя нито едно от тези неща в пъзела на живота си.
	Тук мама млъква. Завива ме хубаво, както правеше, като бях малка, и излиза. Лежа будна и се опитвам да измисля какво да правя. Не искам да оставам тук и да се преструвам, че всичко е както преди. Всичко е различно. Всички са държали в тайна от мен собствения ми живот. Отсега нататък искам аз да се разпореждам с него и да видя дали ще се справя.
	— Но — прошепвам на себе си, — няма смисъл да си тръгвам посред нощ и да се скитам из улиците, когато си имам такова уютно легло.
	Вслушвам се в съвета си и най-накрая в малките часове на нощта заспивам. Ще взема решение утре сутринта. Думите от тетрадката се преплитат със сънищата ми.
	Сънувам мъж, дамгосан и прогонен от собствения си народ.
	Сънувам жена, приличаща на Знахарката, която се влюбва в Белязан мъж.
	Сънувам неодобрението на семейството й.
	Сънувам стегнатия й бял корем, който расте и хубавее.
	Сънувам малкото й бебе и немощното й тяло. Изчерпала е всичките си сили, за да дари живот на този свят.
	Сънувам бебето, белязано по рождение.
	Сънувам смъртта на Знахарката и риданията на Белязания мъж.
	Сънувам писъците на баща и дете.
	Сънувам как върви през гората.
	Сънувам жена, която крие бебето.
	Сънувам онази, която притиска бебето до гърдите си, сякаш за да покаже, че празнотата в душата й е вече запълнена.
	Не сънувам нищо, нищо, нищо.
	Когато се събуждам, мама вече е отишла на работа. Не съм много сигурна в какви взаимоотношения сме, но умът ми е по-бистър и нещата ми се поизясняват. Докато реша какво да правя, ще остана тук. В чайника има вода, а в бурканчето — чай. Ще направя една запарка — нали чаят решава всички проблеми?
	Докато си сипвам втората чаша, на вратата се чука.
	— Софи? — провиква се Верити. — Вътре ли си? Нося писмо за Леора.
	Поемам си дълбоко въздух, ставам и отварям вратата.
	Ако има един-единствен човек, когото за нищо на света не бих наранила, ако има един-единствен човек, който е напълно невинен в цялата тази история — това е Верити. Тя стои пред мен със зяпнала уста и плик в ръка. Опитва се да заговори, но няма какво да ми каже. Просто ми подава писмото и си тръгва. Обръща се веднъж и ми хвърля поглед, който казва много повече от всичките думи, които някога би могла да изрече.
	Аз не се опитвам да я спра.
	Просто гледам как най-добрата ми приятелка си тръгва от моя живот.
	Седя на масата и гледам държавния печат върху плика. Удрям по плота с юмрук и изкрещявам от мъка, яд и безсилие. Исках да й кажа толкова много неща: да й се извиня, да разбера как се е чувствала след всичко, което се случи. Сигурно продължава да работи на същото място, иначе нямаше да ми носи официални писма. Дали е добре? С Обел и мама беше по-лесно — всички имахме тайни, на всички ни се налагаше да прощаваме. А Верити винаги е била добра, винаги е била смела, винаги е била на моя страна, винаги. Аз не я заслужавам. Аз я предадох.
	Оставям писмото на масата и не откъсвам поглед от него, докато изливам останалия чай в умивалника. Не мога да го допия, защото ми се повръща. Не обръщам гръб на писмото, сякаш е някое отровно насекомо, готово да отлети.
	Приближавам се към масата и го взимам оттам.
	Чувала съм легендата за една девойка, на която подарили кутия и й казали никога да не я отваря. Всеки знае, че подарък, който не можеш да отвориш, не е никакъв подарък, а проверка. Тя не издържала проверката — отворила кутията, от нея излезли всички злини и тръгнали по света. Когато чуем тази легенда, само поклащаме глава — глупаво момиче. Вината е изцяло нейна.
	Счупвам восъчния печат. Прочитам писмото.
C>
	Скъпа Леора,
	Готова ли си с отговора на моя въпрос?
	Ела в сградата на правителството утре в 10 часа. Записала съм ти час за детектора на лъжата и после ще поговорим.
@	Мел
C$


>	Четирийсет и трета глава

	Докато вървя към сградата на правителството, за да се подложа на детектора на лъжата, не усещам колко е студено. Едва когато влизам вътре и ме блъсва горещината, чувствам, че много съм измръзнала. Завивам наляво към чакалнята пред кабинета, чукам на вратата и се обаждам на човека с машината, че съм дошла. Когато дойдох за първи път тук, бях толкова изплашена, но татко беше с мене. Сега него го няма и за проверката изобщо не ми пука. Ще отговоря на въпросите им, пък машината нека си пиука. Нека хване лъжите, ако може.
	Мъжът ми прави знак да седна на стола до дървената маса. Слагам ръка върху металната полусфера. Дишам дълбоко и чакам да започне разпитът. Наясно съм какво очаква да чуе.
	— Леора Флинт ли се казваш?
	— Да.
	— Имала ли си контакти с Бледите?
	Цял живот.
	— Не.
	— Извършила ли си престъпления, които изискват дамгосване?
	Нахлух в сградата на правителството и откраднах кожа.
	— Не.
	— Познаваш ли хора, които не са верни на нашия лидер?
	Откъде да започна?
	— Не.
	— Татуировките по тялото вярно ли отразяват живота ти?
	Татуировките ми са само видимата част на айсберга.
	— Да.
	След всеки отговор и всяка лъжа, която изричам, чакам машината да изпиука, но тя мълчи. Точно както когато проверяваха татко. Системата разчита на нашия страх. Трябва да сме уплашени до смърт от забрава, за да ни държат в подчинение. Трябва да изпадаме в ужас само при мисълта да бъдем дамгосани като недостойни, за да не си и помисляме да лъжем. Но ако решиш, че не ти пука, не могат нито да те сплашат, нито да те хванат.
	Всичко е просто едно зрелище.
	Когато приключвам с детектора на лъжата, се отправям към централната рецепция на сградата. Там виждам същото нацупено момиче, което ме гледа презрително. Тъй като вече трудно ще ме уплаши нещо, не му обръщам внимание, а само казвам с кого трябва да се видя.
	— Тя има среща — казва момичето, след като проверява в графика.
	— Мисля, че ме очаква.
	То въздиша и бавно тръгва нанякъде — след малко се връща примирено.
	— Съжалявам, че ви накарах да чакате, госпожице Флинт. Заповядайте оттук. Разказвачката ще се освободи след минутка.
	Имам чувството, че любезността й едва не я убива.
	— Много странно, Леора — казва Мел, докато влизам в малка, гореща конферентна зала с тапицирани в кафяво столове. Изолда седи до нея и ме гледа. Малката й сянка. — Точно за тебе говорихме на срещата, от която излизам току-що. Кметът живо се заинтересува от тебе.
	— Кметът Лонгсайт ли? — облещвам се аз. Не съм го очаквала. — Той знае ли коя съм?
	— Разбира се, Леора, и очаква с нетърпение да те види, когато започнеш работа тук.
	— Ако започна работа тук — поправям я аз.
	Мел само се усмихва. В този момент вратата се отваря и мъжът, който влиза, буквално изпълва отвора й.
	— Познаваш Джак Миноу, разбира се.
	От горещината започвам да се изпотявам. Здрависвам се хладно с него и усещам как залата се смалява.
	Мел продължава:
	— Леора, бях напълно открита с тебе, никога не съм те лъгала. Длъжността, която ти предлага правителството, е съобразена с твоите уникални умения. Най-вече се интересуват от забележителната ти дарба да разчиташ татуировки. Ще имаш възможност да промениш живота на много хора — да вдъхнеш надежда на живите и на мъртвите. — Тя се усмихва. — Ще бъдеш назначена на несъществуваща досега длъжност, като редактор.
	— Какво означава редактор? — питам аз, след като се окопитвам от изненадата си.
	— Точно това, което си представяш, че прави един редактор. Според нашата преценка ще променяш татуировките на хората, които ние смятаме, че заслужават. За тази работа ще трябва да използваш различни умения: разчитане, татуиране, сваляне на кожата…
	— Но… това не е ли измама?
	Мел се усмихва търпеливо и разрошва косата на Изолда.
	— Понякога забравям колко си млада — тя вдига Изолда и я слага на коленете си. — Когато си малък, истината е или черна, или бяла, вярна или грешна, правилна или неправилна. Когато пораснеш, започваш да забелязваш и нюансите. Нещата не могат винаги да са стройно подредени в един черно-бял свят.
	— Следователно предпочиташ да е сив ли? — питам аз в опит да прикрия объркването си.
	Тя се засмива — широко и силно.
	— О, не, Леора! Аз обичам черното и бялото. Обичам нашето общество. Обичам да се боря за истината и за паметта на нашите легенди. Но понякога хората имат нужда от малко помощ. — Тя се обляга. — Всички правим грешки, Леора.
	Кимам и си мисля за лъжата на мама, съпругата на татко, кожата на Обел, бащата на Оскар. Мисля и за себе си на церемонията и се чудя аз от коя страна съм — черната или бялата? Правилната или неправилната? Вярната или грешната?
	— Не мислиш ли, че понякога е жестоко да оставим тези грешки да диктуват бъдещето ни? От теб не се очаква да правиш редакции на който пожелае. Говорим за определени случаи на хора с големи заслуги, хора, на които разчита обществото ни. В нашия живот винаги ще има място за прошка, надежда или изкупление.
	Отново кимвам бавно.
	— Значи, ще можем да прикриваме грешките на определени хора? Ако се налага, дори да ги отстраняваме, за да се вижда само доброто в тях? — питам аз.
	— Точно така и ти ще бъдеш човекът, който ще го прави. Ти си забележителен четец. Ти можеш да се докоснеш до душите им, да разбереш истинския смисъл на татуировките им, да прецениш дали са достойни да бъдат запомнени. И ако наистина заслужават, можем оттук да подръпнем, оттам да отрежем…
	Сещам се за бащата на Оскар, за жестокото му и безвъзвратно публично дамгосване. Сещам се и за моя баща. За тях милост нямаше.
	— Чие ще е решението кой трябва да бъде редактиран?
	— Целият процес, разбира се, ще бъде строго регламентиран. От една страна, трябва да се защитават обществените ни ценности, но от друга — трябва да проявим воля за запазване на мира и честта на най-уважаваните членове на нашето общество. Винаги ще се намерят и такива, които нямат никакви заслуги и които при всички положения ще бъдат забравени.
	— А ако откажа?
	Чувам как в ъгъла Джак Миноу се размърдва и се изправя, и се сещам за бухала.
	— Това решение, както и всички други значими възможности в живота ти, ще бъдат татуирани върху кожата ти. — Мел говори с равен глас. — Кой знае как ще изглеждат, когато дойде време за претегляне на собствената ти душа. — Заплахата е съвсем очевидна.
	— А ако приема?
	Следва пауза.
	— Има начини за възкресяване на мъртвите, Леора.
	В първия момент не успявам да разбера. Но после схващам.
	— Татко ли? — питам аз.
	— В Залата на Страшния съд, Леора, можем да направим дубликат на всяка книга. Всичко е едно представление. Ти просто си повярвала, че е изгорена истинската. — Предлага ми се възможност да го спася. Стига да искам. — Давам ти срок до края на месеца да вземеш решение. Това означава малко повече от четири седмици. Доста щедро от моя страна. Хубаво си помисли!
	Този път усещам студа като плесница, защото от горещината в сградата на правителството тялото ми приятно се е отпуснало. От ледения вятър ми потичат сълзи.
	По-скоро долавям, отколкото чувам някакво движение зад мене. Дали не е Верити? Душата ми копнее за приятелката ми. Обръщам се към сградата и извиквам името й.
	— Изобщо знаеш ли какво означава Верити? — Джак Миноу се показва на входа, в който се е криел. Сърцето ми се свива от разочарование. — Означава истина. А ти какво накара горката си приятелка Верити да направи? Заради тебе тя излъга, заради тебе тя скри истината. А ти хвърли всичко в огъня.
	Той върви близо до мене. Твърде близо. Ръката му ме хваща за китката.
	— А, и ако пак срещнеш Карл, не бъди жестока с него, Леора. Той наистина искаше да ти помогне. Единственото, което направи, е да ти каже истината. А нали знаеш какво казват хората: истината те прави свободен.


>	Четирийсет и четвърта глава

	Не искам да се връщам в студиото, но мисля, че се налага. Трябва да отида заради едно последно нещо.
	Влизам през вратата на задната стая. Обел има клиент и решавам да го почакам. Преглеждам рафта, където беше оставил Енциклопедията на приказките — книгата, в която видях красивата, бледа Знахарка. Докосвам корицата й. И не издържам — свалям книгата от полицата, сядам на масата и започвам да чета.
	Не чувам кога е влязъл Обел. Стряскам се, когато пуска крана и си налива чаша вода. Изпива я на един дъх и ме поглежда. Виждам, че е освежил татуировките, които изтри вчера — съвършени и безмълвни.
	— Съжалявам, че вчера така побягнах — нарушавам тишината. Обел оставя празната чаша в умивалника и продължава да ме гледа. — Изпаднах в шок. Всичко е съвсем ново за мен. — Затварям внимателно книгата. — Човек трудно променя житейските си убеждения, Обел. Искрено съжалявам.
	Приближавам се към него, но той не помръдва. Споменът за вчерашната картина на ръката му пробягва пред погледа ми и си го представям целия пуст и празен. Всичко, на което са ме учили, кънти в главата ми и ме кара да се отдръпна и да се отбранявам от него и от неговата противна порода (и моята?). Но сърцето ми отказва да се подчини, аз протягам ръка и докосвам красиво изрисуваната му кожа. Прокарвам пръсти по символите му.
	И тогава, най-накрая, той ми се усмихва, хваща ръката ми, придърпва ме към себе си и ме прегръща. Това толкова ми напомня на прегръдката на татко, че аз едновременно се смея и плача.
	Стоим така известно време и той казва:
	— Знаеш ли, Леора, хората ще продължават да помнят баща ти.
	— Вече им е забранено — казвам аз. — Дори не трябва да го споменаваме.
	— Обаче не можеш да изтриеш спомена, нали, момиче? Както и да е, ние, Бледите, живеем по различни правила. Ние сами избираме кой заслужава да бъде запомнен. Той беше смел човек, не мислиш ли? Зарязал е всичко, защото се е влюбил. А после още веднъж е загърбил вярата си заради любовта към теб. И Софи е обичал истински.
	— Ти ли сложи перото в джоба ми първия ден?
	Обел кимва мрачно.
	— Това трябваше да е знак. Чудех се дали баща ти ти е казал с какво се е занимавал, и исках да разбера наясно ли си вече. Извинявай, ако съм те стреснал.
	— Страх ме е, Обел. — Издухвам си носа с кърпичка и я прибирам в чантата. — Заобиколени сме от толкова злонамереност.
	— Ти продължаваш да смяташ, че ние сме лоши, нали? Все още си мислиш, че твоите хора имат последната дума кое е истина и кое е добро.
	— Мел твърди, че всичко е или черно, или бяло — или си добър, или си лош — няма сиво — казвам аз, а Обел повдига вежди.
	— Нали знаеш коя е истинската алтернатива на черното и бялото?
	Поглеждам го объркана. Той отива до шкафа с материалите и изважда боите, с които понякога рисуваме проектите за татуировки. Набързо ме рисува единствено с черни линии върху бялата хартия. Приликата е доста голяма. Отгоре размазва бяла боя, докато накрая всичко се превръща в сива сянка на първоначалната скица.
	— Леора, нещата невинаги са черни, бели или сиви.
	Той измива четката и пак започва да рисува. На картината отново съм аз, но този път не е пропуснат нито един детайл — нито сянка, нито линийка. И най-малката точка от светлина е изобразена с ярки цветове. Картината е толкова жива, че все едно диша.
	— У всеки от нас има по нещо лошо. Ние всички имаме в живота си неща, от които се срамуваме и за които съжаляваме. Неща, с които сме наранявали собствените си души или любимите си хора. Но у всеки от нас има и по нещо добро. Всъщност смятам, че доброто е повече. Смисълът на живота е да намерим баланса между двете и да определим мястото си във времето и пространството. Ние сме и малко добри, и малко лоши, но това не означава сиви. А ето това — той показва рисунката. — Съставени сме не само от добро и лошо, а и от всичко останало — той сочи към мене. — Ти например си малко меланхолична, малко креативна, малко странна, малко влюбена в Оскар.
	Като чувам последното, го поглеждам с отворена уста, готова да отричам, но той ме спира с усмивка и аз само поклащам глава. Прибирам някъде по-назад в ума си тази идея, за да помисля върху нея някой друг път. Не знам дали изобщо ще го видя отново.
	— Как можеш да разбереш всичко това, ако не е татуирано върху кожата на човека?
	— Това не съм истинският аз, Леора — той поглажда с ръка символите, които се виждат. Тук не пише всичко за мене. Това е само една част. Ти не си ли нещо повече от своите татуировки?
	Аз въздъхвам.
	— Аз имам само официални.
	— Дори и всеки милиметър от теб да е татуиран, дори и всяка дума, която си изрекла, да е написана върху кожата ти, това ще бъде ли достатъчно? Ако някой би желал истински да те опознае, това ще му стигне ли?
	Затварям очи и си представям това, което описва. Припомням си думите и действията си през последната седмица.
	— Мисля, че ще е достатъчно да ме осъдят.
	— Това не се ли отнася за всички нас? — Обел потрива рамото ми. — Не можем да живеем с надеждата, че няма да сбъркаме. Ние не сме създадени за този свят от мастило. Ние не сме създадени за място, на което новото начало е невъзможно.
	Поглеждам го объркана.
	— Покажи ми белега — казва той и аз протягам ръка. Вдига вежди при вида на корекциите, които е направил служебният татуист. — Направила си грешка, нали така? — аз кимвам. — И е останал белег, който винаги ще напомня на света, че не можеш и една чаша да измиеш, без да застрашиш собствения си живот.
	Засмивам се и си потърквам ръката — все още е болезнена.
	— Чупила ли си си нещо, момиче? — Аз поклащам глава. Обел вдига ръка. — Когато бях на девет години, си счупих китката. Мама ми каза да не се катеря по дървото, но аз не я послушах. Беше права. — Той ми се усмихва. — Счупеното вече не се вижда, но то си е там. Моето тяло не разправя легенди за всяка една допусната грешка. Телата ни могат да се излекуват и да се възстановят, защото във вените ни тече изкупление. Не се състоим само от грешки и провали. Всяка сутрин се събуждаме като нови хора. Не миналото ни определя какви сме, Леора. Грешките ти не може вечно да те съпътстват. Защото има изкупление. Винаги има изкупление.
	Аз плача. Счупените парченца от живота ми постепенно се подреждат по местата си и мисля, че се досещам какво трябва да направя.


>	Четирийсет и пета глава

	— Колко време ще отнеме? — питам Обел.
	— Ще са необходими два-три сеанса плюс времето за зарастване между тях. Значи, в най-добрия случай — месец.
	— В такъв случай да започваме.
	Когато излизам от студиото, я чувам в тъмнината да ме вика по име и си мисля, че сънувам.
	— Леора, почакай!
	Обръщам се и виждам, че наистина е тя. Изглежда зачервена и премръзнала, сигурно доста време ме е чакала.
	— Хайде да се поразходим? — казва тя и тръгва. Подтичвам, за да я настигна. Опитвам се да не изоставам от големите крачки, с които върви. — Леора, изобщо помисли ли за мене? — За миг обръща глава. — От дълго време каквото и да правя, все е свързано с тебе, разбираш ли? — Аз кимвам, но тя не го забелязва. — Вярвах в баща ти. — Искам да й отговоря, но тя свива в една улица и думите ми не стигат до нея. — През цялото време бях до тебе. Бях готова да се боря за тебе докрай. Но на церемонията ти просто се предаде.
	Прекъсвам я.
	— Не, Верити… — но тя поклаща глава и продължава.
	— Просто провали всичко, което бяхме направили. — Тя спира и се обръща към мене. Ръцете й са в джобовете, бузите й са зачервени, а в очите й блестят гневни сълзи. — Изгорете го. — Тя ме имитира, като произнася ядосано думите. — Тогава като нищо можеше да изгориш и кариерата ми. Знаеш ли какъв риск поех заради тебе? Имаш ли изобщо представа, че бях на косъм да си загубя работата?
	Посягам към нея, но тя се отдръпва.
	— Права си. Не се замислих за тебе — признавам аз. Верити повдига вежди, предизвиквайки ме да продължа да говоря. — Умът ми беше изцяло зает с това, което е направил, и всичко, което е криел. Съжалявам.
	Наблюдава ме хладно. На път съм да я загубя.
	— Верити, причиних страдание на всички, които ме обичат, и на всички, които обичаха него. Когато го хвърлиха в пламъците, всичко рухна, но в този момент това ми изглеждаше единственият възможен ход. — Верити отново тръгва, а аз се провиквам след нея: — Те и без това са знаели. — Тя спира, без да се обръща. — От правителството са ти предоставяли информация, която да ми предадеш, за да разберат какво ще направя. Знаели са дори кога ще откраднем кожата.
	Верити се обръща към мене и ми се усмихва тъжно.
	— Знам. Проверяваха не само тебе, но и мене. Но ти издържа проверката — отвръща рязко тя. — Аз само приличам на бунтарка. Мислели са си, че знам, че си наполовина от Бледите. — Устата й се изкривява от погнуса. — В края на краищата ти направи това, което очакваха от тебе, и стана герой. — Последната дума така я изплюва, сякаш съм най-отвратителното нещо, от което й се повдига. — Сега съм на изпитателен срок. Изхвърлиха ме от офиса ми и пак ме сложиха заедно с другите стажанти.
	— Толкова съм ти задължена, знам го. И винаги ще ти бъда задължена.
	По лицето на Верити пробягва едва доловима усмивка.
	— Най-сдържаното изказване на годината, Лори. Вярно ли е, че са ти предложили работа?
	Кимвам.
	— Какво смяташ да правиш?
	— Не съм сигурна. — Слагам ръка върху нейната и тя не я дръпва. — Зависи дали са ми останали приятели.
	Верити се намръщва.
	— Винаги съм ти била приятелка — измърморва тя. — А ти? Приятелка ли си ми? Би ли се борила за мене? — Тя стои пред мен и протяга премръзналите си ръце.
	— Ако ми позволиш — прошепвам аз. — Дай ми възможност да ти покажа, че мога да съм добра с тебе също както ти винаги си била добра с мене.
	Верити не казва нищо, но и не възразява да я придружа до тях.
	Следващите няколко седмици минават донякъде бавно и същевременно непоносимо бързо. Прекарвам време с мама — Софи — в опит да запълня липсващите части от моя живот. Джулия често ни идва на гости и разпитвам и нея. Тя наистина е моят спасител. На нея дължа живота си.
	Иска ми се да мога да съживя всичко, което разруших. Искам да си върна изгубените приятели, но дори и да успея, белезите ще си останат. Искам да възкреся татко, но дали съм готова да разбера кой наистина е бил той — човекът, чието минало не мога да разгадая и на когото още не знам дали мога да простя? Понякога ми се ще да проследя нишката до началото й и да я навия на стегнато и добре оформено кълбо. Но тъй като няма връщане назад, поне бих могла да изплета от онези събития нещо ново и красиво.
	Кожата ме сърби. Време е.


>	Четирийсет и шеста глава

#	Кутията
	_Живяла някога една девойка, чиято красота тегнела като проклятие над нея. Природата се погрижила да бъде неустоима — с външността си пленявала и мъже, и жени и всеки лесно се влюбвал в нея. Когато дошло време да се омъжва, кандидати не липсвали — чакали на опашка на улицата пред дома й с надеждата поне да я зърнат._
	_Тя се срещнала с всеки един от тях. Всички били красиви и много очарователни, но тя вече знаела, че красотата е лъжовна. Искало й се да намери нещо специално. Надявала се да срещне любовта._
	_Чакала ли, чакала девойката, но любовта така и не дошла. За своите кандидати тя била награда, която трябва да спечелят, крепост, която трябва да превземат, дива градина, която трябва да опитомят. Никой не обръщал внимание на нежното й сърце, което тя с готовност би дала на истинската си любов. Надеждите й били попарени и тя се задоволила с онзи, който й се видял мил, който бил достатъчно богат и бил от благородническо потекло. Омъжила се за краля и народът ликувал._
	_В деня на сватбата, когато празненствата отшумели, кралят прошепнал на булката си, че й е приготвил подарък. Завел я в своите покои и й подарил красива, богато украсена кутия. Тя я сложила в скута си, а очите й се напълнили със сълзи. Може би може пък да я заобича? Може би може пък да прозре, че под топлата й кожа се крие тиха и страстна душа, която копнее за любов. Тя погалила кутията и пръстите й напипали ключалката. Вгледала се в очите на съпруга си и се усмихнала._
	_— Кутията е твоя при едно условие, невесто моя. Трябва да се закълнеш, че никога няма да я отваряш._
	_Сълзите й на радост започнали да горчат, защото разбрала, че любовта му е като съдържанието на кутията — недостъпна за нея. Тя кимнала, благодарила му за подаръка и заключила здраво сърцето си така, както била заключена кутията._
	_Двамата живеели в поносимо отчуждение. Кралят не бил жесток човек, но липсата на внимание към младата му съпруга скоро сломила сърцето й. Кожата й избледняла, косата й оредяла, а тялото й се превило и напрегнало, като че ли всеки момент очаквала да й се наложи да се защитава. От време на време изваждала кутията, която й подарил съпругът й, и разглеждала сложната дърворезба. След време красотата на кутията спряла да й прави впечатление. В нея тя виждала само забранената ключалка._
	_При следващото пътуване на краля до далечни земи тя съставила план за действие. Влязла в покоите му, разгледала и претърсила навсякъде, докато не открила ключа за кутията, скрит дълбоко във вечно горящия огън в огнището. Въглените опърлили роклята й, а ключът изгарял и оставял рани по ръцете й, но тя не се отказала. Успяла да занесе ключа до кутията и още парещ го пъхнала в ключалката. Само едно завъртане било достатъчно, за да се отвори кутията, и с опърлени ръце тя вдигнала капака._
	_От кутията излетели всички злини, всички отрови, всички отмъщения, всички уродства, всички подлости и всичко гадно и противно. Светът бил залят от цялата тази злъч, която погълнала всичко добро на земята. Заради една кутия целият свят бил осквернен._
	_На дъното й останала само надеждата._


>	Четирийсет и седма глава

	Изминал е месец и отново е време за ритуала с четенето на имената на мъртвите. Приготвям се за него като за сватбения ми ден.
	Поглеждам новата си татуировка — тази, която съм получила по рождение и която Обел е довършил. Обличам си традиционните празнични дрехи, които не съм носила от партито. Втривам в кожата си ароматно масло и я покривам с дрехите в оранжево и златно. Скрила съм се под роба, наметало и шал. Затварям очи и се подготвям за предстоящата вечер. Двете с мама вървим към четенето на имената на мъртвите в приятно мълчание. Хванати сме подръка. Пронизващият студ сковава устните и вледенява сълзите.
	Възпоминателната зала е потънала в мъгла от прекадения тамян. Когато затваряме вратата, пламъкът на свещите потрепва. Верити е вече в залата — този път не ни изчака. С мама отиваме отпред, за да се уверим, че книгата е отворена на мястото, откъдето трябва да четем тази вечер, и запалваме още няколко свещи. Аз донасям вода и за двете ни, ако ни пресъхнат гърлата.
	Споглеждаме се, мама ми кимва и ми се усмихва окуражително. Ще четем имената, дори и никой да не си прави труда да ги слуша. Първа е Верити. Аз сядам в единия край на залата, затварям очи и слушам едно по едно имената, наслаждавайки се на всеки звук. Вдишвам миризмата на тамян и си представям, че това са душите на отдавна починалите. Изкушавам се да заспя, примамена от топлината и приглушената светлина в залата. Отварям очи и докато зрението ми се нагоди към осветения единствено от свещи сумрак, минава известно време. Забелязвам две фигури да сядат, но не ги познавам кои са. Премествам се малко по-напред в опит да се задържа будна. Тази вечер не трябва да се отпускам. Много е важно.
	Чувам мекия, но ясен глас на Верити да припява имената, сякаш чете литургия или може би поезия. Като възкресяваме мъртвите и им даваме възможност една вечер да прекарат сред нас, ние сякаш пресъздаваме някогашните легенди. Имам чувството, че присъствието им тук, при нас, днес е осезаемо, сякаш техните души са се преплели с нашите.
	Пламъкът на свещите трепти, когато вратата се отваря и влиза Обел. Поглежда към мен и сяда. Мама заема мястото на Верити и гласът й отеква в залата.
	Както си седя, си мисля за онази девойка с кутията. Тя поема цялата отговорност, защото вината е единствено нейна — тя е онова глупаво момиче, поддало се на изкушението. Тя е онази, която пуска на свобода злото. Но не тя го е създала, нали? Тя никого не е молила за кутията, нито е имала намерение да променя нещо. Понякога злото просто се спотайва и хич не го е грижа кой ще го пусне на свобода.
	Чудя се какво е направила, след като е допуснала тази грешка. Дали не се е опитала да събере всички злини, да ги загребе с ръце и да ги натъпче обратно в кутията? Или се е отказала, примирила се е, че цялата омраза вече е заляла света и тя е част от нея? Дали се е опитала да се противопостави? Или просто е отворила някой прозорец, пуснала е мрака да излезе навън с надеждата, че никой няма да забележи, че никой няма да разбере, че е била тя?
	Ще ми се да вярвам, че е запазила кутията и я е носила със себе си навсякъде, където ходи. А когато е виждала злото да се крие в някое от тайните кътчета на живота си, го е прибирала, говорела му е ласкаво и го е усмирявала. Ще ми се да си представя, че е придумвала злото да се върне в кутията, и го е утешавала. Ще ми се да мисля, че не се е поддала на злото. Ще ми се да съм сигурна, че не се е отказала от надеждата.
	С треперещ дъх изкачвам стъпалата и намирам своето място в книгата. Имената са изрисувани красиво върху страницата. Написаните на ръка букви, съединените кости и сухожилия, всичко се слива и се превръща в реален човек. Отпивам глътка вода и започвам да чета.
	Без да бързам, отгръщам следващата страница. Поемам си въздух и вдигам поглед, за да засвидетелствам уважение към хората, дошли тук в знак на съпричастност към нечии имена, нечии важни моменти, нечий живот. Разпознавам ги сред публиката: Оскар и Верити, Обел и Софи, Мел и Джак Миноу. Поглеждам ги за кратко, защото трябва да се фокусирам върху имената. Докато чета, изваждам от джоба си едно листче. Скривам ръцете си зад амвона и го разгъвам. Слагам го върху разтворената книга и го изглаждам. Това е нова страница в книгата и мой дълг е да я прочета.
	Конър Дрю — баща на Оскар.
	Мел — разказвачка на истории.
	Миранда Флинт — моя родна майка.
	Джоел Флинт — мой баща.
	Вдигам поглед и ги виждам — всички, седят, наблюдават. Виждам ги, че се усмихват — тези, които са важни за мене. Прочитам всичките имена. Всичките имена на забравените, които Верити с нежелание ми изрови от архивите. Всичките имена на умрелите Бледи, които Оскар ми даде. Всичките имена на отдавна починалите и никога неспоменати хора.
	Правя пауза. Из залата се чува шепот, хората се размърдват, някой се приближава напред. Отпивам още една глътка вода и добавям едно последно име към списъка.
	Леора Флинт.
	Ние ви помним.
	Докато Мел крачи към мене, аз затварям книгата. Правя се, че не виждам суматохата, която започва да се засилва, и развързвам шала си. Свалям наметалото и разкопчавам робата си.
	Пускам на земята горните си дрехи и оставам по нагръдник и пола. Одеждите и старият ми живот лежат в краката ми. Докато вървя по пътеката и се отдалечавам от всички и всичко, чувам смаяни въздишки. Чувам шока, в който изпадат, когато виждат татуировката, която ми направи Обел на гърдите и раменете. Ноктите са забити в гръдта ми, а краищата на крилата пърхат по ръцете ми.
	Гарван. Гарван. Символът е гарван.
	Излизам навън. Снежинките приличат на пера. Целият град е пуст.


>	Благодарности

	Никога не съм си представяла, че ще се случи. Аз съм най-щастливият писател на света благодарение на тези удивителни хора:
	Джо Ънуин. Господи, как да ти благодаря? Ти ми даде възможност да осъществя моята мечта. Ти повярва в мене, когато аз самата не вярвах в себе си. Ти показа на мен и на много други хора, че добронамереността е най-хубавото човешко качество. Благодаря ти, че откри нещо в мене. Благодаря ти, че Мастило можа да види бял свят. Благодаря и на всички прекрасни писатели от литературна агенция JULA — вие сте най-симпатичните поддръжници. Всички сте страхотни, умни и готови да помагате. ОБИЧАМ ВИ.
	Женевиев Хер. Направо тръпки ме побиват. Ударих джакпота. Аз съм авторът с най-голям късмет, затова че успях да работя с тебе. Ти притежаваш въображение, интелект, както и прецизен и елегантен стил на работа. Ти преобрази тази книга и всяко твое предложение беше съвсем на място. Ти беше търпелива, снизходителна и винаги ме насърчаваше. Заслужаваш всичко най-хубаво на света. Нямам думи да изразя благодарността си. (Освен това кожата ми никога не е изглеждала по-добре, проклет гений такъв.)
	В издателство „Схоластик“ има толкова много мили и прекрасни хора. Специално искам да благодаря на:
	Фи Иванс, Оливия Хорокс, Ройзин О’Шиа и целия рекламен отдел. Работите здраво и с настроение. Благодаря ви много.
	Андрю Биском и художествения отдел: рисунките, които направихте за Мастило, страшно ми харесаха. Сияя от щастие, като гледам красивата си книга.
	Емили Ланди: ти и твоят правен отдел сте направо извънземни! Благодаря ви.
	Пийт Матюс и Ема Джоблинг (редактори), за великолепните ви редакторски умения и за това, че ми помогнахте да не се чувствам като идиот дори и когато ме питахте дали не си измислям нови думи само защото съм ги написала по някакъв шантав начин.
	Ейме Фелон, благодаря ти за всички начини, по които проявяваше загриженост към мене, и за това, че неизменно беше най-позитивният човек на света. Ти си повече от превъзходна.
	Шийла Вон, ти си изключителна. Благодаря ти за грижите към мене. Ти ми въздействаш по един спокоен начин. Много съм ти благодарна.
	Дейвид Стивънс, мисля, че трябва да ти плащат допълнително за търпението, което проявяваш към някакви изнервени писатели, които идват при тебе, и затова че ги разсмиваш. Ох, благодаря ти, страшен си.
	Чувствам се изключително щастлива, че съм част от издателство „Сколастик“. Благодарение на вас цялото това преживяване се превърна в истинско удоволствие.
	Д-р Джема Ейнджъл, твоята работа беше вдъхновение за мене и за книгата ми и съм ти безкрайно благодарна за мъдростта и енергията ти. Благодаря ти, че ми позволи да се докосна до твоето въображение и големия ти ум.
	Ема Кирзек от Студио за татуировки Аурора в Ланкастър и Антъни и Мат от Студио за татуировки Нов завет в Лейланд. Благодаря ви, че ми позволихте да гледам, да се уча и да задавам тъпи въпроси.
	Неколцината приятели, които прочетоха първия работен вариант, дадоха мнение и продължиха да ми бъдат приятели — целувам ви. Надявам се, че знаете колко ви обичам. Специални благодарности на Хелън Коупстейк за задълбочения й коментар и огромното поощрение. Сега всички ще си направим еднакви татуировки, нали?
	Таня Марлоу, моята скайп приятелка. Ти ме вдъхновяваш по такива начини, за които дори не подозираш. Благодаря ти, че си ми другарче, терапевт и моя киберкръвна сестра. Вечно ще те обичам.
	Джулия Холанд. О, Джулия, да ти се доверя с първите си 10 000 думи, беше най-хубавото нещо, което съм правила. Нищо нямаше да стане без твоята подкрепа. Задължена съм ти. Харесва ли ти временната татуировка? Да пийнем по нещо, а?
	Обич и целувки за най-хубавия литературен клуб на света. Всички сте неотразими приятели. Търд Тюздис са най-добрите.
	Шона Минсън + Стефи Бушел, вие двете сте забавни и вдъхновяващи. Голямо щастие е, че сте мои приятели. Я се приближете! Ние сме първите участници в дискусията.
	Шели Харис. От теб получих отговор на плахия си въпрос в Туитър: „Ако човек има идея за книга, с какво трябва да започне да гради сюжета й?“ Съветът ти включваше цветни химикалки и пълна, безусловна подкрепа. Семинарът, който водеше, се оказа най-мощният стимул за моята увереност и съм ти безкрайно задължена за него.
	Ан Бут. Ако можех, щях да напълня света с хора като тебе. Благодаря ти за писателските съвети и за вдъхновението ти да продължавам да вярвам, макар и плахо, в Бога и човечността.
	„Агент туин“ Хейли Уебстър. Не знам дали някога ще разбереш колко много те ценя. Прекрасна си. Поздравления завинаги.
	Керис Стейнтън. Без твоя курс по писане на юношеска литература никога нямаше да събера смелост да продължа да творя. Благодаря ти, че си ми приятел и личен дилър на красиви момчешки гифчета.
	На семейство Бродуей: мама, татко, Рут и Хана. Вие сте страхотни. Много ви обичам. Няма начин да не се вдъхновявам от вас. Вие ме карате да се старая да бъда миролюбив гражданин на света. Блайми, ти си семейството, което всеки би искал да има.
	О, мамо, от тебе научих, че чрез книгите можеш да се откъснеш от света наоколо, че те могат да са тихо убежище или опасно приключение. Благодаря ти, че ми даде възможност като дете да се потопя в тяхната вселена. Благодаря ти, че се гордееш с това, което съм написала. Благодаря ти, че търпиш всичките ми обаждания в търсене на правописни и граматически съвети, макар че вече съм пораснала и трябва да ги знам тия неща.
	Семейства Бъкли и Брейк, благодаря ви за възторга, подкрепата и любовта. И най-вече на Катрин — моята приятелка от литературния клуб. Всички вие сте добри хора.
	Благодаря и на Робърт Еванс, моя забележителен преподавател в университета, който ме накара да повярвам, че мога да пиша. Това е дар, който високо ценя.
	На Джеймс и Кирсти от БиВиСи и прекрасната ми понеделнишка група. Благодаря ви за усещането да се чувствам на сигурно място. Обичам ви.
	Дейв, спомняш ли си, когато ме кръсти с рапърско име? Трябваше да се досетим тогава, че е било съдба: Фатален&Опасен завинаги. Обичам и теб, и мечтите ти, и добротата ти. Продължаваш да ме разсмиваш до задушаване. Благодаря ти, че редом с мен се бореше с онези страшни демони. Да те нося в сърцето си, ми доставя голяма радост. Поддържайте се, семейство Бъкли, чухте ли?
	Майки, Дан и Джемайма, вие, дебеланковци, сте най-прекрасните деца на света. Заради вас искам да съм по-смела, по-забавна, по-силна и по-шеметна. Обичам ви. Благодаря ви, че ме оставяте да се наспя (клатя глава).
	Ако съм забравила някого (което със сигурност съм направила), моля да ми прости. Ще го почерпя.
