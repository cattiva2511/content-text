>
	Анна бе планирала грижливо погребението си. Всъщност любовникът й, докато си играеше с гърдата й, откри смъртоносната бучка, която щеше да я отнесе в гроба година по-късно. И през тази последна година Анна най-после пое контрол над живота си.
	Написа всичко в писмо, което изпрати на сестра си Марина няколко дни преди да умре. На погребението й щяха да присъстват само дъщеря й, мъжът й и няколко близки приятелки. Щяха да се съберат на един скалист бряг на Сера де Трамунтана, на остров Майорка. Щяха да прочетат думите, които бе написала за всички тях, и заедно щяха да разпръснат праха й в морето.
	Никой от присъстващите на погребението не знаеше защо Анна ги бе събрала на това отдалечено от света място. Всички обаче бяха там, на скалистия бряг на Са Форадера, изпълнявайки последното й желание. Изглежда, че дори вятърът я бе чул и духаше лекичко, както тя би желала. Морето беше спокойно, гладко като тепсия.
	Дъщеря й взе урната от ръцете на баща си и измина сама няколко метра, сякаш искаше да я задържи още няколко секунди до себе си. Седна на ръба на скалата и обгърна с ръце урната. Затвори очи и сълзите й се стекоха върху праха на майка й.
	Марина тръгна към племенницата си, но спря. Сведе поглед и отново прочете, този път за себе си, думите, които сестра й бе написала за нея, преди да умре:
C>
	Скъпа сестричке, скъпа приятелко,
	Бих искала всеки път, когато мислиш за мен, за нас двете, да заличиш последните трийсет години от живота ни и да се върнеш назад, до деня, в който ни разделиха. Защото ти беше моята малка сестра, моята приятелка, моята довереница и в деня, когато ти си тръгна почти завинаги, почувствах, че душата ми се разкъсва. Наскоро беше навършила четиринайсет години. Никога не разбрах защо го направи.
	Когато замина, с носталгия си припомнях разходките с лодката на татко. Спомняш ли си колко много беше привързан баща ни към тази стара дървена лодка? Обичаше я дори повече, отколкото нас…
C$
	Очите й обходиха морето, същото това море, което ги посрещна, когато се родиха, и което ги видя как растат. Паметта й бавно заплува към спомените от детството сред заливите в северната част на острова, в онази стара лодка. Винаги търсеха заливчетата, защитени от вятъра. Видя Анна, седнала на носа на лодката — млада, крехка, със светла кожа, облечена с бяла ленена рокля с тънки презрамки, които разкриваха деколтето и изящната й фигура. С русата й коса, разрошвана от лекия ветрец през летните месеци на острова. Обичаше да протяга ръце и да си играе с малките вълни, които се плискаха в корпуса на лодката. Събираше в шепата си вода, после я разтваряше лекичко и водата изтичаше през пръстите й. После отново и отново.
	Там, в онази стара дървена лодка, си разказваха случки, смееха се, караха се, сдобряваха се или просто прекарваха часовете в мълчание, приспивани от морския бриз, докато баща им се върнеше с някое съкровище… както той казваше.
	Марина пъхна писмото в плика и си спомни за последната им разходка с лодката. Не беше нищо особено, нищо забележително, нищо уникално. Просто изрекоха на глас онези две думи, които обикновено сестрите не си казват. Първи изкараха лодката от пристанището Валдемоса. Потърсиха най-пустия залив, където нямаше летовници. Пуснаха котва в залива Дея, прекрасно място, обградено от планини. Нестор хвърли котвата в морето и след секунди се гмурна във водата. Двете заедно разгънаха бялото платнище, за да се предпазят от слънцето.
	— Ще ми сплетеш ли косата?
	Марина седна на палубата на носа. Махна ластика, с който бе събрала буйната си черна коса. Анна я среса с пръсти. Раздели я на три кичура и я напръска с морска вода. Сплете я бавно. Наслаждаваше се на всяко движение всеки път, когато кръстосваше кичурите, и тогава, без да иска, си помисли, че никога повече няма да й сплита косата, че никога повече няма да излязат да плават заедно. Уплаши се, че никога повече няма да я види. И морските пръски се сляха със сълзите й в косите на сестра й. Погледнаха се с тъга в очите с лешников цвят, които и двете бяха наследили от баща си. Поглед, който щяха да запазят в спомените си завинаги. А накрая Анна й каза онези две думи, които обикновено не се изричат между сестри. Седна до нея, опря глава върху рамото на Марина и й каза:
	— Обичам те.
	Марина пъхна писмото в джоба на сакото си. Погледна уплашеното създание, което все така прегръщаше праха на майка си, плачейки неутешимо.
	„Моля те, грижи се за дъщеря ми — продължаваше писмото. — Като изгубена е в търсене на себе си. Бъди до нея, моля те, в тази трудна възраст.“
	Отиде при племенницата си и седна до нея на ръба на скалата.
	— Да я пуснем да си отиде? — каза Марина нежно.
	Племенницата й кимна с глава, милвайки бавно урната за последен път.
	Ревът на мощен мотор наруши тишината. Марина се обърна. Мъжът с мотора извади ключовете от контакта и слезе. Свали каската си и се опря на седалката на мотора. Изглеждаше неуверен и колеблив в жестовете си. Явно никой не го познаваше.
	Марина веднага разбра кой е този мъж, когото никой не очакваше там, единственият, който знаеше защо Анна бе избрала това място, за да се сбогува с хората, които обичаше. Със света. С него.


>	1.
>	Майчинство, или инджера*
	[* Плосък, подобен на палачинка хляб, важна част от традиционната етиопска кухня; приготвя се от житната култура теф. — Б.пр.]

	_Необходими продукти:_
	300 г брашно от теф
	250 мл вода
	щипка сол
	_Начин на приготвяне на керамично могого*_:
	[* Желязна или керамична плоча, на която се приготвя инджера. — Б.пр.]
	Смесете брашното от _теф_ с водата и солта и го оставете да почива в съд, покрит с парче плат. Изчакайте да ферментира в продължение на един до три дни.
	Намажете с олио _могогото_ и го загрейте на средно силен огън. Сложете малко от тестото върху _могогото_ и го оставете да се опече. _Инджерата_ се пече само от едната страна.

	* * *

	Свечеряваше се. Безмилостен вятър фучеше в най-горещото и затънтено място на планетата — пустинята Данакил в Североизточна Етиопия. Само сол, пясък и сяра в това безкрайно пространство на Африканския континент, където температурите стигат до шейсет градуса и където нищо не подсказва, че е възможно да има живот. И там, сред тишината и пустотата, приютена в малка бяла бетонна къща, Марина се оставяше на ласките на Матиас, след като се бяха любили.
	— _Bäckerei_* — прошепна Матиас.
	[* Пекарница (нем.). — Б.пр.]
	— Само за това мисля — каза Марина, преплитайки пръсти с неговите. — Защо на нас? Защо на Анна и на мен? Никой не подарява къщата и бизнеса си на непознати.
	— Не е ли оставила писмо заедно със завещанието?
	— Изглежда, не. Сестра ми продължава да проучва фамилните имена, но засега нищо не ни свързва с тази жена.
	— Мелницата работи ли?
	— Развалина е. Но пекарната работи. Беше единствената във Валдемоса.
	Марина се замисли за момент.
	— Мария Долорес Моли… Колкото и да повтарям това име, не ми говори нищо…
	— Долорес* на немски… е _Schmerzen_, нали? — попита Матиас.
	[* Болка, мъка (исп.). — Б.пр.]
	Марина кимна с глава.
	— Странно е да кръстиш дъщеря си Долорес, все едно да я наречеш мъка или меланхолия — продължи той.
	— Долорес е много разпространено име в Испания — поясни Марина.
	— Бих се радвал да дойда с теб… Сигурно съм единственият германец, който не познава Малорка — каза Матиас сред прозевки.
	— Майорка, с двойно „л“ — усмихна се тя нежно.
	Звукът на двойното „л“ не съществува в немската азбука и колкото и уроци по испански да му преподаваше, Матиас винаги допускаше същата грешка. Също като Марина, която все така не можеше да произнесе буквите Ä и Ö. Общуваха винаги на английски и понякога се учеха взаимно на майчините си езици. Две години по-рано, в една книжарница на летище „Барахас“ купиха един бележник „Молескин“ с черни корици, който бяха превърнали в собствен речник. В него записваха на двата езика думите, които им се струваха важни. В лявата колона — думите на испански, в дясната — превода на немски.
	Марина протегна ръка и взе бележника от нощното шкафче. Отвори калъфката и извади черна химикалка.
	— С трема?
	— Върху „А“.
	Марина написа „хлебарница“ и до нея _bäckerei_. Остави отново бележника на нощното шкафче и въздъхна.
	— От десет години не съм се връщала в Майорка — каза Марина с лека тъга.
	Матиас угаси голата крушка, която висеше от тавана.
	— Лека нощ, наследнице, и не си блъскай повече главата, защото те познавам. Оттук не можеш да решиш нищо.
	Марина се обърна с гръб към него и той я прегърна.
	Матиас се унесе в сън след няколко минути. Марина винаги заспиваше късно. Прехвърляше в ума си служебните проблеми от деня и планираше решенията за следващия. Съзнаваше, че през нощта нищо не може да се реши, и често се сърдеше на себе си, когато минаваше един часът, а тя още не спеше. И тази нощ, като всяка друга, се замисли за живота си. Само че не, разбира се, за работата, както обикновено правеше, а за онова пътуване, което не искаше, но трябваше да предприеме до Майорка. Спомни си последните думи от имейла, който й бе изпратила Анна.
	„В крайна сметка това тайнствено наследство ще бъде повод да се срещнем отново, да се завърнеш най-после у дома.“
	Това последно изречение бе раздразнило Марина. „Майорка не е моят дом — каза си тя, когато го прочете. — Това е мястото, където съм родена и където прекарах част от детството си. Където живяха родителите ми и където сега остана само Анна. Не, вече не е моят дом. Нищо не ме свързва с този остров.“
	Защото Марина нямаше къща, която да е нейна, нито място, където да се върне за Коледа. Място, където да прекара дните, отбелязани на календара на нормалните семейства. Вярно, имаше пари да си купи къща. Никога обаче не бе изпитвала желание да притежава такава. Веднъж психоложката й, парафразирайки някакъв писател, чието име не си спомняше, й каза: „Домът е място, където човек е очакван“. И тази фраза се промъкваше в мислите й в продължение на дълги дни и нощи. Родителите й бяха починали. Имаше далечни роднини, с които почти не поддържаше връзка. И разбира се, там беше по-голямата й сестра, Анна. Анна и обстоятелствата, които ги бяха отдалечили една от друга за твърде дълго време.
	Това отчуждение на Марина започна по време на пубертета. Потегли на път на четиринайсет години и сега, на четирийсет и пет, продължаваше да върви по него. Работата й беше свързана с пътувания. Но защо бе избрала този скитнически живот? Винаги от едно място на друго. Без желание да пусне корени. Къде е домът ти, Марина? Кой те чака? Не можеше да намери отговор на този толкова прост въпрос и това я тревожеше. И в продължение на години търсеше искрен отговор. След дълги умувания заключи, че къщата й, истинският й дом, е целият свят заедно с Матиас. Отговор, който я успокои и който освен това беше верен, защото във всички места по света, където отиваха, колкото и малки, затънтени и отдалечени да бяха, жителите им винаги ги посрещаха с отворени обятия.
	Въпреки че бе намерила този задоволителен отговор, не можеше да отрече, че понякога й тежеше липсата на това физическо място, на тази Итака, която имаха приятелите й, колегите й и каквато, разбира се, имаше и Матиас в апартамента на родителите си на „Бергманщрасе“ номер 11 в берлинския квартал „Кройцберг“.
	Разбира се, Марина можеше да избере по-традиционен живот. По-сигурен. По-стабилен. Можеше да остане на онова парче суша, заобиколено от вода, широко сто километра от север на юг и седемдесет и осем от изток на запад. Ако се бе върнала в Майорка, може би сега щеше да е омъжена като сестра си за едно от момчетата от Кралския яхтен клуб в Палма, както предложи майка й. Или пък, както искаше баща й, щеше да работи в отделението по акушерство и гинекология в Университетската болница „Сон Дурета“, разположена в район Пониенте в рамките на община Палма.
	Само че не остана. Вместо това беше там, на седем хиляди осемстотин четирийсет и три километра от родното си място, в пустинята Данакил, притисната до мъжа, когото обичаше.
	Все така не можеше да склопи очи. Обърна се към Матиас и го загледа как спи блажено. Бяха толкова различни. Той — толкова бял, толкова висок, чистокръвен германец. Тя — мургава, с черна коса, спускаща се по гърба й, нисичка, силна, чистокръвна испанка. Погали бузата му, обрасла с винаги рошава кестенява брада. Отдръпна косата, която падаше върху лицето му, и докосна нежно с пръсти гладката млада кожа около очите му. Докато повтаряше жеста, си помисли за фините бръчици, които започваха да се появяват около нейните очи. Той беше на трийсет и пет. Тя щеше да навърши четирийсет и шест през август. Тази мисъл я разтревожи за момент. Веднага обаче я пропъди от съзнанието си. Обгърна с ръка кръста му и се почувства спокойна и щастлива, че прегръща този невероятно добър мъж, с десет години по-млад от нея, който я обичаше и й се възхищаваше. Марина затвори очи и най-после се унесе в сън. А той несъзнателно я притисна към тялото си. Нейният дом. Нейната къща.

	* * *

	Рязко почукване. Беше минал само час, откакто Марина бе заспала. Отвори очи. Надигна се стресната. Чу отново почукване. Ударите идваха отвън. Отправи се по коридора към едно малко прозорче. Погледна навън. Беше твърде тъмно. Не видя никого. Отново заудряха по вратата, този път по-слабо.
	Отиде при вратата и я отвори. На земята лежеше бременна млада етиопка. Беше в полусвяст.
	— Матиас! — извика Марина.
	Клекна до момичето, което едва ли беше на повече от петнайсет години.
	— Спокойно — каза й Марина на английски.
	Постави върховете на пръстите си на китката на момичето. Притисна ги. Пулсът беше твърде учестен.
	Матиас излезе тичешком от спалнята и вдигна момичето на ръце. Кървав кръг бе очертан на сухата земя под тялото й. Изтичаха до съседната къща и Матиас постави момичето да легне на кушетката в помещението. Марина взе един стетоскоп от металната маса, на която имаше хирургически инструменти и прибори. Матиас разряза морскосиния плат, който покриваше тялото на момичето. Действаха бързо и без да говорят. Всеки знаеше какво трябва да прави. Младата етиопка, също мълчалива, лежеше със затворени очи и се оставяше на грижите им.
	Марина доближи стетоскопа до корема на момичето и установи, че сърдечните тонове на плода се чуват. Бебето беше живо. Марина си сложи латексови ръкавици. Разтвори краката на младата етиопка и седна на малка дървена табуретка, за да прегледа вагината. Като всички жени от племето афар, гениталиите й бяха обрязани и малкият отвор, който й бяха оставили при извършването на инфибулацията, затрудняваше излизането на плода.
	Пъхна пръсти във вагината и я опипа. Шийката на матката бе изтъняла и имаше разкритие от седем сантиметра. Раждането бе започнало, вероятно преди повече от дванайсет часа, и бебето бе престанало да си пробива път.
	Можеше да извърши дезинфибулация, като разреже зарасналите белези. Така вагиналните тъкани щяха да се разширят и да изпълнят функцията си, която би трябвало вече да са изпълнили, ако момичето не бе осакатено. Трябваше да реши. Опипа я. Плодът беше твърде нагоре, а момичето бе изгубило много кръв.
	— Цезарово сечение, бързо. Няма време — каза на Матиас.
	Матиас хвана ръката на етиопката, потърси вените и й сложи абокат.
	— _Sëmëwot man nô?_ — попита я Матиас на езика _кушита_.
	Момичето не отговори.
	— _Sëme Mathias nô._
	— _Sëme Marina nô._
	Момичето затвори очи. Изглеждаше на края на силите си.
	— Дръж я будна на всяка цена.
	Матиас я изправи. Марина застана зад нея с инжекцията новокаин. Преви напред гърба й. Натисна с ръка последните прешлени на гръбначния стълб. Инжектира й упойката и двамата внимателно я поставиха да легне отново на кушетката. Трябваше да чакат двайсет дълги минути, докато упойката подейства. Като не преставаха да й говорят на смесица от английски и _кушита_, за да я държат будна, покриха оперативното поле на корема с кърпи и го заляха с йод. Приготвиха скалпел, пинсети за дисекция, хемостатични пинсети, игли и конец за шиене.
	Капки пот се стичаха непрекъснато по челото на момичето. Температурата вътре беше най-малко трийсет и пет градуса. Марина намокри една кърпа, избърса с нея челото й, после повдигна главата й и намокри устните й. Попита я отново за името й, дали живее в най-близкото село, дали има мъж… Не отговори.
	— Как ще кръстиш бебето? — попита я Марина с жестове, за да я разбере.
	Отново не отговори, едва успяваше да държи отворени очите си на уплашено девойче.
	— Губи много кръв — отбеляза Матиас загрижено.
	Оставаха десет минути, докато анестезията подейства. Марина постави ръцете си върху косата на момичето. Прокара бавно ръка по четирийсетте катраненочерни плитчици, които покриваха главата й. Застана пред нея, за да я види добре, и като правеше жестове с двете си ръце, все едно че сплита плитка, й даде да разбере, че когато бебето се роди, тя трябва да му сплете косата по същия начин. Младата етиопка разбра милите жестове на тази бяла жена и на устните й се появи лека усмивка.
	Марина вкара скалпела под пъпа и натискайки навътре, сряза подкожните тъкани и направи вертикален разрез до ръба на пубиса. Ножици. Сряза извънредно внимателно фасцията. Пъхна пръстите си и отстрани тъканите, докато стигна до мускулите. Пинсети. С точен разрез разкъса перитонеума. Перфорира стената на матката, докато стигна до торбичката с амниотична течност, която се смеси с бликащата кръв. Вмъкна ръката си в матката и усети, че плацентата е разположена близо до шийката. Опипа телцето на плода. Постави го в правилна позиция. Дърпайки го за крачетата, с бързо движение го извади от вътрешността на матката и от корема на майката. Матиас сряза пъпната връв. Не реагира, когато прекъснаха притока на кислород от майката.
	Марина го постави по лице. Плесна го няколко пъти по дупето. Тишина. Марина отново направи опит. Хвана го за врата, повдигна го и после отново го наведе. Остана неподвижно, мълчаливо. Марина свали ръкавиците си. Сложи го да легне на масата и наведе леко главата му назад. С другата ръка повдигна брадичката му. Постави средния и безименния си пръст на едната ръка върху гръдната кост и направи леко и ритмично пет бързи компресии. Помисли, че вероятно е вдишало мекониум, докато е било в матката, и дихателните му пътища са задръстени.
	Марина погледна загрижено Матиас. Той вече бе извадил плацентата от матката и зашиваше тялото на младата етиопка, която лежеше на кушетката, без да издаде нито звук, и гледаше бебето си. Първата дъщеря, която беше родила.
	Марина взе неподвижното телце в ръце и се приближи до етиопката. Седна до нея. Положи бебето в скута си и като хвана ръката на майката, двете заедно започнаха да масажират областта на сърцето.
	Вече беше изминала повече от една минута, откакто беше извън утробата, без приток на кислород. Марина знаеше, че няма да издържи още дълго. Матиас погледна Марина. Марина погледна него и той сведе поглед. Още два смъртни случая от толкова много, които се бяха опитали да предотвратят през петте години, прекарани заедно като сътрудници на неправителствената организация, за която работеха. И въпреки че бяха станали свидетели на толкова смърт, човек никога не може да обръгне на шока, който предизвиква чуждата смърт в собствените му ръце. Марина, положила длан върху дланта на етиопката, натисна отново, този път по-силно, телцето на бебето.
	Внезапно младата етиопка взе с последни сили дъщеря си от скута на Марина и я постави върху гърдите си. Бебето чу, както го бе правило в продължение на девет месеца, ударите на сърцето й. Майката въздъхна дълбоко. Каза няколко думи на своя език и обгърна дъщеря си с ръце. И момиченцето, сякаш бе чуло молбите на майка си, най-после отвори дробовете си и изплака.
	Чу плача на дъщеря си и се усмихна блажено. Младата етиопка погледна с безкрайна благодарност бялата жена, която бе довела дъщеря й на този свят, затвори очи и издъхна.

	* * *

	„Международно сътрудничество“ — това бяха думите, използвани от доктор Шърман на последната лекция по акушерство, която изнасяше пред студентите по медицина в университета „Пърлман“. Прожектира им диапозитиви, където лекари, облечени в бели престилки с червено лого MSF* се грижеха за пациенти в извънредни ситуации на Африканския континент. Дотогава Марина само знаеше онова, което бе известно на по-голямата част от студентите в Пенсилванския университет — че светът е несправедлив и че медицината е привилегия за малцина.
	[* Лекари без граници (Médecins Sans Frontières) (фр.). — Б.пр.]
	Бяха изминали деветнайсет години от онази лекция в един от най-престижните университети в света и сега, с африканското момиченце в ръце, разбра напълно думите на доктор Шърман, когато той заяви, че има нужда от благородни хора, способни да се откажат от удобството на Западния свят, за да спасяват живот в най-далечните и негостоприемни кътчета на планетата.
	Матиас изнесе от лечебницата тялото на момичето, което лежеше безжизнено на кушетката, покрито със зелен чаршаф. Марина остана сама с бебето. Вече виждаше не плода, а човешкото същество, което беше пред очите й. Тъмнокожото, лепкаво и твърде мъничко бебе, което току-що бе останало сираче.
	Беше извършила безброй израждания през десетте години, в които работеше като сътрудник, но за пръв път една майка умираше при раждане пред нея. Ситуацията я уплаши и докато гледаше бебето, почувства огромната самота на това момиченце в африканската пустиня. Почисти с мокра кърпа телцето от остатъците от кръв, амниотична течност и плацента. Уви го в чаршаф, зелен като този, който покриваше тялото на мъртвата майка, и го взе на ръце. Бебето отвори устица, търсейки гърдата, търсейки зърното на майка си, за да го засмуче. Марина отвори хладилника. Извади от една картонена кутия с логото на „Лекари без граници“ приготвено шише с вода и мляко на прах. Опря го на прозореца, за да се стопли на първите лъчи на слънцето.
	Поигра си за части от секундата с биберона, но изпи съдържанието с неприсъща на новородено бързина, сякаш бе правило това още в утробата на майка си. Продължаваше да мърда устните си, искайки още. Марина обаче сметна, че вече е изпило достатъчно. Залюля го в ръцете си и постави главата му близо до гръдта си, за да може да чува ударите на сърцето. Ударите, които бе чувало девет месеца в утробата. Момиченцето изглеждаше неспокойно и Марина го изнесе извън лечебницата. Зазоряваше се при четирийсет и осем градуса по Целзий. Небето се обагряше в оранжеви и розови цветове — красивият пейзаж на всяко утро. Бебето заплака. Марина го погали и докато го галеше, тихичко му запя:
P>
	Нани, нани, детенце мило,
	клепките тежат, вече се е свечерило,
	ручеят, който ромоли звънливо
	и славеят, който в гората жално пее,
	млъкват, докато люлката се люлее.
	Нани, нани, детенце мило.
P$
	Приспивната песен, която баба Нерея й пееше през меките нощи в Майорка.
	Момиченцето заспа. И двете останаха сами сред пустинята Данакил, сред пясък, сол и сяра.

	* * *

	Отдавна бе престанала да упреква света. Също като жена, която през първата година от брака упреква мъжа си, че не е изпълнил дадените обещания, през първите години като сътрудник Марина упрекваше света, че не е изпълнил своите.
	Малко след като прехвърли двайсетте и с онази прекрасна наивност, присъща на младостта, помисли, че човечеството ще се промени. На трийсет беше пламенна активистка за човешки права, съчетавайки работата си като лекар с борбата срещу глобалната несправедливост. И най-вече с борбата за правата на жените. Жени като тази, която току-що бе издъхнала в ръцете й, и като другата, която държеше в ръцете си.
	Само че с годините наивността на двайсетте и силата на трийсетте постепенно бяха отстъпили място на хладнокръвието, на сдържаността и сега Марина беше зряла, отдадена на професията си жена, която работеше всеотдайно за всеки човек, когото лекуваше. Без други претенции, освен желанието да подобри живота на тези хора. Съзнаваше, че е много по-важно да помогне на това етиопско момиченце, отколкото всяка борба, искане, настояване или молба към наднационалните организации, които управляваха света.
	Ръчният й часовник показваше седем и двайсет сутринта. Горещината започваше да става нетърпима и тя влезе отново в лечебницата със заспалото момиченце в ръце. Погледна го — прекрасно, черничко, слабичко и без коса. Спеше блажено. Седна, без да откъсва поглед от него, и усети покоя, който излъчват спящите новородени бебета. Изтощена, опря глава на стената и се отпусна.
	През вратата видя смътни силуети на жени, изплуващи от мъглявината от червена пръст. Сигурно близките на момичето, помисли си тя с облекчение. Погали бузата й. И си представи как я дава на друга жена. Тя щеше да махне зеленото чаршафче и щеше да я увие в онези красиви яркоцветни платове, които носеха африканските жени. Замисли се за живота, който я очакваше. Знаеше, че ще бъде обичана. Афарите бяха мили и добродушни хора, които обожаваха децата си. Въпреки че нямаше майка, щеше да е обградена от обичта на цялото племе, на баща си, на безбройните си братовчедки, на бабите, на приятелките на майка й. Защото в Африка грижата за децата се споделяше от всичките жени в племето. Помагаха си едни на други.
	Марина нямаше деца, но често бе мислила за майчинството на европейските жени, изолирани в стерилните си апартаменти в града, превръщайки отглеждането на децата в синоним на самота. Като майчинството на сестра й Анна и дъщеря й в онази къща от петстотин квадратни метра, покрита с бял мрамор и с басейн с изглед към морето. Марина се бе научила да не съди другите, но съзнаваше, че европейските и африканските жени имат какво да научат едни от други.
	Докато галеше бузата на това африканско момиченце, което държеше в ръцете си, си помисли също, че го очаква суров живот Номадският живот. Тази суха земя щеше да е единственият пейзаж, който щяха да виждат очите й. Никога друг. Винаги при четирийсет градуса горещина. Подобно на вятъра, щеше да се мести през целия си живот в търсене на вода. Носейки на гръб рогозките, които щяха да бъдат нейният дом на което и да е парче земя. Сигурно нямаше да се научи да чете и да пише, щеше да дои кози, да събира съчки за огрев, да мели брашно, да меси хляб, но преди да започне да върши всички тези домашни задачи, когато навършеше две години, една сутрин, следвайки хилядолетната традиция, четири жени щяха да я отведат под едно дърво. Щяха да я поставят да легне по гръб. Две от тях щяха да я държат за раменете, другите две щяха да разтворят крачетата й и щяха да я държат здраво, за да може акушерката на племето да разкъса с нож клитора й. Затвори очи, мислейки за това. Притисна телцето на бебето към тялото си, сякаш искаше да го предпази.
	— Заспа ли? — попита я Матиас от прага.
	Марина кимна утвърдително.
	— Самала дойде. Аз ще остана.
	Подаде му бебето внимателно. Отдалечи се към вратата и чу Матиас да произнася думи на немски — тихичко, за да не я събуди.
	— _Wilkomen zum leben, meine lieblich Mädchen._
	Марина се обърна към тях. И тази толкова красива гледка отново я трогна. Матиас — толкова едър и толкова европеец, прегърнал нежно малкото чернокожо момиченце и вперил огромните си зелени очи в него.
	— Мисля, че сме записали някои от тези думи в бележника — каза му Марина от прага.
	Матиас изчака жена му да ги преведе:
	— Добре дошла на този свят, мое хубаво момиче.

	* * *

	— Сигурно имат джипиес в хипоталамуса — каза Марина, когато видя африканските жени да се приближават през пустинята.
	Всяка сутрин си задаваше този въпрос. Как беше възможно да се ориентират в продължение на километри в това обширно пясъчно море, което в нейните очи изглеждаше едно и също, накъдето и да погледнеше? Мобилните клиники на неправителствената организация се местеха от място на място и се инсталираха близо до афарските села. Идваха обаче и жени от далечни племена, които бяха вървели в продължение на часове, като се ориентираха — според думите им — по утринните звезди и пясъчните вълни.
	Марина ги видя да се приближават бавно към нея с бебетата си, завързани за гърба им, и с група деца от две до осем годинки, които подтичваха край тях. Жените афари бяха стройни, притежаваха вродена елегантност и умееха да покриват слабите си тела с големи кърпи на ивици в ярки цветове, контрастиращи с черния цвят на кожата им. Марина се приближи до тях.
	— _Ëndemën aderu_ — каза им тя.
	Жените се засмяха, когато чуха да ги поздравява на кушита. Бяха невероятно простодушни и винаги благодарни. Някои бебета обаче въртяха главичките си и пищяха. Сигурно за пръв път виждаха бяла жена. Никоя от тях не попита за бременната жена и Марина с жестове и с елементарни думи на английски им обясни за случилото се през нощта.
	— Знаете ли коя е? Познавате ли я? — ги попита.
	Не знаеха нищо за момичето. Нито една жена от селото, където живеели, не била изчезнала. Въпреки това ги помоли да отидат зад бетонната къща, където Матиас бе оставил носилката с мъртвата млада жена, покрита със зелен чаршаф. Може би я бяха виждали. Преди да прегледа тези жени и многобройните пациенти, които щяха да дойдат през деня, Марина имаше нужда да закуси, да си вземе душ и най-вече — да пие вода.
	Влезе в къщата. Самала приготвяше _инджера_, етиопския хляб, с който закусваха всяка сутрин. Самала беше част от местния персонал, нает от „Лекари без граници“. Чистеше спалните, переше дрехите, купуваше храна и готвеше за сътрудниците. Децата й вече бяха големи и преди пет години бе овдовяла. Живееше зле в един от най-бедните _кебели_* на Адис Абеба, където всичко се разпространяваше от уста на уста, и научи, че някакви европейски лекари наемат местен персонал, който да работи за тях. Търсеха главно логистици, мъже с шофьорски книжки и знания по строителство, електричество и водопроводи, за инсталирането на мобилни клиники из цялата страна. Тя обаче отиде — умееше да готви и чисти, нещо, което бе правила цял живот. Всеки ден в продължение на два месеца сядаше при вратата на офиса в очакване белите лекари да имат нужда от нея. И един понеделник една от жените, които организацията бе наела, просто престана да идва и Самала стана част от голямото семейство на „Лекари без граници“. Това се случи преди година. И заедно с Калеб, местния логистик, придружаваше Марина и Матиас в проекта за майчино и детско хранене в Данакил.
	[* Кебел — административна единица в Адис Абеба. — Б.пр.]
	Марина предположи, че Матиас вече е обяснил за случилото се на Самала, така че не я попита нищо и след като я поздрави сърдечно и й благодари за закуската, отпи дълга глътка вода и отиде в спалнята си.
	Душът се състоеше от тънка струйка вода. Не повече от две минути. Тези две минути обаче й доставяха такова удоволствие, че понякога Марина броеше мислено сто и двайсетте секунди, за да се застави да не мисли за нищо друго, освен за това толкова рядко съкровище в пустинята, което обливаше тялото й. Но умът е странно нещо и въпреки нежеланието й, не можа да пропъди внезапно появилата се мисъл за полет LH2039 на авиокомпания „Луфтханза“, с който след три дни щеше да замине от Адис Абеба обратно „у дома“.

	* * *

	Седнали на земята и опрени на стената на лечебницата, етиопките и децата им чакаха да бъдат прегледани от лекарите. Обясняваха си една на друга за случилото се и отиваха до носилката, на която лежеше мъртвото момиче. Повече от шейсет жени минаха да огледат трупа. Никоя не я разпозна.
	На свечеряване вонята на разлагаща се плът беше непоносима.
	Докато хранеше с биберона момиченцето в кухнята, Марина видя през прозореца как Калеб поставя безжизненото тяло на жената на задната седалка на джипа, собственост на организацията.
	Той затвори вратата, запали мотора и се отдалечи през пустинята. Щеше да изкопае дупка на няколко километра оттам и щеше да постави тялото, като го ориентира към Мека. Щеше да запълни гроба, да сложи малка купчина камъни върху него, както повеляваше афарската традиция, и щеше да се помоли на Аллах.
	Прахът, вдигнат от джипа, се беше разнесъл напълно. Този толкова незначителен факт разтревожи Марина. Усети как сърцето й започва да бие по-бързо и й се стори, че за няколко секунди температурата се е повишила с няколко градуса. През тези дванайсет часа, през които трупът бе престоял в къщата, малкото човешко създание, което тя държеше в ръцете си, принадлежеше на мъртвата жена и така бе и съобщено на хората, дошли в лечебницата. Сега, без това тяло, момиченцето вече беше ничие. Никого не го беше грижа за него. Дали плаче, дали е жадно, дали е гладно, дали е мръсно, дали иска да се движи — никой друг, освен нея нямаше да му се притече на помощ. И усети дълбока тъга заради огромната самота на това дете без име в Африканския рог. После чувството на тъга бе изместено от чувството на вина. Беше направила това, което всеки друг лекар на нейно място щеше да направи. Но не това я тревожеше, а един въпрос, който вече си бе задавала при други подобни обстоятелства през годините, докато бе работила в неправителствената организация.
	— Дали животът беше най-добрият избор за това човешко създание?
	Видя се отстрани — горда лекарка от Запада, спасяваща живот в бедните страни от Третия свят. Но може би всичко беше грешка и всъщност законът на природата трябваше да определи кой да живее и кой не. И може би момиченцето, което тя държеше в ръцете си, би трябвало да е до майка си, под земята, и да почива в мир.
	Марина прокара ръка по челото си и се опита да пропъди тази мисъл от ума си.
	— Странно е, че никой не дойде за нея. Сигурно това момиченце не е желано и е плод на изнасилване — заяви Калеб.
	Марина и Матиас не очакваха този отговор, който ги обезпокои.
	— Мога да я заведа в сиропиталището в Адис Абеба — продължи Калеб.
	— Нека изчакаме още няколко дни, може някой да дойде да я потърси — отвърна Марина. — Ако никой не се появи, ние ще я оставим в сиропиталището, преди да отидем на летището.

	* * *

	Вятърът отново зашиба бетонната къща, където спяха Марина, Матиас и момиченцето. То отново заплака отчаяно, както плачат новородените бебета, когато са гладни.
	— Това не може да е нормално. Искаш да кажеш, че нищо й няма? — каза Матиас объркан, отворил широко очи.
	Момиченцето се събуждаше за трети път през тази нощ. Марина отново го взе на ръце.
	Матиас се надигна. Негово беше задължението да донесе биберона.
	— Сега разбирам защо по-големият ми брат се раздели с жена си година след като се роди синът им.
	— Племенницата ми плачеше денонощно — каза Марина. — Веднъж в четири часа сутринта толкова се отчаяхме, че я изведохме с колата, за да заспи.
	— И заспа ли? — попита Матиас.
	— Да. Заспа. До момента, в който паркирахме колата и извадихме ключа от контакта.
	Така минаха още два дни и две нощи. Без почти да мигнат. Редувайки грижата за стотиците жени и деца, които идваха в лечебницата, с грижите за това момиченце без име, което никой не бе дошъл да потърси.

	* * *

	Старата й черна раница беше пълна. Пет бели тениски, три бежови панталона със странични джобове, бельо, анорак, несесер и африкански плат на зелени, жълти и лилави ивици, който купи с Матиас в Конго и който й служеше за покривка на легло, където и да отидеше. Отвори бележника, сложи вътре билета и паспорта и го пъхна в страничния джоб на раницата. Извади от гардероба стетоскопа на баща си. Бе пътувала с него в над трийсет страни, в които бе упражнявала професията си. Винаги същият. Никога не поиска друг. Изглеждаше безсмислено да го носи в Майорка, защото щеше да се върне след по-малко от седмица, но Марина не отиваше никъде без този стар стетоскоп. Тя прехвърли гъвкавата тръба през тръбата на слушалките, внимателно сложи амулета си в раницата и я затвори.
	Момиченцето лежеше на леглото и макар да беше само на два дни, следеше с очи движенията на Марина. Миришеше на _инджера_. Марина тръгна към вратата, за да вземе закуската си. Бебето издаде звук. Марина се обърна към него и го погледна. Момиченцето отново издаде звук. Марина се усмихна — викаше я. Тръгна към него. Даде си сметка, че вече ги разпознава. От три дни беше при тях двамата. Слушаше гласовете им. Смеховете им. Всекидневните им спорове. Марина седна до него и взе ръчичката му. Бебето стисна в юмруче показалеца й и издаде звук, сякаш искаше да й каже нещо… „Остани тук с мен.“
	— Ще си взема кафе и парче _инджера_ с масло и веднага се връщам — каза му тя на испански.
	Бебето избъбли нещо.
	— Няма да се бавя. Ще донеса и твоя биберон.
	Момиченцето отново й отговори.
	Марина го погали и бебето стисна по-силно пръста й. И този толкова лекичък, толкова дребен жест, който правят всички бебета на света, я покърти.

	* * *

	Джипът навлизаше в пустинята със сто и петдесет километра в час. Калеб познаваше пътя като дланта на ръката си и докато шофираше, говореше с гордост за корените си в провинция Кафа, откъдето произлизаше кафето; етимологията на думата била ясна — кафа, кафе, уверяваше той, като поглеждаше твърде често към седналия до него Матиас, който, леко разтревожен от високата скорост, кимаше утвърдително, като с едната ръка се държеше за арматурното табло, а с другата — за дръжката под прозореца.
	Марина, седнала на задната седалка със заспалото бебе в ръце, безучастна към разговора, гледаше през прозореца нижещите се километри пясък. В далечината керван камили, натоварени с блокове сол, вървяха успоредно на хоризонта.
	Минаха през едно село, където номадски жени строяха колибите си. Едни редяха камъни на земята за основа, други държаха плетената конструкция от пръти, която щяха да поставят върху тях, а през това време бебетата им седяха на рогозките, които щяха да послужат за покрив.
	Джипът прекоси селото. Децата се втурнаха към колата, която намали ход.
	— _Hello, hello!_ — Викаха те усмихнати. — _Doctor, doctor!_*
	[* Здравей, здравей! Докторе, докторе! (англ.). — Б.пр.]
	Марина им се усмихна. Радваше се, че я бяха познали. Пясък в продължение на километри. Джипът навлезе в гореща падина. Видя купчинка камъни във формата на кръг — знак, че там има заровено тяло, и Калеб потвърди — под тези камъни лежеше тялото на майката на момиченцето, което спеше в ръцете й.
	Марина го погледна. Беше се събудило пет пъти през тази нощ и сега, вероятно заради бръмченето на мотора, спеше блажено. Оставаха им около пет часа път. Минаха през планини от сол, през серни езера, по склона на вулкана Ерта Але, докато стигнаха до зона, близка до границата със Сомалия.
	Група етиопци с военни униформи държаха в ръце автомати „Калашников“. Един от тях вдигна ръка. Калеб спря джипа и свали прозореца. Военният се приближи, оглеждайки страничните врати на колата, където имаше огромно червено лого, което гласеше: „Лекари без граници“. Размениха няколко думи на амхарски и Калеб му подаде банкнота от десет бира. Военният се усмихна любезно на лекарите и ги пусна да си тръгнат. През тези кратки минути, през които бяха спрели, бебето усети отсъствието на движение. Събуди се. Марина го погледна и погали брадичката му с пръст. Момиченцето се усмихна. Отново го погали и то отново се усмихна. Раздвижи ръчичките си, протягайки се по онзи особен начин, по който го правят бебетата. Марина се замисли. Нещо я притесни. Наведе се към предната седалка.
	— Няма име — каза им.
	— Какво? — попита я Матиас.
	— Момиченцето. Няма име — повтори Марина.
	— Ще й дадат в сиропиталището — намеси се Калеб.
	Марина отново се облегна назад. Момиченцето заплака и Матиас машинално отвори раницата си и й подаде биберона.
	„В сиропиталището? Кой ще й даде име? Важно е какво име ще получи човек“ — каза си тя.
	Помисли за причината, поради която родителите й я бяха кръстили Марина. Никога не ги попита. В гимназията по време на един час по латински откри, че „Марина“ означава „жена, родена в морето“, и заподозря, че баща й, който твърдеше на шега, че е лекар и моряк, е избрал името й. „Аз съм истински морски вълк“ — казваше той разпалено, застанал прав в лодката, разсмивайки дъщерите си.
	Така заключи, че името й се дължи на любовта, която е изпитвал Нестор, баща й, към водите на Средиземно море. Марина беше дъщеря на морски човек, на морски вълк.
	Сестра й носеше името, което даваха на всички първородни дъщери на семейния матриархат, в който се роди — Ана. Само че с още една буква „н“, Анна, както се наричаха всички Анни в Майорка. И Анна бе продължила семейната традиция и кръсти дъщеря си със същото име като на прапрабаба си, прабаба си, баба си, майка си и на нея самата. Но този път без другото „н“.
	Галейки момиченцето, Марина се усмихна. Спомни си разговора, който имаха с Анна, докато лежаха на плажа в Майорка, относно името, с което щеше да кръсти дъщеря си. Анна имаше огромен корем. Влизаше в трийсет и осмата седмица на бременността и обясняваше разпалено причината, поради която дъщеря й щеше да се нарича Ана, с едно „н“.
	— Дъщеря ми ще се казва Ана. Ана без двойно „н“. Твърдо съм го решила. Цял живот поправям името си на черни дъски и официални документи, така че предпочитам да й го спестя. Само Ана. Анита — настояваше убедено Анна.
	— Анита. Ще я наричаме Анита.
	Момиченцето притваряше очи и правеше странни гримаси заради слънцето, което нахлуваше през прозореца.
	— Трябва ти име, мъничката ми, красиво име, за цял живот — каза му тя.
	Марина запрехвърля наум буквите на името си. М, А, Р, И, Н, А. Направи същото упражнение с буквите на името на сестра си. А, Н, Н, А. И с тези на името на М, А, Т, И, А, С. Заключи, че името й има четири общи букви с това на Матиас и че последната сричка е същата като на името на сестра й Анна. И така, играейки си с азбуката, намери името, което момиченцето в ръцете й щеше да носи до края на живота си. Наоми.

	* * *

	Най-после в далечината се очерта силуетът на Адис Абеба. Луксозните небостъргачи в подножието на планината Ентото. Марина въздъхна с облекчение. Беше капнала. Тялото я болеше, а ръцете й се бяха схванали от държането на бебето в продължение на седем часа. Влязоха в града по идеално асфалтираното шосе, минаха край един строеж, където стотици работници се трудеха над бъдещата ослепителна сграда на Африканския съюз, после край „Хилтън“, „Шератон“, императорския дворец, стадиона по атлетика и поеха по булевард „Чърчил“, където един възпълен регулировчик ръкомахаше, опитвайки се да организира уличното движение. Клаксони. Таксита. Коли. Мотори. Африканци, облечени с дрехи на „Армани“. Красиви етиопки с елегантни костюми и остри токчета. Магазини за сувенири. Витрини с манекени, облечени с „Найк“. Туристи. Просяци. Истински европейски булевард, мираж от Африканския рог, към който никога не оставаше безразлична, независимо че го бе виждала много пъти. В съседство с този разкош се простираше мизерията на Африка — стотици колиби от кирпич и етернит без течаща вода, без електричество, без никакво бъдеще.
	Колата закриволичи по тясна уличка сред стада кози и гъмжащи от хора пазарчета на открито, докато стигнаха до един черен път. Пътуваха в продължение на километър и половина, отдалечавайки се от градския център и навлизайки отново в истинската Етиопия. Пътят водеше до ниви, където жени събираха реколтата. Продължиха още километър и половина, докато стигнаха до разнебитена къща с боядисани в бледорозово стени. Държавното сиропиталище в Адис Абеба.
	Калеб паркира колата. Марина наблюдаваше през прашното стъкло скромната къща, в която се помещаваше домът за сираци. Матиас й отвори вратата на колата. Марина изчака няколко секунди, оглеждайки мястото, което й се стори твърде безрадостно. Погледна момиченцето, което спеше спокойно в скута й.
	— Каква тишина — каза тя учудено.
	Слезе от колата, като се стараеше да не събуди бебето. Тръгнаха към вратата на сиропиталището. Матиас почука. Една етиопка с добродушен вид им отвори.
	— Говориш ли английски? — попита я Марина.
	Тя кимна утвърдително. Марина й обясни кои са и как се бе родила Наоми. В същото време несъзнателно оглеждаше струпаните в коридора железни креватчета, в които лежаха мълчаливи бебета. Някои бяха будни и гледаха с блуждаещи очи. Разнасяше се миризма на урина, на вкиснато мляко и бебешки изпражнения. Тишината в това място я потисна. Беше твърде тихо за къща, дала подслон на деца без родители. Беше най-мрачното място, което бе виждала през всичките години, през които бе работила като сътрудник на организацията. Ръцете й бяха лекували осакатени деца в Конго, заразени с ебола бебета, изтощени до смърт момичета бежанки в Судан. Но винаги под зоркия поглед на майките им или на някоя баба, брат, роднина. Не и такова място, където децата не плачеха, не искаха нищо, не установяваха визуален контакт с никого…
	Жената им показа креватчето, където трябваше да оставят Наоми. Беше със счупени железа, с надуваем дюшек без чаршаф, до друго момиченце, също само на няколко дни. Марина погледна креватчето, а после обърна очи към Матиас. Наоми започваше да се протяга с все още затворени очички. Матиас доближи ръка до личицето й и я погали. Погледна я за няколко секунди, целуна я по бузата и я сложи да легне върху дюшека на счупеното креватче. Тогава Марина усети как душата й се разкъсва на хиляди парчета.
	Обърна се и тръгна към вратата с наведена глава. Без да погледне назад. Наоми издаваше звуци, докато се протягаше, чакайки ръцете на жената, която я беше приласкавала през трите дни на живота й. Наоми издаде по-остър звук. Още един. Извика. Веднъж и още веднъж. Докато накрая се разплака, търсейки познатите ръце. Марина затвори очи. Душата й се разкъса на още хиляди парчета. Усети дълбока мъка в сърцето си. Мъка, примесена с гняв, срам и тъга. Чу силния плач на момиченцето, докато излизаше от сиропиталището. Нещо притисна гърдите й и от тях се изтръгна въздишка, примесена с ридание. Пое си дълбоко въздух, докато вървеше бързо към джипа. И точно в този момент разбра защо е толкова тихо в сиропиталището. Нямаше достатъчно персонал, който да се отзове на плача на петдесетте бебета, които лежаха в креватчетата. През първите дни те плачеха до изтощение, докато накрая свикваха с празнотата и постепенно онемяваха.
	Калеб пъхна ключовете в контакта. Матиас, който вече се бе настанил на седалката до него, я погледна с тъга. Марина се качи в колата, затвори вратата и отвори прозореца. Плачът на Наоми беше толкова силен, че го чуваше от колата. Калеб потегли и Марина отново обърна поглед към розовата къща с напукани стени.
	— Спри колата.
	— Какво? — попита Калеб недоумяващо.
	— Моля те, спри колата, Калеб.
	— Остават по-малко от два часа до полета, Марина — каза Матиас.
	— Спри, моля те — настоя тя.
	Калеб спря. Марина отвори вратата. Изтича към къщата. Влезе и отиде при желязното креватче, където Наоми плачеше неутешимо. Взе я в ръце и я опря до гърдите си.
	— Спокойно — прошепна й нежно. — Гладна си, нали, бебчо? Нали, Наоми?
	Последното хранене бе преди повече от четири часа. Едно момиченце, което бе твърде голямо, за да лежи в креватчето, я наблюдаваше мълчаливо с тъжни очи.
	Прегърнала Наоми, тя се отправи към задната врата. Излезе на малък двор, където имаше бетонна конструкция, откъдето излизаше дим от импровизирано огнище. Вътре една жена слагаше на огъня огромна тенджера с вода и мръсни биберони. Жената чу плача на Наоми и се обърна към тях.
	— Моля ви, може ли да ми дадете мляко за малката? — попита Марина.
	Без да обърне внимание на Наоми, жената се приближи до дървен рафт с голяма кутия с мляко на прах.
	— Когато се изварят, ще ви донеса — каза тя, сочейки тенджерата.
	— _Amesegënallô_ — благодари й Марина.
	Жената се усмихна на тази проява на уважение от страна на бялата жена, която й бе благодарила на амхарски.
	Наоми продължаваше да плаче. Марина смени позата й, като я облегна на гърдите си, за да може да гледа наоколо. Залюля я, разходи се из двора и стигна до едно прозорче, през което видя десетина дечица да лежат мълчаливо в креватчетата си.
	Гладната Наоми плачеше все по-силно и сърцето на Марина се свиваше от мъка. Пронизителният плач на бебето проникна дълбоко в душата на европейката. Никога преди това не се бе чувствала толкова необходима за друго човешко създание и една сълза неволно се изтърколи по бузата й. И тя запя тихичко: „Нани, нани, детенце мило“, приспивната песен, която баба й Нерея й пееше през топлите вечери в Майорка.

	* * *

	Граничният контрол на международното летище на Адис Абеба гъмжеше от хора. Усмихнати стюардеси вървяха редом с горди пилоти, китайски предприемачи се ръкуваха с африкански колеги, туристи, натоварени с куфари, заобикаляха амбулантни продавачи, а чистачките лъскаха неуморно футуристичната сграда на летището. Марина, хванала ръката на Матиас, чакаше на опашката.
	Матиас свали раницата от раменете си, а Марина преметна плитката си отпред, за да я постави на нейните рамене.
	— Ще ми липсваш.
	— Само десет дни — отвърна Марина, вдигна се на пръсти и го целуна по устата.
	После се обърна и се отправи към граничния контрол. Матиас тръгна след нея и я извика. Тя се обърна и той я хвана за ръката.
	— Обичаш ли ме? — прошепна Матиас.
	Марина го погледна учудено. Наистина изглеждаше изненадана, сякаш тези толкова прости думи бяха последното, което очакваше да чуе в този момент. Прегърна го.
	— Разбира се.
	— Тогава ми го кажи, моля те. Дори да е само понякога.
	Марина го погали по бузата. Беше наясно с недостатъците си, не беше жена, която да разкрива често чувствата си. Беше по-скоро сдържана и дискретна във връзките си. Бе чувала този упрек и друг път през живота си. Обичаше като всяка друга жена, може би с по-малко страст, но с цялата искреност, на която бе способна. Беше вярна и открита. Матиас знаеше това, както знаеха и малкото мъже, които бяха минали през живота й. Марина го прегърна силно и му прошепна:
	— Това са само думи. Но ако искаш да ги чуваш, мога да ти ги казвам всеки ден, всяка нощ, толкова пъти, колкото искаш.
	— Достатъчно е от време на време.
	От устните на Марина се отрониха последните думи:
	— _Ich liebe dich._*
	[* Обичам те (нем.). — Б.пр.]

	* * *

	„Етиопска кухня“ — пишеше на корицата на книгата, която Марина държеше в ръце в безмитния магазин на летището. Купи я. Излезе от магазина и докато търсеше изхода за отвеждане към самолета, прочете огромния плакат с девиза, измислен от етиопското правителство, за да привлече туристи в страната: „Добре дошли в Етиопия, люлката на човечеството“. Така палеонтолозите бяха кръстили Етиопия. Страната, в която бе намерен първият скелет на жена, на първата жена на земята, погребана преди повече от три милиона години. Марина не успя да потисне спомена за младата майка на Наоми, която лежеше под земята.
	Стигна до изхода. Беше все още затворен. Седна на модерната прозрачна пейка, дълга няколко метра, до други пътници европейци.
	На колко летища бе чакала? Колко самолета бе взела през живота си? И колко още щеше да вземе? Международни полети до пет континента, национални полети, малки самолети до отдалечени места. Така живееше Марина, пътувайки от страна в страна, отдадена на човечеството.
	Беше парадоксално, но отиването й в Етиопия й донесе стабилност в живота. „Лекари без граници“ работеше в Етиопия от двайсет години. Това беше единствената страна, в която неправителствената организация имаше редовна мисия, тъй като се смяташе, че е в постоянно извънредно положение заради недохранването на населението. Беше на четирийсет и три години, когато й предложиха да ръководи мисията в африканската страна за една година. А вече минаха повече от две…
	Извади книгата за етиопската кухня и плъзна ръка по корицата. Отвори я и я прелисти. Първата снимка беше на африканка, месеща хляб. Към снимката имаше рецепта и начин на приготвяне на тази основна храна на етиопския народ.
	Шумът на излитащ самолет я накара да погледне навън. Никакъв облак. Синьо небе.
	Анна щеше да хареса книгата. Още от малки двете помагаха на баба си Нерея да меси хляб. Баба им ги чакаше всеки следобед на излизане от училище. Приготвяше предварително на една дълга дървена маса необходимите продукти за онзи черен хляб, който според нея беше толкова питателен, _pa moreno amb farina de xeixa_*. Усещането на пръстите й в тестото. И мирисът. Онзи мирис на току-що изпечен хляб, който се разливаше из цялата къща и стигаше до сърцето й. Мирисът на дома й.
	[* Черен хляб от шейша, сорт зимна пшеница (катал.). — Б.пр.]
	_Your attention, please. This is a boarding announcement for flight number 2039 destination Frankfurt. Please, passengers proceed to gate number eleven._*
	[* Внимание, последно повикване за полет номер 2039 за Франкфурт. Моля пътниците да се явят на изход единайсет (англ.). — Б.пр.]


>	2.
>	Приятелството, или чапати*
	[* Вид тънък индийски хляб, приготвян от пшенично брашно без мая. Освен в Индия е разпространен в цяла Южна Азия и Източна Африка. — Б.пр.]

	_Необходими продукти:_
	200 г брашно
	1 с. л. сол
	1 с. л. зехтин
	1 ч. мляко или вода
	_Начин на приготвяне:_
	Смесете брашното и солта. Добавете зехтина и разбъркайте. Сипете постепенно водата, докато се получи хомогенно тесто, което да не лепне по ръцете. Оставете го за половин час да почине. Оформете малки топки и ги разточете на тънки питки. Нагрейте тиган без мазнина и опечете питките. Когато се появят малки мехурчета в тестото, обърнете ги от другата страна. Питките постепенно ще се надуят. Когато _чапатито_ започне да придобива златист цвят, извадете го от тигана.

	* * *

	Марина закопча колана. Беше уморена. Последните дни бяха твърде напрегнати. Отпусна глава на облегалката и погледна през прозорчето на самолета. Матиас сигурно вече се бе върнал в града. Тази нощ щеше да спи в апартамента, който неправителствената организация бе наела за чуждестранните доброволци, работещи в Адис Абеба. Представи си го как е седнал да изпуши една „Мориц“ със Зигфрид, фен на „Байер Леверкузен“ и на Михаел Шумахер, който се бе превърнал в техен близък приятел. И на когото бяха обещали една вечер, след като бяха изпили повечко бири, да го направят кум, ако някой ден се оженят.
	В апартамента щяха да са и Ариц Гойкоечеа, баски инженер и сърфист, тъгуващ за вълните в Мундака, и Она, каталонската счетоводителка, която вечер смекчаваше носталгията на инженера с песните на Серат.
	И разбира се, Маноло, един симпатичен севилец (от квартал Триана, както той винаги подчертаваше), логистик и бивш легионер, татуиран от главата до петите. Сигурно севилецът щеше да приготви омлет с картофи и много лук, за да го сподели с всички и най-вече за да впечатли новата сътрудничка, една предвзета французойка, която се бе включила в проекта.
	Марина си помисли, че щеше да се радва да ги види. Винаги изпитваше удоволствие да се срещне с тях и с много други доброволци, които се редуваха в оказването на спешна медицинска помощ по света. Бяха едно голямо семейство; едно голямо семейство от хора, които бяха сами. Нейното семейство.
	Разнесе се бръмченето на моторите. Марина затвори очи и самолетът излетя.
	Цветовете. Това беше първото нещо, което поразяваше Марина, когато се връщаше в Европа. От една година не беше напускала Африка, където въпреки крайната бедност всичко беше оцветено във весели тонове — оранжеви, зелени, жълти… Когато стъпеше на летището във Франкфурт, светът сякаш угасваше. Изглеждаше тъжен. Небето, почти винаги облачно, захлупваше града, който служеше за връзка на стотиците забързани европейци, които се разминаваха, без да се погледнат, носейки черните си куфари.
	Марина прекоси бавно салона сред този мравуняк от анонимни човешки същества и се отправи към изход 45А, за да вземе полета за Барселона.
	Видя дъха си да излиза от устата, когато излезе от терминал 2 на летище „Прат“. Беше тъмно. Потърка ръцете си. Духна в тях и оправи ципа на анорака си. Резките промени в температурата веднага й се отразяваха зле. Беше научила урока си от предната Коледа, когато замина с Матиас за Берлин, за да прекарат празниците със семейството му. За няколко часа се озоваха от четирийсет градуса в Етиопия на минус десет в Берлин. Резултатът беше най-опустошителният грип в живота й.
	Марина се огледа и веднага разпозна раздрънкания бял мерцедес и приятелката си Лаура, която спореше с един полицай. Независимо колко рядко се връщаше, дори да минеха години, Лаура винаги щеше да е там, чакайки я в тази бяла таратайка.
	Марина ускори ход и изтича към Лаура, която вече услужливо отваряше багажника и казваше на полицая: „Виждате ли? Нали ви казах, че приятелката ми всеки момент ще дойде…“
	Двете жени се прегърнаха, докато полицаят, клатейки глава и цъкайки с език, се отдалечи.
	Влязоха бързо в колата и когато Лаура пъхна ключа в контакта, зазвуча една стара касета на Ленард Коен. Марина се усмихна, когато чу гласа на канадския певец, и Лаура пое бързо по магистрала А-7.
	Лаура вече бе навършила петдесет и беше част от екипа за психосоциална подкрепа на „Лекари без граници“. Работеше в централния офис в Испания, в една старинна сграда в квартал Равал в Барселона.
	Когато през 1971-ва неправителствената организация бе основана в Париж, започна да се обмисля идеята за оказване на емоционална подкрепа на сътрудниците, които се връщат от терен. Не беше лесно да продължиш живота си, след като си станал свидетел на ужаса, на глада, на осакатяванията и на всички зверства в един свят, който те се опитваха да лекуват. Така че скоро бе взето решение да се създаде психологически отдел, който да помогне на сътрудниците да продължат да упражняват професията си спокойно, без страхове и без травми.
	Сътрудниците не бяха принуждавани да сядат на кушетката на Лаура, но по-голямата част от тях накрая минаваха през нея. За да излеят душата си, да плачат, да се опитат да разберат. Да търсят отговори.
	Петдесет и пет процента от сътрудниците, които се връщаха от първата си мисия, решаваха да не продължат работата си с организацията. Сядаха в уютния кабинет на Лаура напълно съкрушени и засрамени и признаваха, че не са били подготвени психологически, за да продължат да работят в територии, засегнати от конфликти. Реалността беше твърде жестока за тях. И беше вярно. Не е лесно да гледаш как деца умират от глад или жажда, да слушаш сърцераздирателния плач на майките им, да се грижиш за окървавени млади войници…
	Марина седна на кушетката на Лаура преди десет години, след като се върна от първата си мисия. Беше участвала шест месеца в програма за майчинско и детско здраве в индийския щат Чхатисгарх. Минута след като седна срещу нея, Лаура разбра, че Марина е от онези четирийсет и пет процента, които остават. Сега Лаура продължаваше да е неин психолог, но с течение на времето в отношенията им на пациент и терапевт понякога бе трудно да се различи коя коя е и бяха изградили, почти без да си дадат сметка, дълбоко приятелство.
	Белият мерцедес се спусна по Булеварда на цветята. Беше почти десет вечерта. Събота. Въпреки студа булевардът беше пълен с хора; магазините за хранителни продукти бяха отворени; през вратите на хотелите влизаха и излизаха туристи; ресторантите се пръскаха по шевовете от хора, млади наконтени момичета гледаха усмихнати мобилните си телефони. Групи африканци вървяха с огромните си бели торби, пълни с дрехи, имитация на модни марки; индийки, облечени в сарита, вървяха, хванали за ръка децата си; сериозни магребчани… Барселона.
	Поеха по улица „Оспитал“, стигнаха до булевард „Равал“ и паркираха.
	— Как е Матиас?
	— Добре е. Продължаваме да сме добър екип — отвърна Марина с усмивка.
	Най-после се качиха в сградата, където живееше Лаура. Влязоха в апартамента, в който вече бе останало твърде малко от фъншуй, според който се бе опитала да го подреди преди години. Очарователното момиче с руси къдрици, което се спусна да прегърне майка си, бе виновницата за уютния хаос, който цареше в жилището.
	— Скъпа, защо още си будна?
	— Искаше да ви изчака, госпожо. Опитах се, но нямаше начин. Извинете ме — каза млада свенлива тибетка на развален испански.
	Помещението от осемдесет квадратни метра беше пълно с книги по психология, с надраскани листове и детски рисунки, окачени по стените, с кукли барби, играчки и флумастери. Отоплението беше включено на максимум.
	— Прелестна е — каза Марина, загледана в кръщелницата си, която не бе виждала от година и половина.
	— Сигурно е заради закона за компенсацията — отвърна й Лаура с присъщия си хаплив хумор.
	Дъщерята на Лаура беше руса, с бяла кожа и много светли очи. Притежаваше почти необичайна славянска красота, която нямаше нищо общо с биологичната й майка. Лаура не беше особено привлекателна. Имаше тясно и високо чело, малки очи, голям нос и леко прошарена тънка коса. „Умна е, но, горката, е грозна като смъртта“ — бе чула баща си да казва на една Бъдни вечер, когато се пие повечко от обичайното. Една унищожителна фраза, която се заби като стрела в сърцето на дъщеря му Лаура. И която, разбира се, всичката психология, която бе учила през живота си, не бе успяла да заличи.
	Лаура плати трийсет евро на тибетката, която взе чантата си и излезе с азиатска дискретност.
	— Хайде, в леглото. Знаеш ли колко е часът?
	Момичето изтича при татамито*, на което спеше с майка си. Марина и Лаура я последваха и се излегнаха до нея. Въпреки че беше на шест години, продължаваше да си смуче пръста. Удоволствие, за което майка й никога не я смъмри. Пъхна палеца в устата си, обърна се към Марина с широко отворени очи и я помоли да й разкаже приказка.
	[* Японска традиционна настилка, използва се също за тренировки и терен, върху който състезатели по джудо, карате или айкидо провеждат битките си. — Б.р.]
	— Да видим — каза Марина, която никога през живота си не бе разказала дори една приказка. — Имало едно време…
	Нищо не й хрумваше.
	— Ами да видим… Не съм свикнала да разказвам приказки, скъпа. По-добре мама.
	Лаура се засмя.
	— Не, почакай. Сетих се — продължи Марина. — Имало едно време една принцеса, която живеела в далечна страна на име Етиопия. Казвала се Наоми и имала черна кожа. Живеела сред житни ниви… в къща, боядисана… в розово.
	— Розово? — попита момичето, като си извади палеца от устата.
	— Затвори очи — заповяда Лаура на дъщеря си.
	Марина продължи да разказва бавно, като снижаваше постепенно гласа си, докато накрая момичето заспа. Оставиха я на татамито и разгънаха един параван.
	— Не знам още колко години ще спим на едно легло. Така ме рита…
	Лаура изживяваше майчинството си пълноценно. Преди да забременее, работи в продължение на петнайсет години и не си позволяваше скъпи удоволствия, така че спести достатъчно пари, за да поиска две години неплатен отпуск, освен четирите месеца, които й се полагаха по закон, за да се отдаде единствено и изцяло на отглеждането на дъщеря си. Кърми я в продължение на тези две години. Носеше я винаги в _мботоу_, традиционно африканско кенгуру за носене на бебе, което Марина й купи от малък магазин в едно конгоанско село на брега на река Ебола, и много рядко използваше детската количка „Макларън“, която й подариха колегите от неправителствената организация. И общото легло, разбира се — от деня на раждането майка и дъщеря спяха заедно.
	Освен това още от деня, в който дъщеря й се роди, Лаура й говореше така, сякаш беше възрастен човек. Не се обръщаше към момичето в трето лице, не й говореше разни _бубу, тата_, бебешки думи. Твърдо вярваше във връзката между майчиния език и развитието на интелекта. И наистина, момичето имаше много богат речник за шестте си годинки.
	— Какво искаш да вечеряш?
	— Нещо леко, стомахът ми е разбъркан от самолета.
	— Да направим _чапати_? С малко салата.
	Лаура извади брашно от шкафа. Марина взе една точилка от второто чекмедже. Много пъти бяха приготвяли заедно този прост индийски хляб. Лаура не виждаше смисъл в това да купува ежедневно хляб, когато с малко брашно, вода, сол и десет минути от времето си можеше да си го направи сама.
	— Коя е тази етиопска принцеса? — попита психоложката, изливайки чаша вода в брашното.
	Марина я погледна съучастнически. Малко неща се изплъзваха от вниманието на приятелката й.
	— Асистирах раждането, майката умря — отвърна бързо и пъхна ръце в тестото.
	Лаура не каза нищо, чакайки я да продължи.
	— Понякога ми се струва — Марина се замисли, без да спира да меси — че може би беше по-добре момиченцето да не оцелее.
	— Марина, не говори така.
	— Оставих я в едно скапано сиропиталище.
	Лаура погледна Марина, която взе точилката и започна да точи тестото.
	— Добре ли си?
	Марина отклони поглед.
	— Деца, които не трябва да се раждат, се раждат, и деца, които може би е трябвало да се родят, не се раждат, защото майките им не го допускат — заключи Марина, поставяйки _чапатито_ в тигана.
	И двете съзнаваха какво се крие зад неясните думи, които току-що бе произнесла. Лаура знаеше, че този епизод от живота на Марина ще се върне при нея. Твърде дълго бе психоанализирала фотографки, лекарки, медицински сестри, логистици, силни и интелигентни жени, които бяха стигнали до върха на кариерата си, жертвайки майчинството. В някой момент от живота си, ровейки се в душата си, те се разкайваха за отказа си от нещо толкова вкоренено в женската същност. При Марина обаче човек трябваше да се порови по-надълбоко, за да си даде сметка, че не само служебните й амбиции я бяха накарали да абортира плода, който бе носила в утробата си.
	— Ти си способна да обичаш едно дете, Марина. Никога не се съмнявай в това. Не си като майка си — каза й преди девет години Лаура, поставяйки ръка върху корема на Марина.
	Няколко часа по-късно я придружи до клиниката за аборти в Барселона, макар Марина да знаеше, че бащата на детето, което носеше в утробата си — Джереми, с трийсет години по-възрастен от нея, професор в Медицинския университет „Пърлман“ и познат сред студентите си като доктор Шърман — щеше да й помогне.
	— Кръстих я Наоми. — Погледна отново приятелката си и се усмихна тъжно.
	— Много хубаво име.
	— Калеб намекна, че може би е плод на изнасилване.
	— Е, това никога няма да разберем. Какво значение има сега кой е бащата? Направила си каквото е трябвало. Някое семейство ще я осинови и ще е щастлива.
	— Дано.
	— Уверявам те.
	Лаура извади маруля, царевица, лук и домати от хладилника, докато Марина поставяше поредната порция тесто в тигана.
	— Като говорим за родители… Трябва да ти споделя нещо — каза Лаура, като отвори крана на чешмата и започна да мие марулята.
	Марина я погледна очаквателно.
	— Швед е.
	— Кой е швед?
	— Донорът, Марина. Кой друг?
	— Но как разбра? — попита Марина изненадано.
	— Лекарката, която ми направи инсеминацията. При един от последните прегледи ми се стори уморена, отслабнала и въпреки че не се бях сближила с нея, попитах дали всичко е наред. Тя се разплака.
	— Наистина?
	— Знаеше, че съм психолог, и предполагам, че това я предразположи да си излее душата. Типичната история на мъж, който си оставя мобилния телефон вкъщи, и жена, която научава, че от бог знае колко време той е с друга и че тази друга е минавала за най-добрата й приятелка.
	Отнесоха _чапатито_ и салатата в хола и седнаха на дивана.
	— И тази година, може би от благодарност за тези безплатни терапии, а и като видя русото съкровище, което родих, ми намекна, че когато нямат достатъчно сперма, купуват от една шведска спермална банка.
	Марина онемя, когато Лаура й съобщи тази информация. Беше тема, която Лаура и Марина бяха обсъждали многократно в разговорите си — самоличността на донора. В Испания законът забраняваше да се дават сведения за донорите. Така че те двете, с помощта на Джереми, се свързаха с американската фирма _Криобанк Асосиейшън_. Частна фирма, която беше водеща в асистираната репродукция и която приемаше сперма само от студенти в Харвард, Йейл и Станфорд. Поради тази причина беше пет пъти по-скъпа от другите. Освен това _Криобанк Асосиейшън_ позволяваше на получателките на студентска сперма да избират цвета на кожата на донора, цвета на косата, цвета на очите, ръста и да чуят гласа му.
	Лаура хареса идеята да замине за Америка в търсене на най-добрия сперматозоид за бъдещото си дете, но беше по природа скептичка и най-вече скептичка по отношение на всичко, което идваше от САЩ.
	Една вечер отидоха заедно в един бар в Готическия квартал и докато пиеха червено вино и похапваха сардели, Лаура си представи как бъдещият й донор — хилав студент по математика, седнал в мъничко звукоизолирано помещение, принадлежащо на спермалната банка и намиращо се в центъра на Филаделфия — сваля ципа на дънките си „Левис 501“, пъха ръката си в слиповете и мастурбира пред телевизор, на чийто екран бледолик мускулест тип с три пъти по-голям пенис от неговия чука русокоса жена с огромни цици, която пищи от удоволствие. Пристигнаха още порции сардели и още чаши вино и женското въображение се развихри още повече… Накрая заключиха, че процедурата по събиране на сперма сигурно е подобна на тази в испанските клиники за асистирана репродукция. С малък нюанс, поясни Лаура, че мъжът, който мастурбира, може да е някой наркоман, изключен от училище в осми клас.
	След като разнищи обстойно темата и постави под съмнение факта, че американските университетски сперматозоиди са действително университетски, реши да се подложи на процедурата в родината си. Не само заради съмнението в произхода на спермата, но и защото трябваше да остане за период от три до девет месеца в САЩ, тъй като според статистиката вероятността да забременее при първия опит беше двайсет процента. Така че процесът можеше да се проточи с месеци, а тя не си се представяше да чака сама в Съединените щати, дори донорът да е доктор хонорис кауза в Станфордския университет.
	Така че в един януарски понеделник на 2004 г. тя остави случайността да избере сперматозоида, който щеше да й бъде инжектиран през асептичен канюл в отделението за асистирана репродукция на клиника „Дексеус“ в Барселона. И девет месеца по-късно в жилището, в което сега се намираха, в компанията на гласа на Ленард Коен, Марина извади от утробата на приятелката си Лаура прелестното момиче, което бе заченала.
	— Откакто знам това, този анонимен донор, биологичният баща на дъщеря ми, се промъква в сънищата ми… и ме измъчва, честно казано. Понякога бащата… Не знам защо го наричам баща — каза тя, мръщейки се на себе си. — Донорът се появява в съня ми като спокоен и добродушен човек, среден на ръст, рус, много красив, като дъщеря ми… и ги наблюдавам отдалече. Аз също съм в съня, прилича на филм… той върви из една пустиня и дъщеря ми тича радостно към него.
	— Това е хубав сън.
	— Да, знам. Друг път сънувам, че е алкохолизиран скитник, който влачи пълна с вехтории количка от супермаркет по ледените улици на бедните квартали в Стокхолм — завърши Лаура с известна тревога.
	— Откакто имаш тибетска детегледачка, ходиш често на кино, нали? — каза Марина с усмивка, опитвайки се да омаловажи сложния проблем, който измъчваше приятелката й.
	Двете се засмяха. В действителност Лаура не бе изпитала ни най-малко любопитство да узнае кой е биологичният баща на дъщеря й. Чии бяха сперматозоидите, които бяха въвели в яйчника й. Но след този разговор с лекарката, която бе извършила инсеминацията, пред нея се откри безкраен свят от сънища, който тя предпочиташе да избегне, но не можеше, защото тази друга половина на дъщеря й й се явяваше само докато спи.
	— А най-лошото от всичко е — продължи Лаура — че Швеция прие закон за разкриване на самоличността и децата, родени чрез асистирана репродукция, имат право да знаят кой е донорът, когато навършат осемнайсет години. — Тя спря за миг, после добави: — Макар че не виждам защо да й го казвам.
	— Сега ще ти отговоря с една твоя фраза… Лъжата никога не е добра — каза Марина с лека усмивка.
	— Да зарежем тази тема, достатъчно си блъскам главата над нея нощем… Сега искам да знам, скъпа приятелко, как ти е хрумнало да дадеш пълномощия на зет си след всичко…
	— Ти какво искаш да направя? Анна не е в състояние да се справи с документите за наследството. Явно има хиляди формалности — Марина повдигна вежди — а тя не прави нищо, без да се посъветва с него. Дадох му обаче ограничени пълномощия. Аз и сестра ми имаме последната дума.
	— Страх ме е…
	И така продължиха до четири сутринта, като бъбреха за какво ли не — за някои забавни случки в „Лекари без граници“, за живота им през месеците, в които не се бяха виждали, и подхранваха прекрасното приятелство, което бяха изградили с искреност и взаимно уважение в продължение на години. Сигурно двете приятелки нямаше да се видят отново с месеци, може би щеше да мине година или повече. Нямаше обаче значение, двете бяха от онези щастливки, които животът бе дарил с истинско съкровище. С едно здраво приятелство. Приятелство за цял живот, с което щяха да се гордеят до късна старост. Съветвайки се през деня и бъбрейки вечер сред _чапати_, червено вино и сардели.

	* * *

	През зимата корабната компания „Трансмедитеранеа“ правеше само един курс дневно от Барселона до остров Майорка. Фериботът побираше петстотин осемдесет и девет пътници, а в този ден не бяха повече от петдесетина. Малцина пътуваха до острова през зимата. Тези, които го правеха, предпочитаха двайсетте минути полет от барселонското летище до Палма де Майорка, а не осемте часа, които Марина щеше да прекара на ферибота до акостирането в пристанище Перайрес. Небето беше покрито с гъсти облаци и само един плах слънчев лъч успяваше да се промъкне през тях. Петдесетте пътници влязоха бързо във вътрешността на ферибота и се настаниха в креслата, без да си свалят палтата. Когато обаче Марина се качи на „Соренто“ — име, с което любимият внук на собственика на корабната компания бе кръстил ферибота — се отправи към носа.
	Един възрастен капитан, застанал на мостика, палеше двигателите. Дълъг сто и осемдесет метра и широк двайсет и пет, без почти никакъв екипаж и с шепа пътници, „Соренто“ приличаше на кораб призрак. Чайките кръжаха над него, издавайки грачещи звуци, в очакване някой щедър рибар да си спомни за тях. Пляскаха с криле, като се издигаха и се спускаха вертикално. Загледана в птиците, тя се опря на ръждясалия парапет на носа.
	Най-после Марина се намираше на мястото, на което искаше да бъде.
	Щеше да е по-практично да се качи в самолета от летището на Барселона и още по-бързо — да вземе директния полет от Франкфурт до Палма, но Марина предпочете да си припомни този бавен маршрут, тези осем часа по водите на Средиземно море. Същото пътуване, което направи с баща си на 21 декември 1982 година. Когато беше на седемнайсет години. Изпитваше нужда да възкреси този съкровен спомен, въпреки че щеше да я изпълни с носталгия. Можеше и искаше да си припомни дума по дума последния разговор, който бе имала с човека, когото бе обичала най-много в живота си, с Нестор Вега, баща й, на палубата на един ферибот, много приличащ на този, на който се намираше в момента.
	Отправи поглед към хоризонта. Тогава зимата също беше студена. Марина учеше последна година в престижния девически пансион „Сейнт Маргарет“ в град Филаделфия и се връщаше всяка година, за да прекара коледните празници с тях.
	— Скъпа, вече си истинска жена. Харесва ми как си се променила — каза баща й. — Гледам те и те слушам, и се гордея с теб.
	Това бяха първите думи, които баща й изрече, когато се качиха на ферибота преди повече от двайсет и пет години.
	— Татко… какви неща говориш.
	— Всяка година през кабинета ми минават стотици души и те уверявам, че се делят на много видове — чудесни хора, не толкова чудесни хора, просто хора, перверзни хора и противни хора.
	Марина се усмихна. Баща й беше критичен към всичко, понякога прекалено.
	— Мисля, че усилието си струва. Съзнавам, че не ти е било лесно да се откъснеш от нас, от мен, от Анна, от баба ти Нерея. — Направи пауза, но я спомена: — И от майка ти.
	Марина престана да го гледа. Защо трябваше да я споменава? Знаеше, че не е тъгувала за майка си… Нестор хвана ръката на дъщеря си. Щеше да направи всичко, за да прекарат празниците спокойно. Без викове, без упреци. Знаеше, че майка и дъщеря не могат да прекарат повече от два дни заедно, без да се скарат, без едната накрая да се разплаче, а другата да се изживява като нещастна, бог знае защо. Дъщеря му Марина заслужаваше спокойни празници. Щяха да излязат да плават с корабчето, стига времето да им позволеше.
	— И бъдещето ти, дъще… Какво искаш да правиш с живота си? — попита Нестор дъщеря си.
	— Какво имаш предвид, татко?
	— С живота си. Животът, който ти предстои, когато завършиш „Сейнт Маргарет“.
	— Не знам.
	— На острова няма медицински университет, можеш да учиш в Мадрид, където следвах аз, или тук, в Барселона. Или…
	Марина го прекъсна. Знаеше третата възможност, която щеше да спомене, но отказа да я чуе:
	— Не знам, татко. Сега не мога да ти отговоря. Знаеш ли? Струва ми се притеснително да те карат на седемнайсет години да решаваш какво да правиш. Какво да бъдеш до края на живота си.
	— Да. Вярно е. Но така стоят нещата.
	— Не си се представям в нов град. Да започвам отново. И отново сама. Понякога си мисля, че не трябва да продължа да уча.
	Изражението на Нестор се втвърди.
	— Какво говориш, дъще? — каза той разочаровано. — Би било жалко. От четири години учиш в един от най-добрите американски пансиони, подготвена си да влезеш в който и да е университет в света. Имаш отлични оценки. Не ме остави да довърша преди малко. Разбира се, би могла да учиш в университета в Мадрид или в Барселона, но директорът на „Сейнт Маргарет“ ми писа.
	— Знам, татко — прекъсна го отново Марина. — Има възможност да получа стипендия в Медицинския университет във Филаделфия — продължи тя без нотка ентусиазъм. — Той вече говори с мен.
	— И не се ли радваш? Знаеш ли какво означава това за бъдещето ти?
	— Директорът смята, че мога да вляза. Но има още много време дотогава. Освен това трябва да се явя на изпит, който е подобен на приемния, а той не е лесен.
	— Ще те приемат. Ще вземеш изпита. С отличие. Убеден съм. Стига да искаш, разбира се. Ако издържиш тестовете, ще ти предложат пълна стипендия и ще получиш най-доброто образование, за което един лекар може да мечтае. Заслужаваш това.
	Марина не искаше да говори за успехите си в училище, нито за бъдещето си, нито за каквото и да е друго, имащо нещо общо с всичко онова, за което толкова я хвалеха. Достатъчно й беше да стои мълчаливо, прегърнала баща си, на този стар ферибот. Да навакса изгубеното време. Не беше достатъчно да го вижда два пъти в годината. Живееше в продължение на девет месеца на хиляди километри разстояние от него и сега, когато беше на няколко милиметра от него, имаше нужда от тишина, от обич, а не от разговори, които се въртяха около успехите й в училище. Нестор обаче, неспособен да усети това чувство, продължи да говори за бляскавото бъдеще, което й предричаше.
	— Виж, ще ти разкажа една история. Спомняш ли си, когато те посетих миналата година? На връщане от Вашингтон, от един конгрес по медицина?
	Марина кимна утвърдително, без да го погледне. Защо не престанеше най-после да говори?
	— На конгреса се запознах с един американски гинеколог. Фармацевтичната компания ни беше настанила в същия хотел и първата вечер се оказахме един до друг на бара в заведението. Един много стар, кльощав и тъжен пианист пееше _Fly me to the moon_* на Франк Синатра. — Нестор се усмихна при този забавен спомен.
	[* Отведи ме на Луната (англ.). — Б.пр.]
	— Татко, какво точно искаш да ми кажеш?
	— Чакай малко, имай търпение. Пианистът беше ужасен и гинекологът ми каза: „Не знам дали да не му платя надницата за тази вечер и да му кажа да престане да ни измъчва“. Разсмяхме се. Подаде ми стеснително ръка и се представи. Казвам „стеснително“, защото всички на конгреса знаехме кой е, светило в гинекологията. Казва се Джереми Шърман. Любезен, малко по-възрастен от мен и за моя изненада, влюбен в Майорка. Посетил я с жена си, преди да се оженят, и най-важното, опитал _арос брут_* в кръчмата на Валдемоса. Невероятно, нали?
	[* Типично ястие от Майорка, приготвено с местен сорт ориз, месо и подправки. — Б.пр.]
	Нестор погледна дъщеря си, която стоеше все така с наведена глава, слушайки го с неохота.
	— Прекарахме останалата част от седмицата заедно. Сприятелихме се. Пишем си редовно, освен това той ми изпраща списания по гинекология, които е невъзможно да намериш на острова. Този човек, Марина, е декан на Университета по медицина „Пърлман“. И знам, че ще ни помогне, ако искаш да учиш там.
	Марина го слушаше, загледана в морето, което въпреки зимния сезон беше спокойно.
	— В последния ден на конгреса седнахме отново на бара до пианиста, който отново пееше _Fly me to the moon_… Жалка работа… Джереми е чудесен човек. Ще ни помогне.
	Нестор млъкна, чакайки отговора на дъщеря си.
	— Искам да се върна в Майорка, татко. Не искам да живея сама на седем хиляди километра от вас… Не разбираш ли?
	Нестор втвърди погледа си, а Марина отправи своя към него, опитвайки се да се покаже уверена.
	— Да, татко, да работя. Както много млади хора, които решават да не продължат учението си.
	— Как така ще оставиш учението? Марина, моля те. И какво ще работиш? — Не повиши глас, но тонът беше твърд и дъщеря му го познаваше добре.
	Марина го хвана за ръка. Знаеше, че баща й е разочарован от нея. Знаеше и я болеше. Беше обаче решил твърде много неща вместо нея и тя чувстваше, че макар да е на седемнайсет години, трябва да е господарка на собствената си съдба.
	Нестор се опря на парапета на кораба. Не разбираше дъщеря си.
	— Татко, не знам какво ще стане с живота ми. Знам обаче едно нещо. И то е, че искам да се върна. Искам да се върна, татко. Толкова тъгувах за вас. Толкова нощи сама в Съединените щати. Искам да съм близо до теб, до баба Нерея, колкото и изкуфяла да е и дори вече да не ме разпознава, до Анна. Единствено в това съм напълно сигурна. Че искам да се върна.
	Чайките продължаваха полета си. Стори й се, че вече не летят в кръг, а са се строили в триъгълник. Готвачът на „Соренто“ се приближи до парапета с парче сух хляб.
	— Чакат мен. Знаят, че няма да ги забравя — каза със сериозен глас готвачът.
	Марина видя как двама моряци развързват въжетата от кея Ботафорт и „Соренто“ бавно се отдели от него и пое към Майорка.

	* * *

	Анна предположи, че фериботът вече е отплавал от пристанището на Барселона. Отново се запита защо Марина е решила да пътува осем часа в студа с този неудобен кораб, а не е предпочела полета на „Райънеър“ за шейсет евро, който тя й беше намерила. Когато видя тънката игла, пълна с ботулинов токсин, която всеки момент щеше да се забие в крайчеца на горната й устна, забрави за сестра си. Анна отвори широко очи, наблюдавайки как палецът на лекарката натиска бавно буталото на спринцовката, изтласквайки сместа от серум и ботокс на прах, съдържаща се в спринцовката. Беше първата от двайсетте инжекции, които й оставаха, за да се изличат бръчките като „баркод“ над горната й устна.
	Кука — това беше името на пластичния хирург — извади иглата от лицето на Анна. Тя не изпита болка, но пребледня. Чувстваше се замаяна и за да не гледа спринцовката, се взря в стерилния кабинет, в който се намираше. Метални чекмеджета, течности, спринцовки, памук и големи бутилки със спирт. Иглата отново се заби в кожата й. Усети студена пот по дланите си. Хвана се за металната кушетка, на която лежеше. Докато държеше студения метал в потните си ръце, неволно си спомни за фобията, която имаше към иглите като малка. Спомни си вечерта, когато беше седемгодишна и се криеха с Марина под леглото на баба Нерея. Бяха видели баща си да отваря черната си чанта, пълна с опаковани игли. Двете избягаха в стаята на баба си. Нестор намери дъщерите си половин час по-късно и след като им се скара строго, ги ваксинира срещу едра шарка. Анна пищя, сякаш я колеха, като се чудеше на невъзмутимото държане на малката си сестра, която, вече ваксинирана, без да пролее нито една сълза, подреждаше спринцовките на баща си.
	Почувства как иглата излиза от кожата й. Стисна зъби. Лекарката попи с памук капката кръв, бликнала от устната й. Анна впери очи в белите латексови ръкавици, които държаха памука. Вдиша леко, опитвайки се да не мърда нито един мускул. Сега студената пот стигаше до подмишниците й. Усети слабост в краката си. Лекарката вдигна памука, който беше леко обагрен в червено. Анна видя кръвта си и затвори очи.
	Предната вечер й хрумна блестящата идея да влезе в компютъра на дъщеря си и да напише думата „ботокс“. Трийсет и осем милиона резултата. Кликна на първия и когато усети второто убождане, мониторът на компютъра сякаш оживя зад затворените й клепачи и тя си спомни страховитите неща, които бяха написани за _Clostridium botulinum_, бактерията, която й инжектираха в момента. Първото изречение, което прочете, гласеше: „Само един грам ботулинов токсин е достатъчен, за да убие един милион морски свинчета“. Текстът беше придружен от снимки на малтретирани морски свинчета в лаборатория някъде в Съединените щати.
	Отвори едното си око. Само едното. Лявото. Втренчи го в Кука, която отново натискаше с палец буталото на спринцовката.
	„Ако тази глупачка е сгрешила дозата, ще си остана завинаги на тази кушетка.“
	Лекарката видя, че пациентката я наблюдава с лявото си око, и се отдръпна назад.
	— Всичко наред ли е? — попита я, като отмести спринцовката от лицето й.
	— Не е ли доста топло тук? — каза Анна, като се надигна.
	— Е, чак пък доста топло… Не си спомням по-студена зима от тази. Отоплението е на двайсет и шест градуса. Мога да го намаля, ако искаш.
	— Навярно е от менопаузата — отвърна Анна, изненадвайки се от импровизирания си отговор. Оставаха й още няколко години до петдесетте и цикълът й беше все така редовен. — Може ли чаша вода?
	Кука беше нещо като приятелка. Беше й приятелка, докато това й изнасяше. Двете бяха учили в училище „Сан Кайетано“. Кука беше с две години по-малка от нея. Куро, мъжът на Кука, известен нотариус в Майорка и основател на _J & C Baker_ — уважавана адвокатска кантора на острова, и Армандо, мъжът на Анна, също бяха приятели от детство и членове на Кралския яхтен клуб на Палма. През лятото двете семейства излизаха да плават заедно. Веднъж с лодката на единия, друг път с лодката на другия. Освен това двете се срещаха на вечерите, които клубът организираше за всички жени членки и на които си приказваха за децата си, за мъжете си и за бръчките си.
	Кука й подаде чаша вода.
	— Вчера прочетох за това, което ми инжектираш. — Тя посочи спринцовката. — Такива ужасии пишат! Прочетох, че е три милиона пъти по-смъртоносно от отровата на кобрата и че _Ал Кайда_ го произвежда като оръжие за масово унищожение.
	— Моля? — каза Кука, опирайки се на масата.
	— Човек не трябва да влиза в интернет — каза Анна, след като отпи от водата. — Големи глупости пишат… Но човек, естествено, се плаши. Току-виж гушна букета заради две бръчки, които искам да изгладя.
	Кука потвърди за себе си това, което вече мислеше — че приятелката й, освен че е наивна, е и глупава.
	Преди две години Кука, излегнала се чисто гола на яхтата на мъжа си, прелистваше списание „Природа и живот“ и в него прочете, че ботоксът се използва като оръжие за масово унищожение и е бил забранен от Женевския протокол*. Тази лятна научнофантастична статия обаче само я развесели. Вторичните въздействия на ботулиновия токсин изобщо не я притесняваха. Беше наясно, че не иска да печели мизерна заплата като лекар в системата на здравното осигуряване. Твърде много дежурства в Университетската болница „Сон Дурета“, твърде много пациенти и твърде много години със заплата, която беше под две хиляди евро на месец. Така че благодарение на _Clostridium botulinum_ създаде собствена частна клиника и най-важното, бе успяла да смени старата шестметрова лодка с трийсет и пет метрова яхта… Такива бяха приятелките, с които общуваше Анна.
	[* Международен договор, забраняващ използването на химически и биологични оръжия в международни въоръжени конфликти. Подписан е на 17 юни 1925 г. в Женева. — Б.р.]
	— Искаш ли да продължим утре?
	— Не, не — каза тя, лягайки отново на кушетката. — Просто съм много мнителна. Да имаш случайно ибупрофен?
	Кука, леко раздразнена, се обърна и отвори шкаф, пълен с шишенца и лекарства. Извади хапче от шестстотин милиграма и й го подаде.
	— Изпих водата — усмихна се стеснително Анна.
	Кука напълни отново чашата и й я подаде, почти съжалявайки за отстъпката, която бе обещала да й направи като на приятелка.
	Анна изпи водата и върна чашата на лекарката.
	— Ще ти пусна музика. Ще те отпусне.
	Очевидно лекарката мислеше за себе си, а не за своята пациентка. Имаше нужда да чуе музиката си за релаксиране, която слушаше в центъра _Кундалини Йога Майорка_ всеки следобед заедно с други жени на средна възраст, докато следваха инструкциите на Карлос Шанкар Авхит, в действителност Карлос Фернандес Фернандес — нагъл тип, който обикаляше индуистките ашрами веднъж в годината и бе успял да създаде собствена школа и с когото Кука, между другото, се чукаше от време на време.
	Звуците на ситар преминаха в релаксираща музика. Шестстотинте милиграма ибупрофен започнаха да оказват въздействие.

	* * *

	Анна плъзна кредитната си карта в ПОС терминала в кабинета на Кука. Помисли си, че има да свърши още куп неща преди пристигането на Марина. Да мине през супермаркета, за да купи прясна риба, през цветарския магазин за букетче суха лавандула, да прибере от химическото чистене костюмите на мъжа си, да вземе Анита от училище и най-важното, което най-много я тревожеше, да приготви стаята за Марина. Беше дала точни нареждания на филипинката как да я подреди, но Анна искаше да прегледа всичко преди пристигането й.
	В кабинета влезе седемдесетгодишна жена. От прекомерното инжектиране на ботокс очите й бяха прекалено ококорени, устните — прекалено издути, и челото — прекалено гладко. Ако се съдеше обаче по държането й, жената се смяташе за хубава. Анна си пожела да не си загуби ума до такава степен, че да се превърне в подобно плашило с рибешки очи.
	ПОС терминалът издаде продължително писукане.
	— Не я приема — каза й една помощник медицинска сестра, дъвчеща дъвка.
	— Как така не я приема?
	Жената поклати глава.
	— Сигурно има проблем с ПОС терминала — предположи Анна с известна тревога.
	Беше първи февруари. Банката имаше нареждане да извършва на тази дата прехвърлянето от сметката на мъжа й в нейната. Сигурно беше грешка.
	— Тази сутрин минаха няколко без никакъв проблем — заяви помощник медицинската сестра. — Нямате ли в брой?
	— Не, госпожице. Нямам навика да нося толкова пари в брой — оправда се тя леко засрамена и забеляза, че седемдесетгодишната жена я гледа втренчено.
	— Почакайте за секунда — помощник медицинската сестра заобиколи бюрото, направи балон с дъвката си и влезе в стаята, където Кука подмладяваше друга жена.
	Анна извади мобилния си телефон от чантата „Луи Вюитон“ и позвъни на мъжа си. Може би ставаше дума за банкова грешка? Знаеше, че мъжът й няма да отговори, но изчака, държейки телефона до ухото си… за всеки случай. Погледна към кабинета на Кука. Отново погледна жената с рибешките очи. Затвори телефона. Отново се опита. Напразно.
	Сложи мобилния телефон в чантата и си помисли за невероятното наследство, което направо й бе паднало от небето. Никога повече нямаше да допусне да преживее подобно унижение. Какъв срам!
	Кука се приближи до нея.
	— Съжалявам. Картата сигурно се е повредила.
	— Ще ми платиш на следващата вечеря в клуба. — Кука се поколеба: — Или когато можеш… Не е спешно.
	Това моментно колебание подсказа на Анна, че Кука знае нещо за финансовите затруднения, които имаха с мъжа й. Беше логично — Куро се занимаваше с делата на Армандо, но те двете никога не бяха разговаряли за това, и тя изпита още по-голям срам.
	— Ще ти ги донеса още днес следобед.
	— Спокойно, ще ми платиш, имам ти доверие, нали сме приятелки.


>	3.
>	Семейството, или лимонов сладкиш с маково семе

	_Необходими продукти:_
	настърганата кора на 2 лимона от дръвчето на баба Нерея
	30 г маково семе
	350 г пълнозърнесто брашно
	200 г кафява захар
	250 мл пълномаслено прясно мляко
	200 г масло
	3 яйца
	1 пакетче мая на прах
	1 ч. л. сол
	_Начин на приготвяне:_
	Смесете брашното, маята и солта. В отделен съд разбийте яйцата, кафявата захар и настърганата лимонена кора. Налейте млякото. Разтопете на бавен огън маслото и го изсипете в течната смес постепенно, като непрекъснато бъркате. След като сместа стане гладка, добавете сухата смес. Накрая добавете маковото семе.
	Поставете сладкиша в предварително загрята на 180 градуса фурна и печете в продължение на един час.

	* * *

	Имелда съзнаваше колко е важно посещението на сестрата на госпожата и изчисти всички помещения с изключително старание. В къщата почти не се говореше за нея. Знаеше само, че се казва Марина, че живее в Африка и е лекар. На една Коледа чу госпожата да казва, че би се радвала Марина да е с тях, но никой от семейството не й бе обърнал особено внимание.
	Плъзна ръка по бялото вълнено одеяло, с което бе застлано леглото в стаята за гости. Опъна ленените чаршафи под него и както й бе казала госпожата, сгъна чаршафа върху одеялото така, че да се виждат избродираните светлосини букви: Н & А.
	Преди една седмица госпожата я бе помолила да свали от тавана една пластмасова кутия, в която бяха прибрани тези стари чаршафи. Бяха пожълтели, но госпожата не поиска да ги изпере в пералнята. Нареди й да ги извари и да ги остави на слънце два дни. „Никакви перилни препарати и белина — каза й тя — от тях синята бродерия ще избелее.“ Филипинката ги погледна доволно. Бяха станали снежнобели. И буквите не бяха избледнели, което най-много тревожеше госпожата. Прокара ръце по буквата „Н“, инициала на Нестор, и по „А“, инициала на жена му Ана де Вилальонга — родителите на Анна и Марина. Инициали, които бе избродирала баба Нерея за сина си и снаха си. И тези старинни чаршафи, също като къщата, бяха част от чеиза, който тя бе подарила на сина си Нестор в деня на сватбата му и който той щеше да остави в наследство на двете си дъщери.
	Тази малка стая, която Имелда чистеше, й се струваше най-хубавата, въпреки че през четиринайсетте години, откакто работеше тук, не бе използвана нито веднъж. Беше малък оазис в претрупаната и задушаваща къща. Останалите помещения бяха пълни с вещи, които трябваше да чисти старателно. Тази стая обаче, с бели стени, без украшения и практически празна, излъчваше покой и уют. До леглото — дървено нощно шкафче с лампа в моряшки стил. В подножието на леглото имаше огромен внушителен сандък, също от дърво, който й се струваше много старинен и й напомняше за сандъците на филипинските моряци.
	Първия ден, когато дойде да работи тук, госпожата й заповяда да качи сандъка от мазето и да го постави в тази стая. Имелда се опита да го качи сама, но беше прекалено тежък. Така че двете, с помощта на една ръждясала количка, го завлякоха в стаята. Госпожа Анна я научи да го почиства със сух парцал и с препарат против дървояди, който двете отидоха да купят от един железарски магазин в Палма.
	На Имелда й се стори странно, че госпожата й нареди да чисти ежедневно цялата къща — спалнята, тази на дъщеря й, кухнята и баните — докато стаята за гости — само веднъж в месеца, защото никой не я използваше. Този стар сандък обаче трябваше да го почиства всеки ден. И така и правеше през четиринайсетте години, в които живееше и работеше в тази къща. И доколкото знаеше, този сандък не бе отварян през цялото това време. Беше й любопитно да узнае какво има вътре, но я възпря онази дискретност, толкова присъща на филипинската култура.
	Пръсна почистващ спрей върху стъклото на прозореца. Докато го бършеше, отправи поглед към морето, безбрежното море — може би тези води се бяха плискали в бреговете на родната й река Пасиг. Река, която се вливаше в залива на Манила, където преди четиринайсет години бе оставила дъщеря си на грижите на майка си. Имелда емигрира в Испания с единствената цел да осигури на четиригодишната си дъщеричка по-добър живот. Имелда извади късмет, голям късмет, както й казаха други филипинки, които работеха на острова, защото още с пристигането си намери работа в дома на семейство Гарсия Вега. Госпожа Анна току-що бе родила и имаше нужда от помощ в чистенето на къщата, но най-вече в гледането на новородената й дъщеричка. И така и стана. Още със стъпването си в тази къща Имелда започна да се грижи за това чуждо дете, сякаш беше нейно собствено. Сякаш бе излязло от нейната утроба. И след четиринайсет години Имелда все така работеше в тази къща, оправяше легла, бършеше прах, чистеше умивалници, готвеше и спеше при семейство, което не беше нейното. От понеделник до събота, със свободни следобеди в четвъртък и неделя. Семейство, което не знаеше името на дъщерята, която все така я чакаше търпеливо, след четиринайсет години, седнала на брега на река Пасиг.
	Прозвуча два пъти клаксон на кола — госпожата се бе върнала.

	* * *

	Анна отвори багажника на беемвето кабрио в металическо синьо, с което се придвижваше из острова. Къщата, в която живееше, се намираше на няколко километра от центъра на Палма, в уединения квартал Сон Вида, и поради редкия обществен транспорт пътуваше с колата по този маршрут ежедневно, изпълнявайки задълженията си на майка и съпруга.
	— Днес много малко сте напазарували, госпожо Анна — каза й Имелда, вадейки единствената торба с миризма на риба от багажника на беемвето.
	— Имах много неща за вършене и времето не ми стигна — излъга Анна.
	След случката с кредитната карта и на излизане от клиниката за естетична хирургия тя извади протърканото портмоне „Луи Вюитон“ и установи, че са й останали две банкноти от по двайсет евро и малко дребни. Не бяха достатъчни, за да плати процедурата с ботокса, но стигаха, за да купи риба от площада.
	За да убие времето, се разходи из модните магазини на площад „Вайлер“ и булевард „Хайме III“, докато чакаше края на пазарния ден, когато продавачките на риба на площада предпочитаха да намалят цените, вместо да изхвърлят прясната стока. Често правеше това — да отива на пазара в последния момент, когато вече не й оставаха почти никакви пари в сметката. Това положение обаче най-после щеше да приключи. Мъжът й, който беше добър спекулант, щеше да намери добър купувач за това благословено наследство, което им беше паднало от небето…
	— Сестра ми ще пристигне към осем. Не се ли обади? — попита тя Имелда, като затвори багажника на колата и изкачи стъпалата на гаража, които водеха към вътрешността на къщата.
	— Не, госпожо, никой не се е обаждал.
	— Останаха картофи, нали?
	— Да, госпожо.
	Влязоха директно в хола. Беше във френски стил с нюанси на рококо. Анна и майка й го декорираха преди сватбата, вдъхновявайки се от снимките на къщи на испански богаташи в списание „Ола!“. Избраха сив тон за стените и седефени цветове за мебелите. Кожен диван заемаше видно място в хола. Срещу дивана — скрин от миналия век, подарък от свекърва й. Следваше махагонова библиотека, декорирана с непрочетени старинни книги, с порцеланови фигурки „Лядро“* и сувенири, донесени от екскурзиите, организирани от туристическа агенция „Алкон“ — китайска ваза, тибетски буда, японски барабан и ацтекска маска. И последната, най-използвана старотия в претрупания хол — шезлонг, тапициран с леопардова кожа и поставен пред огромен плазмен телевизор, където тя си позволяваше кратки почивки, преди да отиде да вземе дъщеря си Анита от „Сан Кайетано“.
	[* Прочута испанска марка на ръчно изработени порцеланови фигури. — Б.пр.]
	Анна свали палтото си и го остави на дивана. Взе дистанционното и се излегна на шезлонга. Новините вече бяха започнали. Нищо ново. Войни, смърт и глад.
	Имелда се приближи до нея и постави в скута й чиния със зелен фасул и картофи. Имелда отиде в кухнята. Сипа си от същото ядене като на госпожата и седна на кухненската маса така, че да вижда телевизора в хола.
	— Имелда, картофите са твърди. Обясних ви да ги готвите в отделни съдове — каза й Анна, повишавайки леко глас, без да се обръща към нея. Изрече това с фамилиарен тон, без упрек, като един от безбройните разговори, които водеше с прислужницата си от четиринайсет години.
	— Направих го, госпожо, както ми казахте — отвърна й тя като припев, като заучена фраза.
	— Тогава ги варете по-дълго, ако обичате, и ми донесете сол.
	Имелда се изправи. Влезе отново в хола и й подаде солта. Върна се в кухнята. Седна на масата и продължи да се храни, гледайки новините на плазмения телевизор в хола.
	Започнаха местните новини. Инфлация, безработица, социално недоволство и една новина, която я накара да престане да мачка твърдите картофи — случай на корупция в Майорка, наречен от полицията операция „Грим“. Въпреки че журналистката не обясни защо бяха кръстили операцията с това странно име, Анна знаеше, че предполагаемата обвиняема за данъчни престъпления, за злоупотреба с публични средства, за длъжностно престъпление и измама към администрацията, освен че беше редовна клиентка на приятелката й Кука, беше луда по козметиката и от несесера си „Лоуи“ вадеше само кремове на „Шисейдо“, спирали на „Ив Сен Лоран“, червила на „Диор“ и серум с екстракт от хайвер. Беше близка приятелка на мъжа й и понякога двете се освежаваха заедно в тоалетните на Кралския яхтен клуб в Палма. Майорка беше много малък остров.
	Продължи да се храни бавно, слушайки станалите вече досадни случаи на политическа корупция в Испания, докато накрая започна международната хроника. Анна чакаше с нетърпение новините от Африка. Нямаше значение каква война или каква суша имаше на този огромен континент в близост до тях. Следеше ги внимателно, с чувство на гордост, защото знаеше, че там беше малката й сестра, работеща всеотдайно за другите.
	Шестстотинте милиграма ибупрофен, които бе взела няколко часа по-рано, свършиха работа и Анна заспа, преди метеорологът да съобщи за бурята, която щеше да връхлети острова.
	Имелда се нахрани. Влезе в хола и угаси телевизора. Покри Анна с едно одеяло. Взе подноса й и се върна в кухнята. Изми съдовете. Подсуши ги и ги прибра в шкафа.
	Госпожата я бе помолила да приготви масата в хола за вечерята със сестра й. Беше нещо необичайно, защото само в неделите сядаха на тази маса. През останалите дни на седмицата се хранеха на подноси пред телевизора.
	Имелда извади бялата ленена покривка, порцелановите чинии и сребърните прибори. Тихичко, за да не събуди госпожата, сложи покривката, подреди чиниите и приборите. След като приключи, се прибра в стаята си. Трябваше да се издокара, за да слезе в центъра. Имелда имаше важна среща.
	Час и половина по-късно двете седнаха в беемвето. Имелда бе разпуснала косата си, бе си сложила лек грим и носеше палто от черен вълнен плат. С това черно палто, без традиционната униформа на домашна прислужница, която носеше всеки ден, изглеждаше различна жена.
	— Много сте хубава днес, Имелда. Това палто ви отива — каза й искрено Анна.
	— Благодаря, госпожо. Днес е рожденият ден на дъщеря ми. Навършва седемнайсет години.
	— Така ли? И сте се напръскали с нов парфюм — добави Анна.
	Филипинката кимна с усмивка.
	Четвърт час по-късно Анна остави Имелда в разнебитен телефонен център в сърцето на Палма — „Саи Баба Телеком“, управляван от един странен пакистанец. На витрината бяха окачени постери на безброй телефонни компании, чрез които човек можеше да се обади до всяко място в света на ниска цена. В помещението имаше дълга редица от компютри, а срещу тях — десет мънички кабини с телефон и табуретка, откъдето Имелда, облечена за случая и ухаеща на сладникав парфюм, се обади на дъщеря си, за да й честити рождения ден.

	* * *

	Анна паркира беемвето успоредно на тротоара на няколко метра от главния вход на училище „Сан Кайетано“. Остави отоплението включено. Кука имаше право — беше една от най-студените зими през последните десет години.
	Видя група майки да разговарят оживено пред входа. Въпреки че убожданията с ботокс почти не се забелязваха, предпочете да не излиза от колата и за да избегне визуален контакт с някоя от майките, извади мобилния си телефон от чантата и го погледна.
	Знаеше, че в телефона няма никакво съобщение, но си помисли, че Марина би трябвало вече да й се е обадила, за да й каже, че е пристигнала в Барселона, че ще вземе ферибота… В имейла, който й бе изпратила преди седмица, й написа:
	„Пристигам на 1 февруари с ферибота в 8 вечерта. Ще ти се обадя, щом сляза.“
	Един свещеник отвори вратите на „Сан Кайетано“. Първи излязоха най-малките. Момичетата — с морскосини поли в тон с чорапогащниците и със светлосини блейзъри, момчетата — и те с блейзъри и с фланелени панталони с права кройка, също в морскосиньо. Беше същата униформа, която тя и сестра й носеха преди трийсет години. Забеляза петнайсетгодишните съученички на дъщеря й да излизат. Повечето бяха с твърде къси поли на униформата, без палта и зъзнещи от студ, с накриво поставени раници на гърба, скрити зад дългите им коси. Най-дръзките си палеха цигара, без да ги е страх, че ще ги видят. Други флиртуваха с момчетата от по-горен клас.
	Беше училището на отрочетата на висшата класа в Майорка и това си личеше. Всички имаха вид на деца с щастлив живот, с весел живот, с охолен живот. Анна често разговаряше с майките за изпитите на децата им, за извънучилищните дейности, за триезичието в учебните стаи, за битките, които водеше родителската асоциация. Това бяха темите на разговорите всеки следобед, откакто тригодишната Анита постъпи в училището „Сан Кайетано“. И никакви други. Би се радвала да се сближи с някоя от тях, но в действителност не се сприятели с никоя. Изпитваше недоверие. Защото тя, без да е от активните майки в училището, научаваше всички клюки незабавно. А не желаеше животът й да бъде в устата на другите. „Трябва да спазваме благоприличие, дъще. Слушай, гледай и мълчи.“ Една от прословутите фрази на майка й, Ана де Вилальонга, която се бе запечатала в паметта й.
	Най-после дъщеря й излезе — сама, както винаги, без компанията на тъй необходимата за тийнейджърите група. Вървеше с наведена глава, загърната в огромно палто, с което се надяваше да скрие тялото си. Защото дъщеря й Ана не бе наследила нищо от външността на майка си. Генетиката се бе постарала да възпроизведе в нея чертите на Армандо, баща й. Беше пълна и едра като него. С широк ханш и рамене, с яко телосложение. Освен това изглеждаше двойно по-пълна, отколкото беше в действителност, заради количеството дрехи, които навличаше една върху друга. А от плуването, което практикуваше от осемгодишна възраст, плещите й се бяха разширили.
	— Вместо Анита би трябвало да наричаме дъщеря ни Анище — пошегува се Армандо на една обща вечеря в Кралския яхтен клуб в Палма.
	После, за да развесели сътрапезниците, Армандо си припомни как на една Коледа петгодишната Анита намерила под коледната елха балетно трико и пачка, калцуни и малко елече, всичко в розово. Момичето взело балетния екип, сложило го в скута на майка си и й казало (за да стане по-смешно, Армано имитираше детския глас на момиченцето):
	— Това е гадост.
	И сътрапезниците се запревиваха от смях, както правеха винаги в компанията на толкова симпатичния и словоохотлив Армандо. Всички се скъсаха да се кискат, с изключение, разбира се, на жена му, която сви устни… защото грубата и лишена от женственост външност на дъщеря й никак не й се нравеше.
	Това, което Армандо не знаеше и следователно не можеше да разкаже на приятелите си от Кралския яхтен клуб, бе, че Анна не обърна внимание на съпротивата на дъщеря си и подкупвайки я с два бонбона „Сугус“, я облече от главата до петите за първия й урок по балет. Тъй като момичето не знаеше къде отива, влезе спокойно в залата, където двайсет момичета, също облечени с розови пачки, правеха _relevé_*, следвайки движенията на една слаба трийсетгодишна жена.
	[* Повдигане на палци (фр.). — Б.пр.]
	В деня на втория урок, след като излапа пет „Сугус“-а и само на няколко метра от входа на училището по танци, тя прегърна един уличен стълб и каза, че няма да влезе отново в това ужасно място. Майка й я помоли да не върши глупости и да пусне стълба. Анита се вкопчи още по-здраво в металната тръба и помоли майка си да си отидат вкъщи, защото вече била уморена след толкова часове в училище и балетът не й харесвал. Анна обаче си бе наумила, че дъщеря й трябва да учи балет. Щеше да я направи по-женствена. Да я научи да се движи по-грациозно. Освен това бе платила таксата за записване за цялото тримесечие.
	Предложи й целия пакет със „Сугус“, обеща да й купи ягодова близалка с дъвка в нея и сладкиши, богато поръсени с бяла захар. Анита обаче отказа. „Не искам, не и не.“ Анна се опита да й откопчи ръцете от тръбата, но Анита се противопостави и отново я сграбчи. Ужасно ядосана, Анна успя да хване едната й ръка. Анита, която стоеше все така вкопчена с другата ръка в тръбата, започна да плаче, да се моли и да се поти; потекоха й сополи от носа и приличаше по-скоро на някое дете диваче, хванало се за дърво в Амазония, отколкото на пълничко момиченце от висшата класа, отиващо на урок в престижна школа за балет. Другите майки, които водеха дъщерите си — спокойни, с идеално забодени фуркети в коковете — ги гледаха изпод око на минаване, правейки се, че не виждат нищо, но изглеждаха ужасени…
	— Момичето може да го удари ток — каза й една баба, която водеше внучката си за ръка.
	— Как така да я удари ток? — попита разтревожено Анна.
	— Вчера една улична лампа в „Солер“ гръмна… нали знаете… Заради влагата от дъждовете. Тези лампи са много стари — продължи бабата, без да съзнава добре какво приказва.
	— Но какво говорите — каза Анна, която почти повярва на старицата и продължи да дърпа дъщеря си.
	— Като гледам как се поти малката… — заключи бабата и изчезна зад вратата на школата.
	И така, след този разговор за къси съединения на уличното осветление в Майорка връзката на Анита със света на танца приключи. Три години по-късно и по собствено решение помоли майка си да я запише на плуване. И оттогава тренираше всеки ден от седмицата.
	Все пак Анита бе наследила една черта от семейство Вега. Роди се с красиви очи с лешников цвят, като очите на дядо й Нестор, като очите на майка й. Същите очи бе наследила и Марина. Вместо да ги показва обаче, Анита ги криеше зад неравно подрязания от нея самата бретон.
	Анита се приближи неохотно до колата. Отвори вратата и без да погледне майка си, я поздрави лаконично.
	— Как мина денят, скъпа?
	Затръшване на вратата.
	— Както винаги.
	Анита протегна ръка към таблото и без да попита, изключи отоплението. Свали с нежелание палтото си.
	Анна потегли, махайки с ръка за сбогом на две майки, които разговаряха весело с дъщерите си.
	— Как мина изпитът по математика? — попита Анна със спокоен глас.
	— Не знам. Няма как да разбера оценката. Нали беше днес.
	— Да, но ти как смяташ?
	Анита сви рамене и повдигна вежди.
	— Сложих ти сандвича в чантата за плуване.
	— Не съм гладна.
	Изминаха в мълчание пътя до басейна.
	— Ако ми беше купила мотора, за който те моля от една година, нямаше да ти се налага да ме возиш всеки ден.
	Анна нямаше намерение да влиза в този спор. Бяха го водили много пъти. След пет минути стигнаха до спортния комплекс. Анна паркира и Анита взе чантата за плуване от задната седалка.
	— Моля те, излез навреме, тази вечер пристига леля ти Марина.
	— Да, мамо, каза ми го сутринта — отвърна й тя, като отвори вратата на беемвето.
	— Да, вярно… бях заб…
	Затръшване на вратата.
	Анна проследи с поглед дъщеря си. Вървеше прегърбена, вперила поглед в земята. Бе се опитала да я заведе на пазар, както правеха приятелките й с подрастващите си дъщери. Дъщерята на Кука умираше да ходи на „шопинг“. Два пъти в годината — в началото на зимния сезон и в началото на пролетния — купуваха билети за авиокомпания „Вуелинг“ до Мадрид и обикаляха магазините с маркови дрехи в квартал Саламанка и винтидж магазините в квартал Маласаня.
	Анита обаче се задоволяваше с анцузите в тъмни цветове и бяла ивица и със суитшъртите с качулка, които купуваше от втория етаж на „Алкампо“*.
	[* Голяма верига хипермаркети в Испания, част от международна търговска група. — Б.р.]
	Бе се опитала да я заведе във фризьорския салон, в който ходеше самата тя, но Анита упорито държеше на прическата си на паж, която я загрозяваше.
	Бе се опитала да я заведе на козметик, за да й махне черните точки, толкова присъщи на пубертета. Тя обаче отказа да й пипат лицето.
	Бе се опитала да я научи да върви елегантно, а не с тази нейна походка на слон. Анита й обърна гръб, когато майка й започна да й обяснява как трябва да изпъва върха на крака си, преди да опре стъпалото на земята.
	Бе се опитала да я научи да позира за снимка, като едновременно вдига очи нагоре и навежда брадичката, както правеха Пресли и дъщерите й. Само че Анита, загледана в снимката на списанието „Ола!“, което майка й бе оставила на коленете й, за да й покаже позата, я попита ни в клин, ни в ръкав дали пуши трева.
	Бе се опитала да я научи да се усмихва, да не жестикулира, когато говори, да не произнася думата „бива“, да благодари. С една дума — да има класа.
	— Важна е класата, която притежава човек. Човек се ражда с класа, но класа се и придобива. — Друга от сентенциите на майка й.
	Анита обаче отказваше да прави каквото и да е, което идваше от майка й. Не желаеше да прилича на нея, нито на която и да е друга от приятелките й от Кралския яхтен клуб в Палма.
	Слончето вървеше към общинския басейн. Анна видя, че дъщеря й пъха ръка в чантата за плуване. Знаеше какво търси — сандвича. Така и беше. Анита извади сандвича, който Имелда бе увила в станиол. Отви го. Смачка станиола на топка. Вдигна ръка и запрати топката към едно кошче, намиращо се на повече от три метра разстояние. Уцели го. Погледна сандвича със _собрасада_*, която толкова обичаше. Отвори устата си и с едно захапване погълна половината.
	[* Колбас от свинско месо, смесено със сол, червен пипер и черен пипер. — Б.пр.]
	— Анище — въздъхна Анна, завъртайки ключа в контакта.

	* * *

	Банският, хавлиената кърпа, блузата, полата от униформата и чорапогащникът се въртяха в барабана на пералнята.
	Анита взе _собрасадата_, която бе окачена на един метален лост в кухнята. В този момент влезе Имелда.
	— Здравей, Имелда — каза Анита мило.
	— Да ти помогна ли с нещо? Искаш ли да ти отрежа хляб? — попита филипинката.
	В гласа й имаше известна тъга, която Анита, разбира се, не долови.
	— Не, благодаря. Ще вечерям с леля ми. Но трябва да хапна нещо, умирам от глад. Днес направих почти сто дължини — каза тя на себе си. — Какво има за вечеря?
	— Лаврак със запечени на фурна картофи.
	Анита направи гримаса, която разсмя Имелда — знаеше, че от малка мрази риба. Когато беше бебе, колко пъти се бе опитвала да й даде каша от риба, но беше истинско мъчение да й пъхне дори една лъжица в устата. Кашата се озоваваше на земята, в боклука или върху униформата й на бледорозови райета. На три години Анита откри пачата, _собрасадата_, кървавицата и хубавото сирене и се хранеше с тях.
	— Е, добре, ще хапна малко хляб с колбаса.
	Имелда отвори кутията за хляб. Бе останала една франзела от сутринта.
	— Не се безпокой, Имелда, остави на мен.
	Анита не създаваше много работа на Имелда. Переше дрехите си. Оправяше леглото си. Подреждаше банята и просваше кърпите. Имелда минаваше стаята й с прахосмукачка всеки ден по заповед на госпожата, но всъщност не се налагаше.
	Анита разряза франзелата надве.
	Имелда взе един домат от клонката*, която висеше до колбасите. Извади зехтина и морската сол от шкафа.
	[* Tomate de ramallet (исп.) — традиционен за Майорка начин за запазване на доматите през зимата. Берат се още зелени домати от последната есенна реколта, завързват се един за друг като грозд и се окачват на проветриво място. — Б.р.]
	— Да ти направя ли един? — попита Анита.
	Имелда се поколеба. Вече бе вечеряла, но след толкова години в Майорка се бе пристрастила към хляба със зехтин и с домат от клонка.
	Седнаха да се хранят и докато двете похапваха, Анна оглеждаше стаята за гости, където щеше да спи Марина. Прокара ръка по бялото одеяло от кашмир и памук, въпреки че по него нямаше нито една гънка. Опъна чаршафите и постави по-високо възглавниците, за да могат да се виждат по-добре инициалите Н & А. Усмихна се — това беше леглото, под което се бяха скрили с Марина, за да не ги ваксинират срещу едра шарка. Взе лилавото букетче от суха лавандула и го остави внимателно върху старинния моряшки сандък.
	Ръчният й часовник показваше седем и петдесет и пет Марина щеше да слезе от ферибота всеки момент.
	Извади мобилния телефон от задния джоб на дънките си. Провери дали е в ред. Имаше го от четири години и досега не й бе създавал проблеми.
	Огледа стаята за последен път. Затвори вратата и тръгна по коридора към спалнята си. Прекоси я и влезе в банята. Погледна се в огледалото. Приближи се, за да провери дали ботоксът е дал някакъв резултат. Никакъв. „Три дни“ — бе й казала Кука. Все още не можеше да гримира лицето си, но очите — да. Извади от несесера спирала. Разтърси я, защото беше на края и вътре не бе останало почти нищо. Пъхна четчицата до дъното и с въртеливи движения извади оскъдното съдържание. Внимателно я прокара по миглите си. Помисли си, че първото, което ще направи с парите от наследството, е да си купи спирала „Ив Сен Лоран“, същата, която й бе заела корумпираната политичка в тоалетната на Кралския яхтен клуб в Палма. Намаза устните си с балсам с аромат на какао с гланциращ ефект. От една малка кутия извади класически перлени обици. Сложи си ги. Среса с четка косата си и отново се огледа. Беше готова. Чувстваше се щастлива, че ще види отново сестра си. Наистина беше щастлива. Притесняваше я първата среща между Армандо и Марина. Мъжът й беше сладкодумен и чаровен извън дома им, но щом прекрачеше прага вкъщи, показваше властния си и избухлив характер. Марина знаеше това много добре. Нямаше да понесе да се повтори отново онази ужасна кавга между сестра й и мъжа й. Макар че, слава богу, времето лекува всичко и сега жадуваше единствено да изживеят спокойно малкото дни, които Марина щеше да прекара при тях.
	Отново извади телефона от джоба на дънките. Осем и десет. Фериботът често закъсняваше. Но Армандо? Къде беше Армандо?
	Помоли изрично мъжа си да бъде в осем вкъщи. Сложи отново мобилния телефон в джоба и излезе от банята. Отвори гардероба и извади елегантно бежово палто от кожа, което знаеше, че й отива. Излезе от спалнята. Слезе по стълбата в хола. Вдигна слушалката на стационарния телефон, поставен върху скрина, и набра номера на телефона в офиса на мъжа си. Помисли си, че секретарката вече си е отишла. Никой не отговори. Армандо не обичаше да му се обаждат по мобилния. Днес за втори път му звънеше… Въпреки че не й бе вдигнал.
	Прозвуча телефонният секретар. Тя затвори.
	Отправи се към кухнята. Имелда и Анита ядяха пача.
	— Имелда, рибата готова ли е за печене?
	— Да, госпожо, в хладилника е.
	Анна отбори хладилника и видя, че картофите са нарязани на тънки кръгчета, лукът — на полукръгове, чесновите скилидки — на фини резени, а отгоре бе поставена рибата. Перфектно.
	— Когато сестра ми се обади, загрейте предварително фурната. Залейте лаврака със струйка бяло вино и след двайсет минути го сложете да се пече.
	Имелда кимна с глава. Анита избърса ръцете си в една кърпа и излезе от кухнята.
	— Нали ще вечеряш с нас, Анита? — попита я, като видя, че изкачва две по две стъпалата към горния етаж.
	— Да — отвърна дъщеря й лаконично.
	Макар че връзката с майка й бе практически нулева, знаеше колко е важно пристигането на Марина за нея. Освен това изпитваше огромно любопитство да се запознае с тази тайнствена леля, която пътуваше из целия свят. Анна й бе показала техни снимки като малки. Направи й впечатление колко различни бяха. Майка й — толкова руса. Леля й — толкова мургава. Майка й — със слабо нежно лице; Марина — с кръгло лице и бузи с очарователни трапчинки. Знаеше, че леля й Марина е била с майка й по време на раждането й, но никога не се запита защо леля й, след като е била в този толкова важен момент в живота на майка й и на нея самата, никога повече не се обади и никога повече не ги посети. Просто бе изчезнала.
	Мобилният телефон иззвъня. Извади го от задния джоб на дънките си. На екрана — Армандо. Прие веднага обаждането. Някакви панамски съдружници пристигнали на острова и го поканили на вечеря. Не можел да отклони поканата. Тези вечери били част от работата му. Било важно да присъства. Извини й се. Сбогува се набързо, като преди това не пропусна да й напомни, че продажбата на мелницата във Валдемоса ще се състои в понеделник в пет часа следобед и че трябва да предупреди сестра си. Армандо затвори телефона.
	Анна прие равнодушно съобщението на мъжа си. Всъщност дори беше по-добре, че няма да присъства на първата среща между нея и сестра й. Само че той самият настоя за тази вечеря. От години вече не изпитваше чувство на разочарование. Бе превъзмогнала тази фаза отдавна. Толкова пъти й бе връзвал тенекия през двайсет и петте години брак, че тази вечеря беше поредният удар, който минаваше през живота й, както отминаваха дните от седмицата. Понякога се обръщаше назад и се питаше в кой момент бяха престанали да са щастливи. „Влюбена ли се омъжих?“ — запита се тя на десетата годишнина от сватбата след друга лъжа на мъжа си. Погледна снимката над мраморната полица на камината в хола — снимка, направена почти двайсет и пет години по-рано, и не се разпозна. Гледаше русата, крехка и с нежен поглед жена, която се усмихваше свенливо пред камерата, с дълго бяло було и с разкошна булчинска рокля, вдъхновена от бялата атлазена рокля с волани и с ръкави тип фенер, която бе носила лейди Даяна на сватбата си. И това нежно момиче й се стори друга жена, а не тя самата. На снимката беше и Армандо — облечен с черен костюм, той я целуваше по бузата. В очите й Армандо също се бе превърнал в друг човек. Тази снимка потвърждаваше, че е била щастлива преди време. Беше сигурна в това.
	Може би причината да се отчуждят беше мъчителната й борба да стане майка. Желанията й бяха същите, които имаха приятелките й от Кралския яхтен клуб в Палма, но Армандо така и не проумя това. Може би тези сто и двайсет месеца, тези три хиляди шестстотин и петдесет дни постепенно ги отдалечиха един от друг.
	В продължение на десет години се опитваха да заченат дете, но напразно. Десет години се любеха почти неохотно. Десет години Анна прекара седнала на тоалетната чиния, виждайки всеки месец бельото си изцапано с кръв. Десет години без да среща разбиране. Защото Армандо не изпитваше нужда да има дете и не проумяваше нуждата на жена си, нито депресията, в която изпадаше постепенно. Всяка година по малко. Чувстваше се празна отвътре. Куха. Стерилна. Гледаше как коремите на приятелките й от „Сан Кайетано“ растат и душата й се гърчеше. И я завладяваше тъга, че не може да роди, а към тази тъга се прибави срамът, че е ялова жена. Жена, неспособна да създаде потомство… Десет години.
	И най-после един ден, когато вече не очакваше нищо, Анна забременя. И усмивката отново се появи на устните й. Анита се роди и тя помисли, че щастието отново ще се върне в дома им, но нищо не се случи както тя се надяваше. Измина един месец, през който почти не спаха. Защото Анита плачеше неуморно. Ден и нощ. Търсеше гърдата на майка си по всяко време. Безсънието, което дразнеше Армандо, и плачът на изтощената от майчинството Анна образуваха експлозивна смес в брака им. Наеха Имелда, която помогна, доколкото можа. Само че Анита продължаваше да плаче и това изкарваше извън кожата Армандо, който мислеше единствено за сделките си с недвижими имоти и за липсата на сън, която го мъчеше. Анна престана да кърми бебето на втория месец и Анита отиде да спи в стаята на филипинската прислужница. Най-после отново сами, Армандо и Анна… Но Армандо вече се бе наситил на жена си и започна да пътува редовно до Панама под предлог, че работи по нещо, което по думите му щяло да им донесе истинско състояние. И докато дъщеря му плачеше все по-малко, той изоставяше все повече семейството си. Разбира се, като запази всичко — същата къща, същата кола, същата филипинка, същата жена и същите мебели. И Анна постепенно възприе самотата си като още една част от брака. Като още една част от живота си. Превръщайки се постепенно в поредната мебел, която домашната й прислужница почистваше. И мебелта не се оплакваше, просто живееше живота, който й бе отреден да изживее.
	Девет и четирийсет.
	Излезе от кухнята. Отвори скрина и извади телефонния указател. Потърси номера на корабната компания. Набра 902. Един запис й предлагаше две опции. Да натисне „едно“ за резервации и „две“ за агенции. Натисна едно. Друг запис й поиска пристанището на заминаване.
	— Палма.
	Даде си сметка за грешката и се поправи:
	— Барселона!
	— Кажете „да“, ако сте казали Палма — каза записът.
	— Не — отвърна тя.
	— Не ви разбрахме. Моля да повторите ясно пристанището на заминаване.
	Анна изсумтя.
	Повтори процедурата, докато гледаше ръчния си часовник и екрана на мобилния си телефон. След няколко минути най-после успя да се свърже с операторка от плът и кръв, която й потвърди, че корабът е пристигнал преди четирийсет минути в пристанището. Помоли я да провери, ако е възможно, в списъка на пътниците дали сестра й Марина Вега де Вилальонга се е качила на кораба. Операторката любезно й отговори, че няма разрешение да дава такава информация за пътниците. Анна затвори телефона ядосано и набра телефона на пристанището.
	Никой не вдигна.
	— Госпожо, отивам в стаята си. Извикайте ме, когато сестра ви пристигне.
	— Разбира се, Имелда. Включете, ако обичате, фурната да се загрее.
	Анна огледа масата, която Имелда бе подредила. Махна чинията и приборите на мъжа си и ги постави в шкафа в кухнята. Върна се при масата и подреди чиниите отново, така че Марина да заеме централното място.
	Не искаше да стои и да чака. Наметна бежовото палто на раменете си и излезе от хола. Влезе решително в гаража и се качи в беемвето. Пъхна ключа в контакта. „Ами ако Марина е решила да вземе такси?“ Тогава съществуваше вероятност да се разминат. Веднага след това си помисли, че през зимните месеци рядко можеха да се видят таксита в квартала, тъй като малобройните туристи, които идваха на острова, отсядаха в хотели в центъра на Палма. Ако видеше някое такси да се изкачва към квартала, с него сигурно щеше да пътува Марина. Щеше да натисне клаксона и сестра й щеше да я разпознае.
	Потегли. Ускори по шосето, което слизаше към центъра, като се вглеждаше във всяка кола, с която се разминаваше — ягуар, ауди, друго ауди. Мина пред къщата на Кука. Желязната врата беше отворена и джипа на приятелката й го нямаше. „Сигурно е на курс по йога — помисли си. — Кука направо се пристрасти към йогата — каза си тя. — Може би трябва и аз да опитам.“
	След десет минути пристигна на пристанището. Паркира на пустия паркинг близо до морето. Слезе от колата и без да затвори вратата, огледа мястото. Имаше три паркирани коли. И нито един човек. Закопча копчетата на палтото си. Въздухът беше студен и пропит с влага. Осветлението беше слабо. Един ферибот на „Трансмедитеранеа“ бе пристанал до кея, но компанията правеше курсове и до Валенсия, Менорка и Ибиса. Трябваше да се увери, че това е фериботът от Барселона. Беше страхлива и не й се нравеше мисълта да се отдалечи от колата. Въпреки това тръгна към една слабо осветена сграда, в която се намираше офисът на корабната компания. Един електронен часовник, окачен до входа на сградата, отбелязваше с червени цифри девет и една минута. Влезе. Сградата беше пуста. Само един млад мъж дремеше зад плота.
	— Да. Това е фериботът от Барселона — потвърди той на майоркски диалект. — Пристигна преди час.
	— Моля ви — каза умолително Анна на лош майоркски и предугаждайки отговора на младежа — бихте ли проверили дали на този ферибот е имало пътничка на име Марина Вега де Вилальонга?
	Качи се отново на беемвето и си помисли, че може да й се е случило нещо. Разтревожи се. Възможно е да е останала в Етиопия. Злополука. Отвличане. Заразила се е с нещо. Мина през центъра на Палма и се отправи отново към квартала си. Кой може да й даде информация? В „Лекари без граници“ нямаха телефонния й номер. Бе се запознала с една приятелка на Марина на име Лаура. Помисли си, че ако се е случило нещо, тя щеше да й се обади, но се сети, че Лаура също нямаше нейния телефон. Трябваше да се свърже с централата на „Лекари без граници“ в Барселона. Те може би знаеха къде е Марина. Беше късно, централата сигурно беше затворена.
	Най-после стигна до дома си. Влезе. Без да запали лампата, остави палтото си на дивана. Отправи се към кухнята, осветена единствено от вътрешната лампа на включената фурна. Отвори вратичката и от нея я лъхна топлината, натрупана през този един час, през който бе работила безполезно. Почувства глад. Отвори хладилника. Видя изпружения лаврак и широко отворените му очи, също като тези на седемдесетгодишната жена в кабинета на Кука.
	И тази гледка на мъртвия лаврак я накара да се почувства истински самотна.

	* * *

	Хвърлиха въжетата на „Соренто“ на кея Перайрес. Черни вълни се удряха в дигата на пристанището, където двама моряци, облечени с дебели якета и с тъмносини вълнени шапки, хващаха въжетата и ги завързваха за вградените в земята кнехти.
	На капитанския мостик възрастният капитан гасеше двигателите. Благодарение на вятъра, който съпътстваше „Соренто“ през целия път, бе пристигнал на пристанището четвърт час по-рано, а това винаги го караше да се чувства добър моряк.
	Марина ги наблюдаваше от носа. Мислеше за тях, за тези моряци, чийто живот беше толкова различен от нейния. Често се отдаваше на това занимание — да наблюдава живота на другите, чуждия живот. В Етиопия наблюдаваше хората по време на самотните разходки из пазара. На „Рамбла“ в Барселона — хилядите туристи, щъкащи нагоре-надолу. На стотиците летища, през които бе минала. Какъв ли беше животът им? Кого ли обичаха? Какво ги караше да страдат? Какво отнемаше съня им? Какво е било детството им? Всеки с различен, единствен и неповторим живот.
	Стана й студено. Вдигна ципа на анорака си.
	Пет таксита чакаха на кея. Няколко пътници, които явно знаеха колко малко таксита се движат по това време през зимата, се хвърлиха към тях.
	Електронен часовник, окачен до входа на сградата на „Трансмедитеранеа“, отбелязваше с червени цифри седем и четирийсет и пет.
	Марина се отправи към сградата на корабната компания и влезе. Отиде при рецепцията, където един дремещ младеж се бе втренчил в мобилния си телефон.
	— Добър вечер.
	Младежът я поздрави с жест. Остави мобилния телефон на плота.
	— Бихте ли ми казали как да стигна до Валдемоса?
	Младежът леко се надигна.
	— О, много е далече… Вземете такси. Не се тревожете, скоро ще дойдат още.
	— Бих искала да взема автобуса.
	Не бързаше. Освен това не обичаше да ползва такси. Не се смяташе за стисната или прекалено пестелива жена, но продължаваше да я възпира мисълта, че с шейсетте евро, които приблизително щеше да й струва пътят, едно африканско семейство щеше да се храни цял месец.
	— Излезте от пристанището и отсреща ще видите спирката. Вземете номер едно до площад „Еспаня“ и чакайте там… На ваше място бих взел такси — настоя младежът.
	Той отвори едно чекмедже под плота и извади ксерокопие с разписанието на автобусите на острова. Подаде го на Марина. Тръгваха на всеки кръгъл час и със сигурност нямаше да успее да вземе последния.
	— Има ли телефонна кабина наблизо?
	— Срещу паркинга. Макар че едни хулигани я разбиха миналата седмица. Не знам дали вече са я поправили… Нали сега всеки има мобилен телефон, телефонната компания не си дава много зор. Отидете да видите.
	Марина му благодари и излезе от сградата. Младежът взе мобилния телефон и се върна към предишното си занимание.
	Наистина, пластмасата на кабината беше обгоряла и слушалката — счупена.
	Едно такси се появи на кея. Марина се приближи.
	— Колко ще струва пътят до Валдемоса? — попита го тя на оскъдния си майоркски диалект.
	Знаеше, че е по-добре да се споразумее с тях за определена цена, отколкото да остави таксиметровия апарат да работи. Таксиджиите нарочно разкарваха горките туристи из целия остров и им взимаха колкото си искат.
	— Десет километра…
	Таксиметровият шофьор се престори, че пресмята.
	— Шейсет.
	Можеше да се пазари, но нямаше желание, а и не й се удаваше особено. Маноло, приятелят й от Севиля, се пазареше най-безцеремонно по пазарите на Адис Абеба и често плащаше три пъти по-малко от Марина за продуктите, които купуваше.
	Шейсет евро беше половината на това, което шофьорът взимаше на руснаците; с двайсет евро по-малко, отколкото на германците, норвежците, швейцарците и англичаните, в зависимост от това дали пътуват до Магалуф*, или до някой петзвезден хотел, и петнайсет евро по-малко, отколкото на италианците. Накрая, и след като се споразумяха за петдесет и пет евро, потеглиха по Ма-1110.
	[* Известен курорт до Палма. — Б.пр.]
	Докато сърфираше в компютъра на Лаура, а приятелката й спореше с дъщеря си, която настояваше да облече лятна пола без чорапогащник (не трябваше да се забравя, че беше полушведка), Марина намери едно хотелче с осем стаи във Валдемоса. Не се обади. Беше извън сезона и предположи, че ще има свободни стаи.
	След двайсет минути Марина видя сред планините каменните къщички на Валдемоса. Усети как пулсът й леко се учестява. Не беше заради селото, а заради това шосе, по което в неделните дни баща й, сестра й и тя се отправяха към пристанището, за да излязат да плават с лодката.
	Влязоха в селото. Вече се бе свечерило, пустата главна улица беше осветена от старинни железни фенери, чиято оранжева светлина потъваше в каменните фасади… Приличаше на селище, извадено от средновековна приказка. Таксиметровият шофьор я остави на площада в началото на селото.
	— _Agafi sa tarja que som pocs taxis fent feina a lʼhivern?_*
	[* Вземете визитната картичка, малко таксита работят през зимата (катал.). — Б.пр.]
	Марина плати и взе визитката. Таксито се отдалечи. Нямаше жива душа. Погледна планините, обграждащи самотното село, и незнайно защо душата й се изпълни с покой.
	Зачете имената на уличките, които излизаха на площада, и веднага намери улица „Уетам“, където се намираше „Ес Петит Отел“. Тръгна по нея и на няколко метра видя каменната къща, в която се помещаваше хотелът. Вратата беше затворена, но вътре светеше. Натисна звънеца. Ръцете й се бяха вкочанили. Разтърка ги. Доближи ги до устата си и духна в тях няколко пъти. Никой не отвори. Изчака една минута и отново позвъни. Започна да ръми. Тръгна по уличката, търсейки друг вход към хотела. В уебстраницата пишеше: „Отворено триста шейсет и пет дни в годината“. Какво щеше да й коства да се обади от дома на Лаура? Напипа в джоба на дънките визитката на шофьора на таксито. Отново натисна звънеца на хотела и извади визитката от джоба… Сега трябваше да намери телефонна кабина. Въздъхна.
	— Идвам! — каза един мъжки глас отвътре.
	Вратата се отвори и на прага се появи около шейсетгодишен мъж с топла усмивка.
	— Извинете ме. Живеем на горния етаж и не очаквахме никого…
	— Трябваше да се обадя — побърза да каже Марина, влизайки в хотела.
	— Присъщо е на хората, които пътуват много. Обичат да импровизират — отвърна той с усмивка и Марина на свой ред се усмихна.
	— Аз съм Габриел — каза той, като протегна ръка. — Добре дошли.
	Марина стисна ръката му. Харесваше гостоприемните хора, с които след първото ръкостискане човек вече се чувства приятно. А малкият хотел, в който току-що бе влязла, излъчваше същата топлота като собственика си Габриел. Беше елегантен мъж с бяла, нескопосано подстригана брада. Марина забеляза дебелия му вълнен пуловер в морскосиньо, който много приличаше на пуловера, обличан от баща й в неделните зимни дни.
	— Колко дни ще останете?
	— Още не знам. Два-три дни… може би повече.
	— Дойдох преди двайсет години за два-три дни и още съм тук — каза той, без да я погледне, извади ключ от джоба на панталона си от рипсено кадифе и го остави на масата. — Може да останете колкото искате. Вие сте единственият гост в хотела.
	Марина му подаде паспорта си и Габриел попълни формуляра за настаняване.
	— Имате ли телефон?
	Извади изпод плота бледозелен старинен телефон с шайба.
	Даваше заето. Беше девет и четирийсет — същият час, в който сестра й говореше с операторката от „Трансмедитеранеа“.
	— Желаете ли да вечеряте нещо?
	— Не, благодаря.
	Габриел й върна паспорта. Марина затвори телефона.
	— Тогава ви оставям да си починете. Стаята ви е на втория етаж. Ние живеем на третия. Ако има нещо, извикайте ме, без да се притеснявате.
	— Лека нощ. Приятен сън.
	Опита се отново да набере телефона на сестра си, но Анна продължаваше да говори. Опря лакът на плота. Можеше да изчака или да се качи в стаята, да се изкъпе, да се стопли и по-късно да опита отново.
	Стаята беше малка и уютна. Дебела бяла завивка покриваше леглото. Пипна радиатора, който започваше да се стопля. Свали раницата от раменете си и седна на леглото. Преди повече от четирийсет и осем часа беше напуснала пустинята на афарите. Бе успяла да поспи само два часа по време на полета от Адис Абеба до Франкфурт и пет часа в дома на Лаура. Чувстваше се на края на силите си.
	Отвори раницата и извади несесера. Влезе в банята, отвъртя крана на душа, разплете плитката си и се съблече. Топлата вода обля щедро тялото й и тя изпита същото чувство на наслада, което й доставяше онази тънка струйка студена вода в горещата пустиня. Колко разнолик беше светът. Насапуниса косата си с натуралния сапун с мед, който купуваше от пазара в Адис Абеба, и я изми грижливо. Когато свърши, уви тялото си с голяма мека хавлиена кърпа и облече една стара тениска на Матиас с емблемата на Свободния университет в Берлин. После, вече под завивката, реши, че ще се обади на сестра си на следващия ден.
	Извади от раницата черния бележник, погали го и го отвори на последната страница.
T>
	| Липсваш ми | _Ich vermisse dich_|
	| Пекарна | _Bäckerei_|
T$
	Затвори очи, мислейки за Матиас, но не можеше да заспи спокойно, без да прехвърли през ума си събитията в живота си. И неволно в съзнанието й изникна споменът за последния месец, който прекара с Анна. Припомни си ден по ден онзи неочакван и злощастен обрат, който прекъсна връзката й с нея преди четиринайсет години. Марина навършваше трийсет и две години, Анна беше на трийсет и четири.
	— Имаш спешно обаждане от Испания! — каза на Марина една медицинска сестра афроамериканка, влизайки през вратата.
	Марина, която току-що бе асистирала на сложно раждане с близнаци в болницата в Пенсилвания, се уплаши. Погледна доктор Шърман, който й направи знак, че може да излезе. Тя бавно свали окървавените латексови ръкавици. Спешно? Испания? Анна? Беше четири часът сутринта. Хвърли ръкавиците в едно кошче за рециклиране, бутна рязко вратата и се затича по коридора, заобикаляйки санитари и пациенти на носилки. Стигна до регистратурата и грабна телефона.
	— Ало?
	— Марина, обажда се Анна. Знаеш ли новината? Бременна съм!!!
	Идеше й да я убие. В този момент би убила сестра си. Анна беше такава — наивна, простодушна, егоистична и Марина, прикривайки раздразнението си, я поздрави за новината, която сестра й чакаше от десет години и която очевидно я изпълваше с неимоверно щастие. Сестра й имаше едно-единствено призвание в живота — да е съпруга; и една мечта, която да осъществи — да стане майка, и Марина й прости за уплахата, която й бе причинила, разбирайки огромното й желание да сподели новината с нея.
	— Ще родя в началото на юни. Много искам да прекараш последния месец от бременността ми тук, с мен. Моля те. Кажи ми _да_.
	Марина не отговори. Повече от година и половина пишеше докторската си дисертация за рака на маточната шийка при жените в САЩ. Една тежка година и половина, в която, лишавайки се от сън, съчетаваше професията си на гинеколог в болницата в Пенсилвания със задълбочена изследователска работа, свързана с написването на дисертацията й. На 15 юни Марина трябваше да защити докторантурата си пред научния съвет на университета „Пърлман“. Една окончателна и определена отпреди година дата.
	— Марина? Какво ти е? Ако мама или татко бяха живи, нямаше да те моля за това.
	Тази фраза на сестра й направо я съкруши. Въпреки океана, който ги разделяше, Марина си представи сестричката си — боязлива, винаги свръх закриляна от родителите им…
	— Анна, нали ти казах, че правя докторантура, за да мога да работя като преподавател в университета? Устният изпит е на 15 юни и ако го отложа, ще трябва да чакам цяла година, за да се представя отново. На 15-и вечерта ще взема самолета за Испания и ще бъда при теб.
	— Но сигурно вече ще съм родила, Марина. Искам да бъдеш тук по време на раждането. Да си до мен.
	— Армандо ще бъде до теб.
	— Но аз искам ти да си до мен.
	Обеща да й се обади на следващия ден и да й отговори. Същата вечер в апартамента си в центъра на Филаделфия Марина, облегната на гърдите на своя научен ръководител, на своя приятел, на своя любовник, на доктор Шърман, на Джереми, поиска съвет от него. Толкова усилия, за да подготви докторантурата си, петстотин петдесет и три дни, през които бе провела изследванията си в потънали в тишина библиотеки и бе написала двестата петдесет и седем хиляди думи, съдържащи се в дисертацията, петстотин петдесет и три дни, през които се подготвяше за устната защита пред научния съвет на университета „Пърлман“! Твърде много време и твърде много усилия, за да отложи постигането на целта с цяла една година.
	— Какво значение има една година по-рано или по-късно, за да завършиш докторантурата? — каза Джереми, галейки я по косата. — Вече не си спомням тези огромни усилия, които положих през безкрайните години учение. Спомням си обаче кратки и изпълнени с щастие моменти, прекарани с близките ми. И мисля, че раждането на племенницата ти е един от тези важни моменти в живота ти. — Джереми млъкна за няколко секунди, после продължи: — Нестор би искал да бъдеш до нея.
	В средата на май Марина излетя от Ню Йорк за Мадрид и от Мадрид за Майорка. Анна я чакаше с огромния си осеммесечен корем на летището в Палма. Хвърли се към сестра си, разцелува я, гальовна, емоционална както винаги. Марина, с милата си усмивка и хубавите си трапчинки, я прегърна стеснително, по-сдържано, но не с по-малко обич.
	Щяха да са сами три седмици. Армандо беше по работа в Панама. Така че можеха да се разполагат в къщата от детството им, без никой да ги смущава. Учуди се, че зет й е ускорил пътуването си, като същевременно това я зарадва.
	Качиха се в новото беемве на Анна и се отправиха към огромната каменна къща, в която бяха живели през целия си живот. Къщата, която баба Нерея остави на сина си Нестор, Нестор — на дъщерите си, и която Марина великодушно и без колебание отстъпи на Анна, за да живее щастливо с Армандо в нея, тъй като тя бе устроила живота си в Съединените щати. Вече не чувстваше тази къща като своя, но всяко завръщане там винаги я изпълваше с носталгия. Да отвори портата на градината, да види каменната фасада, лимоновото дръвче на баба Нерея. Истината обаче беше, че само тази външна фасада я връщаше към миналото. Отвътре къщата беше много различна от онази, в която бяха живели двете сестри. Беше напълно обновена — каменните стени бяха измазани с бетон и боядисани в модни тонове, подът беше от мрамор, декорацията — в стил рококо. Марина никога не каза нищо, но една промяна я раздразни, или по-скоро натъжи. Кухнята, в която месеха хляб с баба Нерея, бе превърната в склад и сега беше пълна с инструменти, химически препарати за почистване на яхтата, маркучи, градинарски ножици, гуми, пластмасови столове; там беше, забравен и прашасал, и старият сандък на баща й.
	Само стаята на баба Нерея бе запазила нещо от къщата на детството й и там решиха да спят двете през трите седмици, които оставаха до раждането на бебето, в същото легло, под което се скриха от баща си, за да не ги ваксинира срещу едра шарка.
	Бяха три прекрасни седмици. Сутрин сваляха гюрука на беемвето и се отправяха към северните плажове на острова. Къпеха се в спокойните води на плажа Асусенес, на Кан Пикафорт, на Сон Бауло и на Касетес дес Капелянс. Една сутрин промениха маршрута, потеглиха на изток и се къпаха голи в прозрачните и спокойни води на Перенгонс Петитс. Ядяха, когато им скимнеше, слушаха музика, танцуваха и говореха за това, което си обещаваха всяка година — да се виждат много по-често, въпреки че Атлантическият океан ги разделяше.
	Загледана през прозореца на хотела във Валдемоса, Марина си спомни нощта, в която Анна роди. Събуди се към пет сутринта. Беше първи юни. Отвори очи и погледна сестра си, която спеше спокойно с ръце, опрени върху корема. Спомни си, че тогава й се стори крехка и много уязвима. Анна беше нейното семейство. Имаше си само нея. Само тя й бе останала. Осъзна, че е взела правилното решение — докторантурата й можеше да почака. Преди да си легне, я бе опипала — вече имаше разширение и бебето се бе нагодило, за да се придвижи навън. Неволно я обзе гняв към зет й, който очевидно не се интересуваше от бащинството си и смяташе, че е достатъчно да звъни на жена си веднъж седмично.
	— Слушай майка ми и й се обаждай всеки ден — повтаряше Армандо в редките случаи, когато й звънеше.
	Само че откакто Марина пристигна, Анна не бе позвънила нито веднъж на свекърва си. Свекървата обаче й се обаждаше всеки ден точно в девет сутринта. От понеделник до неделя. Свекърва й нямаше друго занимание, освен да се грижи за снаха си.
	Свекърва й я бе придружила на всички гинекологични прегледи. Свекърва й я бе придружила също да купят бебешко кошче и легло. Свекърва й бе избрала бледорозовия цвят на стаята на момиченцето. Свекърва й бе посочила църквата, където щеше да бъде кръстено, и рокличката, с която щеше да получи кръщението. Свекърва й решаваше всичко и Армандо не възразяваше, тъкмо обратното, насърчаваше я да го прави. Свекърва й не я оставяше да диша, задушаваше я и Анна, която беше кротка и неконфликтна по характер, мълчеше и се подчиняваше.
	Спомни си, че я остави да спи, и реши да слезе да закуси. Знаеше, че няма да може да заспи отново. Направи си чай и отиде в старата кухня на баба Нерея, превърната в склад. Там беше старият и внушителен моряшки сандък, покрит с прах, където баща й пазеше дребните съкровища, които намираше в морето. Някой ден, ако Марина си намереше своя къща, може би щеше да поиска от сестра си този сандък, който несъмнено заслужаваше по-добро отношение. Остави чашата с чая на земята и седна с кръстосани крака пред сандъка. Отвори го внимателно и надникна вътре. Видя това, което и очакваше — цветните камъчета, гривните от мидени черупки, които двете майсторяха на плажа, докато баща им чистеше солта от лодката, преди да я качи на кея, раковини, кукички за въдици, парчета от рибарска мрежа, морската звезда от залива Раджада, ръждясалата и боядисана в червено метална кутия със стари снимки, които явно не бяха достойни да са част от лъскавите албуми на семейство Вега де Вилальонга. Нестор обаче не бе изхвърлил снимките на боклука, както предлагаше жена му, а ги пазеше в тази ръждясала кутия в сандъка. Марина я извади и я отвори. Знаеше, че ще се натъжи, когато види тези снимки. И въпреки това и без да знае защо, всеки път, когато идваше в Майорка, се усамотяваше, за да ги разгледа отново и да изпита онази странна носталгия, която предизвикват безвъзвратно отминалите моменти. Появиха се снимките на двете сестри на лодката. После — поредицата от снимки в контражур, на които Марина, хванала за ръка Анна, тичаше сред поле с макове. Тези снимки й се струваха красиви, въпреки че светлината размазваше образите. Марина си спомняше с подробности деня, в който ги направиха. Връщаха се от разходка с лодката и минаха с колата край една нива с макове. Тя каза на баща си да спре, за да набере букет за баба им и маково семе за тортата за рождения й ден… Беше 15 август 1971-ва, денят, в който навършваше седем години. И докато ги гледаше, очите й се навлажниха. После се появи снимката, която винаги я разсмиваше — на нея тя, четиригодишна, плачеше безутешно, докато Анна се опитваше да й сплете косата. Снимки на баба Нерея до лимоновото й дръвче и сред тях снимка на млада жена, една от многото бавачки, които бяха наемали, за да се грижат за тях. Беше с бяла престилка и държеше двегодишната Анна в скута си. Докато съзерцаваше снимката, чу Анна да вика — бе получила първата контракция. Остави сандъка отворен и изтича по стълбите към първия етаж. Постави чашата с чая на плота в кухнята и отиде в спалнята. Сестра й я чакаше неподвижна, с уплашено лице. Марина леко се усмихна. Най-после…
	Разговаряха за момента на раждането още щом пристигна в Майорка. Марина й бе обяснила, че ражданията протичат бавно, че могат да продължат два дни и че ако Анна иска, тя може да й помогне да роди вкъщи.
	Марина седна на леглото до Анна.
	— Разтвори краката.
	Пъхна пръсти във вагината.
	— Още е много рано. Три сантиметра. Трябва да чакаме.
	Беше твърде рано да отидат в болницата. Използването на упойка при раждане не беше най-доброто нито за нея, нито за бебето й. През тези три седмици, които бяха заедно, Марина се бе опитала да накара Анна да преодолее ирационалния страх, който изпитваше от раждането. Знаеше, че тялото на сестра й е чудесно подготвено, за да роди без никакво усложнение. За да я успокои, взеха от градската библиотека на Палма книги, в които се описваха естествените раждания в страните от Северна Европа, как жените раждат в домовете си, без епизиотомия, без ремъци, без системи и монитори, като се научават да дишат, за да понесат болката, в присъствието на своите партньори и подпомагани от акушерки. Ако Анна искаше, можеха да се справят с раждането двете заедно вкъщи. Двете. Разчитаха, разбира се, и на Армандо…
	Марина убеди сестра си да вземе душ. След един час получи втора контракция. Анна се изплаши, но понесе мълчаливо болката. Мина още един час, в който почти нямаше контракции. Марина запари чай и двете го изпиха спокойно.
	Телефонът иззвъня, както винаги, в девет.
	— Анна — каза й Марина, повишавайки леко глас — това е твоето раждане и е твоята дъщеря. Не е задължително да го споделяш с нея, ако не желаеш това.
	Сега, след четиринайсет години, обръщайки поглед назад, Марина си помисли, че може би не е трябвало да изрича тези думи. Може би Анна трябваше да приеме обаждането на свекърва си. Ако го беше направила, вероятно щяха да си спестят това, което се случи след това… а може би не.
	Анна се разхождаше неспокойно, с изпълнени със страх очи, в очакване на болката, която всеки път беше по-силна.
	— Марина, предпочитам да отида в болницата.
	— Щом предпочиташ, няма какво повече да говорим.
	Сложиха в една чанта розови ританки, розови шапчици и розови терлички.
	Час по-късно в луксозната частна клиника в Палма една пълна и тросната петдесетгодишна акушерка преглеждаше Анна.
	— Скъпа, вече имаш пет сантиметра. Ще направим клизмата и слизаме в операционната.
	— Мога да издържа още малко, сестра ми е гине…
	— О, скъпа, умножи това, което те боли сега… по десет — отсече тя.
	Марина с мъка се въздържа да не каже нещо.
	Слязоха в операционната. Марина щеше да присъства на раждането. Застана до нея мълчаливо. Анна седна на гинекологичния стол. Извиха гърба й. Инжектираха й епидуралната упойка. Сложиха я да легне. Доближиха задните й части до ръба на стола. Разтвориха краката й. Качиха ги на стремената на гинекологичния стол. Завързаха краката й с велкро ленти. Влезе гинекологът. Поздрави. Пъхна ръце във вагината на пациентката. Спука околоплодния мехур. Извади ръцете си от вагината. Взе ножици. Вкара ги във вагината и направи разрез от два сантиметра по посока на ануса. Взе шпатулите. Вкара ги във вагината. Извади плода. Плодът изплака и той го връчи на акушерката. Акушерката взе плода и се отправи към една метална маса.
	По време на цялата операция Марина гледаше нежно сестра си, държейки мълчаливо ръката й. Пое си дълбоко въздух, виждайки унижението, на което подлагаха тези две същества, които бяха част от живота й. Не каза обаче нищо и погали уплашената си сестра. Мълча по време на цялата операция, но в края не се сдържа и се намеси. Може би трябваше да замълчи. Може би, ако бе замълчала, нищо нямаше да се случи, нищо.
	— Ще дадеш ли бебето на сестра ми, ако обичаш? — каза Марина на акушерката.
	— Моля? — попита акушерката, обръщайки се към нея.
	— Донеси бебето и го сложи върху гърдите й.
	— Ще го почистя — отвърна тя сухо.
	Може би Марина не трябваше да прави това, което направи, но го направи — без да произнесе нито дума и чувайки истеричния плач на племенницата си, се приближи до акушерката и взе бебето от ръцете й. Акушерката й отправи унищожителен поглед, но Марина вече гледаше племенницата си — много дебеличка, много грозна и много ревлива, и я занесе на сестра си, която протягаше ръце към нея. Анна взе дъщеря си, постави я да легне върху гърдите си и я прегърна. Най-после, след десет години чакане, бе осъществила силния си копнеж за майчинство.
	Прекараха две нощи в болницата почти без да мигнат. Анита търсеше непрекъснато гърдата на майка си и смучеше малкото зърно, от което излизаше само коластра. Само че за това бебе, тежащо четири килограма и сто седемдесет и пет грама, коластрата явно не беше достатъчна, а кърмата идваше от трийсет до седемдесет и два часа след раждането. Освен това беше невъзможно да се спи в клиниката. Будеше ги не само Анита, но и гинекологът, педиатърът или акушерката, още по-дръпната отпреди. И клатеха глави, гледайки зашеметени това здраво момиченце с нос на боксьор и свъсени вежди. На външност беше копие на баща си.
	А баща й най-после пристигна. Пристигна какъвто беше — властен и гръмогласен.
	— Анна! Защо не си се обадила на майка ми? Здравей, Марина.
	Армандо седна на леглото до жена си и дъщеря си. Марина видя как сестра й се усмихва на мъжа си със смесица от любов и тъга. Усети копнежа на Анна да получи прегръдка от този едър и як мъж, седнал до нея. Анна доближи устните си до неговите и той я целуна… без въодушевление. Най-после Анна бе създала семейството, за което бе мечтала. Семейство Гарсия Вега в пълен състав. Без да знае защо, тази гледка на тримата, седнали на леглото, напомни на Марина един билборд, рекламиращ застраховки живот, по автомагистралите на Филаделфия — на него двама манекени държаха силиконово бебе сред декори, построени в студио. Този образ на семейство Гарсия Вега й се стори една голяма лъжа, също като рекламата по автомагистралите.
	Скоро дойде и свекървата. Говореше прекалено високо и целуна първо сина си, после взе, без да пита, внучката си от ръцете на майка й.
	— Тази нощ майка ми ще остане при теб — каза Армандо. — Летял съм четиринайсет часа, имам нужда да си почина.
	Марина си спомни лицето на Анна, когато чу тези думи на мъжа си — беше готова да се разплаче, докато самата тя усети как я обхваща гняв заради безразличието на зет й и покорството на Анна. Марина погледна сестра си. Без да говори, впери очите си в нейните. _Опълчи се. Това е твоят живот, Анна. Твоят живот. Говори. Без страх._ Двете сестри се познаваха толкова добре, че Анна долови всичко това в погледа на Марина, но не каза нищо, само изохка, сведе очи и подаде бузата си, която мъжът й целуна леко, докато тя гледаше обутите с къси чорапи крака на свекърва си.
	Спомни си повърхностния разговор със зет си, докато пътуваха с колата към къщата, който винаги започваше с думите: „С всяка година ставаш все по-хубава“ — фраза, която Марина ненавиждаше, но за която му благодареше възпитано, както я бяха учили, без изобщо да влиза в играта му, както той би искал. Армандо се смяташе за умел прелъстител и не пропускаше да прави комплименти на хубавите жени. В началото беше забавно, но сега започваше да й става неприятно. Армандо й каза, че може да остане, колкото иска, в дома им… „Къщата е и твоя…“ В действителност му изнасяше тя да е там, за да помага и да развлича жена му и дъщеря му, и най-вече да развлича майка му.
	Струваше й се странно да спи тази нощ под един и същ покрив с Армандо в отсъствието на сестра си. Отказа да вечеря с него и се качи в стаята на баба Нерея. Заспа мигновено. На следващия ден я събуди плачът на племенницата й. Отвори очи и се надигна в леглото. Беше спала като хипнотизирана… Излезе в коридора и слезе в хола. Армандо ги беше взел от болницата и свекървата, зет й и сестра й се опитваха да успокоят бебето.
	— Гладна е. Много е гладна. Зърната й са много малки — изграчи свекървата — трябва да й се даде изкуствено мляко. Така е най-добре. Напълняват бързо от него.
	— Вече два часа я кърмя. Смених й памперсите. Не спира да плаче — каза Анна с отчаяние, обръщайки се към сестра си.
	Марина се приближи до тях.
	— Бебетата плачат, Анна, не се притеснявай. Да видим какво й става на тази бебешора — каза, като я взе на ръце.
	Марина постави момиченцето надолу с главата така, че да легне върху дясната й ръка, докато с лявата започна да му масажира гръбчето.
	— Мляко на прах — продължаваше да грачи свекървата.
	Спомни си тези дразнещи думи, изречени от неприятната жена, която Анна имаше за свекърва. Анна не отиде в съпружеската спалня, а се запъти към стаичката на баба Нерея, където двете толкова пъти бяха намирали убежище. Влязоха трите. Анна затвори вратата и седна на леглото. Марина лекичко масажираше гърба на момиченцето и то, опряно върху ръката на леля си, най-после се успокои. Марина го постави да легне на леглото.
	— Събужда се на всеки два часа и само търси гърдата ми. Мисля, че няма да се справя.
	— Ще се справиш, Анна. Кърменето означава всеотдайност. Аз не съм майка, но винаги съм го възприемала като проява на обич към детето ти… Предполагам, че ще ти е по-лесно с млякото на прах, но опитай един месец и ако не успееш, винаги имаш друг избор. Добре дошла в майчинството.
	Анна се приближи до прозореца, за да го отвори. Свекървата, облечена със сива блуза с къси ръкави и черна, дълга до под коленете пола, събираше листа в градината.
	— Прилича на сврака.
	Марина се приближи до прозореца.
	— Да, прилича — каза тя и се засмя.
	— Мама дали ни е кърмила?
	Марина сви рамене. Никога не си бе задавала този въпрос. Анна се излегна на леглото, затвори очи и след минута вече спеше. Марина ги зави с чаршафите от лен с избродирани сини букви. Погледна с нежност майката и дъщеричката, които спяха спокойно пред нея.
	В спалнята долетя гласът на Армандо. Говореше по телефона, шегуваше се. Марина седна в едно кресло до прозореца. Докато гледаше свраката и слушаше гласа на зет си, я връхлетя усещането, че нещо неприятно ще се случи. Анна я бе помолила да остане до четирийсетия ден и Марина, пренебрегвайки интуицията си, отстъпи.
	Вечерта Анна, легнала в съпружеското легло до мъжа си, откри малка цепнатина в раздразненото зърно на гърдата си. Уплаши се, като го видя. Пареше я много. Секунда по-късно бликна белезникава течност и потече по бузката на дъщеря й. Най-после. Усмихна се и я изпълни блажено спокойствие. Беше първата им нощ, в която бяха и тримата заедно. Анна беше щастлива. Семейство Гарсия Вега в пълен състав. Армандо, Анна и Анита най-после бяха истинско семейство.
	Анита спа два часа. Разплака се. Сука от едната гърда, после от другата. Заспа. Анита спа още два часа. Разплака се. Сука от едната гърда. Изака се. Анна й смени памперса и заспа. Анита спа един час. Разплака се. Сука от другата гърда. После от другата. Повърна. Анна я преоблече. Отново се разплака. Заспа. Анита спа още един час. Разплака се. Сука от едната гърда. После от другата. Заспа. Разплака се.
	— Отиди в хола да я кърмиш! Утре имам важна среща! Трябва да спя! — изкрещя Армандо.
	Виковете на Армандо събудиха Марина. Тя отвори вратата и видя Анна да излиза с Анита на ръце и със съкрушено сърце. Преместиха кошчето в стаята на бабата и оттогава сестрите сформираха ефикасен екип. Постигнаха ритъм, благодарение на който и трите успяваха да се наспят. Когато Анна нахранеше Анита, Марина взимаше племенницата си и слизаше с нея да я разходи. През това време Анна отново заспиваше или се къпеше, или закусваше на спокойствие. И така се редуваха в продължение на двайсет и един дни и двайсет и една нощ. Само че въпреки помощта, която й оказваше Марина, Анна съвсем логично се нуждаеше от присъствието на мъжа си, който не само спеше сам всяка нощ, но и беше все така погълнат от работата си и пренебрегваше молбите на жена си. Дори да имаха нужда от трети човек, който да им помага, гледаха да не се оплакват, защото свраката само това чакаше.
	Марина усещаше емоционалното безредие в това семейство, което не беше нейно. Властта, която Армандо имаше върху сестра й, й се струваше тиранична. Да, той носеше пари вкъщи, но те вече имаха достатъчно. Толкова ли беше належащо да печели още повече? А и тези толкова важни сделки, с които се хвалеше, не можеха ли да почакат един месец? Наистина ли му беше невъзможно да прекрати работата си за трийсет дни? Какво означаваше един месец в биографията на който и да е бизнесмен, колкото и успешен предприемач да беше той? Колко милиона пропускаше да спечели в този толкова важен за съпругата му и за дъщеря му месец? И в деня, в който тя разсъждаваше върху причината за егоизма на зет си, точно на разсъмване избухна конфликтът, който бе предизвикал раздялата на двете сестри, които толкова се нуждаеха една от друга.
	Същата нощ Анита плака повече от всякога, защото имаше колики. Спомни си как двете със сестра й се редуваха да я успокояват, докато тя плачеше неистово, както могат да плачат само бебетата. Смениха й памперса. Анна й даде да суче, но не поиска. Масажираха й коремчето. Дадоха й да пие вода с кафена лъжичка. Накрая бяха толкова отчаяни и капнали от умора, че ги напуши истеричен смях. Вече не знаеха какво да правят. Дали да се смеят, или да плачат. Анна излезе от стаята, за да донесе вода за тях двете, като забрави да затвори вратата. Марина се приближи до прозореца, държейки племенницата си в ръце. Погледна през прозореца. Слънцето бавно изплуваше над Средиземно море, а момиченцето започваше постепенно да се успокоява.
	— Няма ли да я накарате да млъкне най-после!
	Марина се обърна към зет си. Анита отново се разплака истерично.
	— Какво каза? — попита Марина.
	— Заведете я на лекар, по дяволите, сигурно й има нещо.
	Марина не можеше да повярва на ушите си.
	— Но… как може да си толкова…
	— Толкова какъв? — попита заплашително Армандо.
	През ума й минаха хиляди обидни думи, които обобщи в една.
	— Тъп.
	Тази дума, която в главата на Армандо се отнасяше до триъгълник, изучаван в прогимназията, го обърка. Очакваше някоя захаросана обида. Не и тази дума.
	— Тъп. Но коя си ти, за да ме наричаш в собствената ми къща… тъп? Почти два месеца живееш царски в дома ми, драга.
	— Пренебрегваш жена си — прошепна тя, без да се защитава и с единственото намерение да помогне на Анна.
	— Какво става? — извика Анна, изкачвайки бързо стъпалата с две чаши вода.
	— Достатъчно време прекара в тази къща, така че си прибирай партакешите и се връщай в любимата си Америка.
	Заби поглед в балдъзата си и повиши глас.
	— И ми дай дъщеря ми — заповяда той и изтръгна бебето от ръцете й. — Майка ми ще те придружи днес при лекаря. Купете мляко на прах и повече да не се говори по въпроса — каза той на жена си. — А сестра ти да се връща при дъртия американец, с когото живее, и да ни остави на мира.
	— Армандо, моля те, престани — помоли го Анна.
	— Да заминава и да ни остави да живеем спокойно, тук нямаме нужда от нея. Така че сега си събери багажа и се махай — добави той, вперил поглед в Марина.
	— Армандо, моля те, успокой се.
	— Как искаш да се успокоя? За какво се мисли тя? Многознайка. Аз се претрепвам от работа, за да… не знам защо изобщо се оправдавам — разкрещя се той.
	— Армандо, моля те — настоя жена му с уплашено изражение.
	Армандо даде бебето на Анна и тръгна към спалнята. Обърна се към балдъзата си, преди да излезе.
	— Между другото, голям номер си спретнала на акушерката. Ти за каква се мислиш, по дяволите? — изцъка с език и излезе от стаята.
	Марина си спомни, че бе погледнала сестра си, очаквайки да се опълчи на егоистичния мъж, когото бе избрала за свой съпруг. Да каже нещо. Каквото и да е. Дори да беше някоя наивна фраза, но да застане на нейна страна. Изчака секунда. Две. Три. Плачът на момиченцето отекваше по-пронизителен от всякога. Четири секунди. Пет. Шест. Марина тръгна към стаята си. Анна я последва.
	— Ще говоря с него. Сега се връщам.
	Марина отвори куфара си. Спомни си как кръвта пулсираше в слепоочията й, докато обличаше дрехите, които бе носила предния ден. Нахвърли бързо нещата си в него и излезе от стаята.
	Спомни си, че докато слизаше по стълбата, чуваше единствено истеричния плач на племенницата си и тихите хлипания на сестра си. „Защо, Анна? Защо си още с този мъж? Нямаш нужда от него. Живеете в къщата, която нашият баща ни остави. Твоя е. Наша е. Изхвърли го оттук. По-добре сама, отколкото с такъв човек.“ Само че тези думи бяха напълно противоположни на онези, които сестра й бе чувала от майка си. Основополагащи фрази, които се бяха запечатали завинаги в подсъзнанието на дъщеря й. „Какво ще прави една жена сама в живота? Всички ще я одумват, ще я съжаляват, че е сама. Жената винаги трябва да е с мъж. Понякога бракът не е това, което очакваме. Но трябва да търпиш, дъще. Да гледаш, да слушаш и да мълчиш.“
	Шестнайсет часа по-късно влезе в апартамента си в центъра на Филаделфия. От този ден, вече четиринайсет години оттогава, не се бяха виждали.
	Когато най-после мислите й се откъснаха от този злощастен епизод в живота й, тя заспа в малкия, закътан в планините хотел.

	* * *

	Още след първото иззвъняване Анна вдигна слушалката на телефона.
	— Марина, добре ли си?
	— Да, Анна, добре съм.
	— Чаках те вчера. Не можах да мигна цяла нощ… Помислих, че ти се е случило нещо.
	— Извинявай. Опитах да се обадя от пристанището, но телефонът беше развален.
	— Къде си сега?
	— Във Валдемоса.
	— Във Валдемоса? Но какво правиш там? Идвам да те взема. Ще обядваме у нас.
	— Не се притеснявай, ще дойда с автобуса. Вече видях разписанието.
	Автобусът тръгваше за Палма в един на обяд. Имаше време да разгледа това мистериозно наследство. Следвайки указанията на Габриел, тя прекоси площад „Рамон Люл“, продължи до площад „Санта Каталина Томас“ и тръгна по улица „Роса“, настлана с калдъръм и обградена от двете страни с каменни къщи. В горната й част се намираше мелницата. Внушителна, стара и каменна, с огромни перки. Тръгна към нея бавно, изпитвайки странно усещане. Този каменен гигант беше неин, принадлежеше й. До мелницата се намираше каменната къща, в която беше пекарната. Стигна до вратата. На нея една табела гласеше:
C>
#	ХЛЯБ, ПЕЧЕН В ПЕЩ НА ДЪРВА
#	Кан Моли
#	Brotbaken im holzofen
#	Wood-fired Bread
#	Основана през 1920 г.
C$
	Понечи да отвори вратата, но не успя. Пред къщата имаше дървена пейка. Качи се на нея и се опита да надзърне през един малък прозорец, но капаците бяха затворени и не успя да види нищо. Капка вода падна на анорака й. Слезе от пейката и въпреки дъжда, който заваля, седна на нея. Загледа се в съседните къщички, струпани до мелницата. Комините на много от тях пушеха. Обходи с поглед красивата зима в Майорка, столетните маслинови дървета, сега без листа, полетата с рожков и прелестната гледка на обсипаните с бели и розови цветове бадеми, които всяка зима се възраждаха отново.
	„Защо си ни оставила това, Мария Долорес Моли? Нямаше ли друг, на когото да завещаеш това прекрасно място?“
	Лаят на стар голдън ритрийвър с клепнали уши, който бавно слизаше по улица „Роса“, я изтръгна от мислите й. Кучето се приближи до Марина и я подуши. Една старица с прибрана на кок бяла коса вървеше след него бавно, опирайки се на бастун. Беше много висока, носеше кафяво вълнено палто, дълго до коленете, и син кашмирен шал на врата.
	— Ниебла, ела, остави госпожицата — каза старицата на кучето, после я поздрави: — Добър ден.
	Марина отвърна на поздрава. Старицата имаше сбръчкано лице и огромни сини очи в тон с шала й. Стори й се много красива въпреки осемдесетте години, които сигурно бе навършила.
	Кучето не обърна внимание на господарката си и седна до Марина.
	— Да знаеш, че ще затворя вратата.
	Жената изчака, опряна на бастуна.
	— Хайде, Ниебла, да вървим… Стига си се инатила, много е студено — настоя тя, пъхайки ключа в ключалката на съседната къща.
	Старицата отново погледна кучето, което в този момент се приближи до краката на Марина и легна.
	— Глупаво куче…
	Кучето постави муцуна върху лапите си.
	— Ще има да драскаш по вратата, когато те изпъдя от вкъщи — заключи старицата и влезе в дома си.
	Марина впери поглед в животното, което явно нямаше никакво намерение да мръдне оттам. Кучето я погледна и отново зае позата си на заклано агне в краката й.
	И Марина и старото куче останаха там, под лекия дъжд, с поглед, зареян в бадемовите дръвчета по склоновете на Трамунтана.

	* * *

	Седна на първата седалка зад шофьора на автобуса. Имаше още трима пътници, на които Марина хвърли бегъл поглед. Бяха младо семейство с малко момиченце, седнало в скута на майка си. Ядеше филия много бял хляб, намазана с дебел пласт ягодово сладко, както Марина разбра секунди по-късно от Марта — така се казваше жената — която се караше на мъжа си, че е приготвил сандвич с мармалад на дъщеря си и тя си е изцапала новата рокля.
	Чувстваше се неспокойна. Беше си представяла много пъти тази среща със сестра си. В деня след кавгата със зет й Анна се бе опитала да се свърже по телефона с Марина в апартамента й във Филаделфия. Марина разпозна международния разговор на дисплея на телефона и не вдигна. Всеки ден в продължение на три седмици Анна й звънеше, но Марина никога не вдигна слушалката. И не беше заради тази караница, нито заради отлагането с година на защитата на докторската й дисертация — това беше най-малкото. По време на полета от Мадрид до Ню Йорк бе размишлявала по въпроса и бе осъзнала това, което винаги бе подозирала — че Анна е изключителна егоистка. Винаги мислеше само за себе си. Когато Марина постъпи на четиринайсет години в пансиона „Сейнт Маргарет“, Анна й се обади само няколко пъти. Марина звънеше всяка последна неделя от месеца. Защото изпитваше нужда да чуе гласа на по-голямата си сестра, с която в продължение на четиринайсет години бе делила една стая. Единствено Анна знаеше каква е в действителност Марина. Когато се връщаше за коледните празници и през летните ваканции, двете не се отделяха една от друга, но всичко се въртеше около Анна. Около приятелките й. Около гаджето й моряк. Около изпитите, на които я бяха скъсали. Освен това през петнайсетте години, в които Марина живееше в Съединените щати, не я бе посетила нито веднъж. За малко да го направи, когато заедно с мъжа си бяха на организирана екскурзия по източното крайбрежие на Съединените щати. Посетиха Вашингтон, Бостън и Ню Йорк, но тъй като пътуваха с група, им бе невъзможно да минат през Филаделфия. Дори не дойде на дипломирането й, както я помоли няколко пъти по телефона. По онова време Нестор и Ана де Вилальонга вече бяха починали. Марина бе единствената от всички абсолвенти с черна тога, която хвърли шапката с пискюл, без нито един неин близък да се зарадва на това. Това я бе наранило дълбоко. Не й се разсърди обаче и продължи да ходи в Майорка всяка Коледа, за да празнува заедно с единственото си семейство — Анна. Вече бе изтърпяла достатъчно и позата на жертва, която сестра й бе възприела, когато избухна скандалът с мъжа й, бе капката, която преля чашата. Затова, когато самолетът кацаше на летище „Джон Фицджералд Кенеди“, Марина реши да преустанови всяка връзка с по-голямата си сестра. Можеше да живее без двайсетте телефонни разговора, които провеждаха годишно, и без кратките си посещения на острова по Коледа.
	Анна никога не осъзна колко самотна се бе чувствала Марина в Съединените щати и как бе чакала с нетърпение да говори с нея всяка последна неделя от месеца. Всъщност дори й завидя, когато майка й й забрани да излиза в края на седмицата из града, и много пъти пожела да бъде на нейно място в този прекрасен елитен колеж, разположен на двеста и четирийсет хектара, заобиколен от дъбови гори и с момичета от целия свят. Вече беше омъжена, когато Марина се дипломира по медицина. Датата на дипломирането съвпадна с ремонта на къщата в „Сон Вида“. И не й се стори добра идея да остави Армандо сам в къща, пълна със строителни материали и инструменти.
	След неуспешните опити да я намери по телефона Анна реши да й пише писма. Всяка седмица по едно. Без да пропусне нито една. В тях я молеше да й прости за всичко — че е толкова малодушна, че не се е опълчила на мъжа си, че е пасивна, че е нерешителна. „Имам нужда да си наблизо — пишеше й винаги тя. — Да знам, че си до мен, въпреки че се намираш на шест хиляди километра.“ И преди да завърши писмото, винаги я осведомяваше за всеки малък напредък на Анита. Също така, за да я развесели, й разказваше подробности за скапания си живот със свекървата сврака.
	Марина продължи живота си заедно с Джереми, заета с дисертацията си и с професията си на гинеколог. Четеше писмата на Анна, но молбите на сестра й не промениха решението, което бе взела — да продължи живота си и да изключи сестра си от него.
	През декември същата година Марина извади от пощенската кутия последното писмо от сестра си. Беше кратко и гласеше:
C>
	Скъпа Марина,
	Пиша ти, за да ти пожелая щастливо начало на годината. Надявам се през тази нова година да осъществиш мечтите си и да успееш да ми простиш за всичко.
	Сега наистина се сбогувам с теб, докато ти прецениш докога. Обичам те и винаги ще те обичам.
@	Твоя сестра и приятелка,
@	Анна
C$
	Това писмо бе единственото, което запази, когато година по-късно приключи връзката си с Джереми и започна кариерата си на сътрудник в „Лекари без граници“.
	Отговори на това писмо след десет години. В студеното утро на 25 декември 2007-а Марина пъхна един плик в цепнатината на пощенската кутия на „Бергманщрасе“ в Берлин. Първите редове гласяха:
C>
	Скъпа сестричке и приятелко,
	Времето минава твърде бързо и вече не виждам смисъл в отчуждаването ни. Предполагам, че е заради коледните празници, които ме изпълват с чувство на тъга, на носталгия… не знам…
	Съзнавам напълно, че ми бяха нужни много години. Но съм готова, ако ти искаш, да подновим…
C$
	Това писмо възстанови епистоларната връзка помежду им. После дойдоха имейлите и няколко телефонни разговора. Но нищо повече. Всяка имаше свой живот, а и живееха далече една от друга. Единствено това неочаквано наследство им даде шанс да се срещнат отново.
	Валеше като из ведро. Вратата на градината беше полуотворена. Влезе и й бе достатъчна една секунда, за да си даде сметка колко много бе западнала къщата от детството й. Каменната фасада й се стори по-стара от всякога. Лимоновото дърво в градината — мъртво. Басейнът — пълен със зеленикава вода. Не изпита онази носталгия, която обикновено я връхлиташе. Неочаквано мястото й се стори напълно чуждо.
	Още преди да успее да позвъни, Анна отвори вратата. Погледнаха се в очите, преди да пристъпят една към друга. Четиринайсет години бяха твърде дълго време. Марина за части от секундата забеляза битката, която сестра й бе започнала да води срещу старостта. Видя бръчките, запълнени с ботокс, неподвижното чело, гладката коса, русите кичури, слабото й тяло, сега увенчано със силиконови гърди, издуващи стария светлокафяв кашмирен пуловер. Анна видя сестра си такава, каквато беше винаги — с права черна коса, сплетена на дълга плитка, с фини бръчици около очите, когато леко й се усмихна, и с миловидните трапчинки. Без да знае защо, Марина се почувства засрамена и почти виновна, когато съзря изпълнените с надежда очи на сестра си. Защото, когато се вгледа в очите на Анна и спомняйки си думите на баба си, че очите са огледало на душата, тя осъзна това, което вече дълбоко в себе си знаеше — че душата на Анна е добра, крехка, неспособна да нарани никого, неспособна да защити себе си и още по-малко да защити когото и да е другиго. Всичко това мина за частица от секундата през ума й. Анна пристъпи към нея и я прегърна. Прегърна я мълчаливо и Марина остана като закована намясто, но вдигна бавно ръце и ги обви около кръста на сестра си. Останаха няколко секунди прегърнати, без да си кажат нищо.
	— Здравей, балдъзке! Как си?
	Гласът на Армандо, все така силен, ги раздели и както се очакваше, ги притесни. Приближи се към тях с разперени ръце, прегърна Марина и я потупа по гърба, после я целуна звучно по бузата. Все едно че не се бе случило нищо. Марина се усмихна вежливо. Зет й беше по-пълен от всякога, а вечно рошавата му коса се бе прошарила. Носеше леко овехтяла безупречно бяла риза с избродирано конче, светлосини дънки и обувки „Мартинели“.
	Приятелят й Зигфрид — фелдшерът германец и страстен почитател на Шумахер — щеше да й каже, че е същински двойник на спортния директор на формула 1 Флавио Бриаторе, само че доста позападнал, разбира се.
	— Хубава, както винаги. Времето изобщо не ти се е отразило. Виж какъв свеж вид има — направи й комплимент той, поглеждайки жена си. — Минало забравено, нали? Заповядай, влез.
	Анна не каза нищо и последва мъжа си, който ги въведе в хола. Този жест потвърди това, което Марина вече предполагаше — че нищо не се е променило в брака им.
	— Ще кажа на дъщеря ни, че си тук. Ей сега се връщам — каза Армандо, качвайки се по стълбата към първия етаж.
	Марина съблече анорака си и Анна го взе и го остави в коридора. Седнаха на дивана. Погледнаха се, без да знаят какво да си кажат. Филипинката се появи с поднос с миди, маслини и кана с вода.
	— Това е Имелда.
	— Здравей, Имелда. Как си? — поздрави я тя, като стана от дивана и я целуна по бузите. — Приятно ми е, аз съм Марина.
	Анна отвори широко очи при жеста на сестра й към домашната прислужница. Никоя от приятелките й от Кралския яхтен клуб в Палма не се бе доближавала до Имелда, когато я бе представяла, нито я бе целувала.
	— Здравейте, госпожо. Много исках да се запозная с вас — каза Имелда искрено. — Желаете ли нещо за пиене?
	— Може вода. Благодаря.
	Усмихна се и се оттегли дискретно, оставяйки сестрите сами.
	— Как си?
	— Добре. Много добре. А ти?
	— И аз съм добре.
	Отново усмивка и неловко мълчание. Марина извади от раницата си готварската книга, която бе купила от летището в Адис Абеба.
	— Много ти благодаря. Чудесен подарък — каза Анна, прелиствайки книгата. — Да ти призная, занемарила съм готвенето. Може би това е начин да започна отново. — Тя погледна сестра си с усмивка. — Днес обаче съм приготвила нещо специално.
	Погледнаха се отново. Ако зависеше от Анна, тя би прегърнала сестра си и би я отвела далече оттам, за да навакса всички тези изгубени години. Или пък би изгонила мъжа си от вкъщи за няколко часа и би изпратила с него и дъщеря си, която ставаше все по-непоносима, при свекърва си, за да остане с по-малката си сестра насаме и на спокойствие вкъщи. Защото Анна бе изгубила много повече от тази раздяла. Защото Анна нямаше за какво да се вкопчи в живота. Нямаше съпруг, въпреки че живееха под един и същ покрив. Нямаше работа, защото никога не й се бе налагало да работи. Нямаше истински приятелки, може би заради възпитанието, което й бяха дали — да не се доверява на никого, да гледа, да слуша и да мълчи. Да, имаше дъщеря, но тя беше непоносима.
	— Колко странно — каза Анна, като се опитваше да овладее чувствата, които бушуваха в нея.
	— Да, наистина. Научихте ли нещо повече за собственичката на пекарната? — попита Марина.
	— Не — поклати отрицателно глава Анна — не ни е роднина. Как беше името й?
	— Мария Долорес Моли — отвърна Марина.
	— Мисля, че Армандо успя да я продаде много добре. Цената на квадратен метър е много висока — каза тя с полуусмивка.
	Анна потърка бавно ръцете си, втренчила поглед в тях. Марина познаваше този нервен жест на сестра си и я изчака да говори.
	— Нещата ни не вървят добре — каза Анна, като сниши глас и хвърли поглед към стълбата. — Спомняш ли си за инвестициите в недвижими имоти в Панама?
	Марина кимна с глава.
	— Не знам какво точно е станало, но се оказаха измама. — Тя млъкна и отново отправи поглед към горния етаж, за да се увери, че мъжът й не може да ги чуе, и прошепна: — Разорени сме.
	Анита се появи на стълбата с черния си анцуг, със сериозно изражение, стъпвайки тежко по стъпалата, сякаш й беше трудно да върви.
	— Здравей, Ана! — поздрави я Марина, като се изправи.
	Стори й се невероятно, че онова плачещо бебе, което остави на двайсет дни, се е превърнало в едрото момиче, застанало сега пред нея.
	— Здравей — отвърна Анита лаконично и стеснително, избягвайки погледа й.
	Подложи бузите си, без да я целуне. Жест, който Марина забеляза. Тя обаче я целуна и я прегърна нежно през рамената.
	Трите седнаха, пазейки неловко мълчание. Марина забеляза предизвикателната щампа на тениската, която носеше племенницата й — снимка на жена, облечена с черно яке и държаща вилица, с надпис _Eat the rich_*.
	[* Изяж богаташа (англ.). — Б.пр.]
	— Харесваш ли Пати Смит? — попита Марина, имайки предвид жената на тениската.
	— Знаеш коя е? — отвърна изненадана племенницата й.
	— Разбира се. Майка ти не ти ли е казала, че половината си живот съм прекарала в Щатите? Преди много години бях на неин концерт в един бар в Ню Йорк… Преди повече от двайсет години.
	— Наистина? — попита възхитена Анита, сякаш това беше най-невероятната история, която бе чула в тази къща, където звучеше музика единствено по телевизията.
	Анита знаеше всичките песни и стихове на старата американска рокерка, която сега наричаха „Кръстницата на пънка“. Това говореше много за племенницата й, помисли си Марина. Защото Анита не танцуваше в ритъма на екстравагантната Лейди Гага и не движеше бедра заедно с бившата Хана Монтана, пееща „Party in the USA“*1, както правеха деветдесет и девет процента от приятелките й в „Сан Кайетано“. Вместо това слушаше сама в стаята си и със слушалки песента „People have the power“*2 на старата американска активистка. Анна очевидно нямаше ни най-малка представа коя е жената от снимката на тениската, която носеше дъщеря й. Наистина, последния път, когато беше облечена с нея и трябваше да отидат на едно изискано празненство в Яхтения клуб, Анна помоли Анита да се преоблече. Не беше подходяща дреха за случая. Намусена, Анита се качи в стаята си и слезе след десет минути, облечена с друга черна тениска, без щампа отпред. Когато Анна влезе след Анита в клуба, видя, че на гърба на тениската скъпата й дъщеричка бе щамповала кръстницата на пънка, правеща неприличен жест, но вместо _Eat the rich_ надписът гласеше: _Fuck the rich_*3.
	[*1 Парти в САЩ (англ.). — Б.пр.]
	[*2 Властта е на народа (англ.). — Б.пр.]
	[*3 Изчукай богаташа (англ.). — Б.пр.]
	— Госпожи, ще обядваме — обяви Армандо, влизайки в хола.
	Станаха от дивана. В продължение на цял месец Анна си представяше със страх тази ситуация. Преди Марина да пристигне, помоли Армандо да бъде любезен. Армандо не беше глупав. Продажбата на мелницата щеше да облекчи дълговете, които имаше в Панама. Щеше да се държи като най-очарователния мъж на света. Анита, която не беше в течение на случилото се, наблюдаваше с любопитство този нов член на семейството.
	Имелда влезе с пълния супник и им сервира.
	Армандо пръв взе думата и противно на очакванията на сестрите, по време на обяда разговорът, макар и повърхностен, беше много по-спокоен, отколкото си бяха представяли. Армандо я попита за работата й на сътрудник и докато семейство Гарсия Вега сърбаше супата, Марина разказа подробности за местата, където бе работила. Анна говори за големите промени, настъпили на острова през тези четиринайсет години. Армандо — за новопостроените жилищни комплекси, за туризма, който пълнеше джобовете на местните жители, за петдесетте хиляди германци, които официално вече имали имоти на острова и един от които щял да купи мелницата, която бяха наследили.
	— Е, да отделим зърното от плявата… Подходяща поговорка за случая — каза Армандо, смеейки се на собствената си шега. — Успях да продам имота за два милиона евро — добави гордо той. — По един милион за всяка от вас.
	Анна се усмихна и погледна сестра си, която не изглеждаше особено въодушевена. Армандо им обясни, че купувачът се казва Хелмут Кауфман. Бил производител на колбаси, с които снабдявал по-голямата част от бирариите в бившата ФРГ, и искал да запази пекарната „Кан Моли“, съчетавайки традиционния черен хляб от шейша с продажбата на вайсвурст от собствената му свинеферма в околностите на Франкфурт. Хелмут пристигаше в Палма в три следобед на следващия ден. Армандо щеше да го посрещне и в пет нотариусът щеше да ги чака в кантората си за подписването на договора.
	Имелда донесе десерта, който Анна бе приготвила сутринта. Знаеше, че Марина обожава този сладкиш, който баба Нерея бе кръстила „лимонов сладкиш с маково семе“. Сигурно вкусът му щеше да я изпълни със спомени. Щастливите спомени от детството им. Баба им твърдеше, че този сладкиш притежава вълшебна съставка, която тя никога няма да им разкрие и която го прави толкова неустоимо вкусен. Двете я умоляваха да им каже коя е тази тайнствена съставка, но баба им винаги отказваше… Докато в деня, когато Марина навърши седем години, тя ги сложи да седнат на масата в кухнята и като ги накара да се закълнат, че ще пазят тайната, се приближи до тях и шепнейки, им разкри рецептата.
	Марина погледна сестра си и й се усмихна с благодарност. Анна знаеше, че Армандо и дъщеря й щяха да отминат с безразличие този жест със сладкиша, но Марина щеше да го оцени, а от друга страна, беше начин отново да й поиска прошка.
	Анна би предпочела да приготви сладкиша с лимони от дръвчето в градината, защото баба й твърдеше, че лимоните на това дърво имат неповторим, единствен по рода си вкус. За съжаление, лимоновото дръвче в градината бе изсъхнало преди няколко месеца. Анна се разплака пред градинаря, когато той й каза, правейки се на духовит: „Госпожо, това дърво е по-мъртво и от Майкъл Джексън“. Анна му забрани да го отсече и избухна в истеричен плач. Когато видя сълзите на госпожата, обърканият градинар се извини, мислейки си две неща — първо, че Анна е отявлена фенка на детето чудо на семейство Джексън, и второ, че богатите барбита от квартал „Сон Вида“ са напълно смахнати.
	Така че същата сутрин Анна се качи в беемвето си и отиде в Алкампо, откъдето купи десет лимона. Знаеше, че няма да намери макове през зимата, така че след няколко обаждания на приятелките си от Яхтения клуб посети един наскоро открит биомагазин, където млада германка, пременена в оранжево сари, й продаде десетте пликчета с маково семе, които имаше в магазина. Когато се прибра вкъщи, включи фурната и смеси внимателно продуктите, като се опитваше да си припомни точните количества, които използваше баба й. Първият сладкиш стана твърде горчив заради прекаленото количество настъргана кора от лимон в тестото; вторият прегоря, а третият, слава богу, стана пухкав, както Марина го обичаше.
	— Може да се каже, че с Анна сте милионерки — каза Армандо самодоволно.
	— У вас ли са ключовете? — попита Марина, взимайки си още едно парче сладкиш.
	— Ключовете — повтори Армандо.
	— Да. От мелницата и от пекарната.
	Мълчание.
	— Да.
	— Би ли ми ги дал? — каза Марина.
	Армандо направи гримаса на досада. Анна престана да дъвче и погледна уплашено мъжа си.
	— За какво? — поиска да знае Армандо с по-остър тон от този, с който бе поддържал кроткия разговор до този момент, и не толкова остър, колкото онзи, който бе използвал, когато изгони Марина от къщата.
	Анита и Анна извиха вратове към Марина. Отекна гръмотевица, но никой не погледна навън — бурята вече се разразяваше вътре.
	— Любопитно ми е да ги видя. За да разбера коя е тази толкова щедра жена, която ще ни направи милионерки. Вътре сигурно има нещо, което ще ни помогне да го разберем.
	Анна и Анита извиха вратове към Армандо.
	— Няма кой знае какво за гледане. Това е стара пекарна, в която има чували с брашно, работилница и пещ за дърва. Нищо повече. Мелницата не работи от години и е почти развалина. Не е ваша пряка роднина. Проверихме фамилията на родителите й, на дядовците, на прадядовците. А и какво значение има — каза той с пресилена усмивка, — двата милиона евро са ваши.
	Армандо сгъна салфетката, смятайки разговора за приключен, и понечи да стане от масата.
	— Би ли ми дал ключовете, Армандо? — каза с твърд глас Марина, гледайки го в очите.

	* * *

	„В това време те съгледаха тридесет или четиридесет вятърни мелници, които стърчаха насред полето, и дон Кихот, щом като ги видя, каза на своя оръженосец:
	— Щастливата съдба нарежда нещата така, както не сме могли и да мечтаем, приятелю Санчо Панса, и ще видиш, че се показват тридесет, пък и повече грамадни великани, с които възнамерявам да вляза в бой, като отнема живота на всички до един. Плячката ще е наша и това ще бъде основата на нашето богатство, защото тази война е справедлива и съвсем богоугодно дело е да изкореним тази проклета пасмина от лицето на земята.
	— Какви великани? — запита Санчо Панса.
	— Тези, които виждам ей там — отговори господарят му. — Някои от тях имат ръце, не по-къси от две левги.
	— Слушайте, ваша милост — забеляза Санчо — това, което стърчи там, не са великани, а вятърни мелници, а това, което на вас ви прилича на предълги ръце, са крилата им, които, движени от вятъра, въртят камъните на мелниците.“*
	[* Откъс от „Дон Кихот де ла Манча“, Мигел де Сервантес, превод Тодор Нейков, 1970. — Б.пр.]
	Кука се прозя шумно.
	— Кука, ако обичаш, малко повече уважение към съучениците ти — каза младата учителка по литература в „Сан Кайетано“.
	— Госпожо, това не се издържа в девет сутринта — отвърна Кука.
	Останалите двайсет и девет ученици се разсмяха, а учителката въздъхна. Кука, безцеремонна както винаги, беше донякъде права — нямаше тийнейджър, който да се развълнува от тази книга, пък била тя в адаптирана версия за юноши. В интерес на истината самата учителка я прочете като студентка във факултета по испанска филология преди няколко години и освен че бе научила стотици излезли от употреба думи, тя й се стори извънредно отегчително четиво — факт, който тя запази за себе си, за да не бъде обвинена в невежество, като се имаше предвид възхищението, което будеха у състудентите й невероятните приключения на знаменития идалго от Ла Манча. Сигурно беше твърде семпла жена.
	— Затворете книгата — каза тя накрая. — Сложете я в раниците си и си облечете палтата. Ще излезем на разходка.
	Разнесоха се радостни възгласи. Навлякоха бързо палтата си върху униформите и излязоха, блъскайки се, от стаята. Учителката прибра нещата си и ги сложи в чантата. Само една ученичка остана да седи на последния чин, зареяла поглед през прозореца.
	— Марина?
	Марина обърна поглед към учителката.
	— Добре ли си?
	Марина кимна утвърдително и стана от стола. Взе палтото си и тръгна към вратата. Не. Не беше добре. Положението в дома й беше непоносимо. Мразеше майка си и имаше чувството, че и майка й я мрази. Предната вечер, както всеки ден, бяха имали шумна разправия. Този път заради начина, по който държеше вилицата. Други вечери, други дни — заради твърде дългата й коса, небрежно сплетена на плитка, която тя отказваше да отреже, или заради телесната й миризма, която тя не прикриваше с парфюм, или заради разхвърляната й стая, пълна със стари книги по медицина, които тя бе донесла от къщата на баба си и които майка й смяташе, че са пълни с акари, или заради отказа й да ходи на църква в неделя след разходките с лодка. Но това, което майка й ненавиждаше най-много, беше близостта на Марина с по-голямата й сестра и с баба й, и най-вече с баща й. Освен това Марина никога не повишаваше глас и винаги отговаряше на майчините критики със солидни аргументи и нападки, които оборваха всичките й принципи.
	Марина имаше чувството, че майка й се дразни от самото й присъствие. Не можеше да разбере тази жена, която й бе дала живот преди четиринайсет години. Докато Анна в очите на майка й беше идеалната дъщеря. Бе я оформила по свой образ и подобие. Беше хубава, крехка, наивна, подредена, парфюмирана. Марина обаче знаеше, също както и майка й, че Анна е обикновено момиче, без други интереси, освен новите рокли, без никакви амбиции в живота. Посредствена в учението, с оценки, които не надвишаваха четири и половина*, но които благодарение на доброволните вноски, които искаха свещениците в „Сан Кайетано“ и които майка й толкова щедро даваше, успяваха да стигнат до петица. Десетиците на Марина бяха повод за гордост за баща й, но изтръгваха само хладна усмивка от майка й.
	[* Оценките в испанското училище са от едно до десет; под 5 — слаб; 5 — среден; 6 — добър; 7 и 8 — много добър; 9 — отличен; 10 — почетен отличен. — Б.пр.]
	В крайна сметка Марина свикна с виковете на майка си, които, кой знае защо, се чуваха винаги в отсъствието на Нестор и нито веднъж в негово присъствие. Престана да я оборва със солидни аргументи и се научи да се сдържа, да не отговаря. Когато майка й я укоряваше за нещо, тя ставаше и се затваряше в стаята си. Майка й тръгваше след нея, отваряше вратата и продължаваше да каканиже укорите си. Докато на една Коледа и благодарение на двестата песети, които баба Нерея й даде, си купи резе. Резето намали виковете, но засили отчаянието на майка й, която плачеше в прегръдките на мъжа си заради непокорната тийнейджърка, която бяха отгледали. Ана де Вилальонга, освен това беше хипохондричка, страдаше от нерви и притесненията й избиваха в обриви по тялото, ечемици на очите и афти в устата. Напрежението вкъщи се засилваше все повече… докато накрая, благодарение на един твърде силен обрив по лицето, скъпата й майка постигна това, което кроеше от месеци и което беше причината Марина да остане да седи, загледана през прозореца, докато съучениците й от „Сан Кайетано“ излизаха възбудено от стаята — да я изпрати в пансион на шест хиляди километра от Майорка.
	Трийсетте ученици и учителката по литература стигнаха до бившия моряшки квартал „Ес Жонкет“, увенчан от няколко стари мелници.
	— Виждате ли ги?
	— Какво трябва да видим? — попита Кука.
	Останалите ученици, както винаги, не казаха нищо. Някои не разбираха. Други — не слушаха.
	„Пубертетът е етап от живота, който за известно време превръща човешкото същество в идиот“ — помисли си младата учителка.
	— Мелниците, за бога, мелниците.
	Стигнаха до подножието на една от тях и тя ги накара да отворят книгите. Направи добър кастинг — избра един върлинест и непохватен ученик с пъпчиво лице, който да е Дон Кихот, и шишкото на класа — да играе Санчо Панса. Кука стана досадна и поиска да прочете частта на Дулсинея, като накара горкия дългуч да се изчерви, защото и той като голяма част от питомците на „Сан Кайетано“ мечтаеше да докосне гърдите на най-готиното момиче в училището.
	Урокът по литература премина сред смехове и възгласи и остана запечатан завинаги в спомените им от юношеството, включително в тези на нашата главна героиня.
	Младата учителка по литература си помисли, че не е толкова трудно да събудиш интереса на тийнейджърите, стига наистина да си го поставиш за цел.

	* * *

	Автобусът криволичеше отново по пътя през Трамунтана към Валдемоса. Дъждът плющеше по предното стъкло и шофьорът караше предпазливо, с ниска скорост, а това позволяваше на единствената пътничка да се наслаждава на следобеда в смълчаната планина, сред която се намираше.
	Подслони се под навеса на спирката. Дъждът се изливаше шумно върху паветата. Вдигна качулката на анорака си и измина тичешком тристата метра, които я отделяха от хотела. Щеше да изчака там дъждът да спре и после щеше да отиде до мелницата.
	Габриел и Исабел седяха в хола пред камината и играеха на шах. Поздравиха я любезно. Ако й бяха казали, че този мъж и тази жена, които управляваха хотела, са брат и сестра, щеше да повярва. Сигурно бяха на една и съща възраст — на около шейсет, имаха известна физическа прилика и освен това и двамата излъчваха ведра енергия, която в този момент я изпълни с покой.
	— Трябва да изпратя един имейл. Имате ли компютър с интернет? — попита Марина.
	— Да. Само че опитахме да се свържем по скайпа със сина ни, но безуспешно. Често се случва, когато вали. Съжалявам. Когато се оправи, ще ти кажа.
	Дъждът продължи да вали целия следобед и вечерта. Още нямаше интернет и Марина се унесе. В просъница видя сестра си и себе си да тичат из поле с макове и после, най-неочаквано — етиопското момиченце, което бе оставила в желязно креватче; и вече заспала, в най-дълбокия си сън — Матиас.

	* * *

C>
@	От: mathiaschneider@gmail.com
@	Дата: 2 февр. 2010 (преди един ден)
@	До: marinavega@gmail.com

	Марина,
	Получихме спешно обаждане от централата. Нуждаят се от подкрепление в Хаити. След земетресението е избухнала епидемия от холера и не могат да смогнат. Искат ни за шест месеца. Не можах да откажа. Утре летя за Барселона. Ще те чакам там. Знам, че не искаш да напуснеш Етиопия, но наистина мисля, че в Хаити имат нужда от нас. Ще пренощувам при Она и ще отида в офиса на „Лекари без граници“ веднага щом пристигна. Обади ми се там, моля те.
	Обичам те. _Ich liebe dich._
@	Твой Матиас
C$
	Марина пребледня. Прокара ръце през лицето си, без да откъсне поглед от монитора. Отново прочете съобщението. Щеше й се тези десет изречения да не бяха написани. Пожела да не ги чете втори път. Да намери грешка, докато ги препрочита. Само че нямаше. Матиас напускаше Етиопия, за да се впусне в нова битка. Пое си въздух.
	Пожела това земетресение на почти осем хиляди километра да не се бе случвало. Защото този земетръс разтърси душата й. Това ново бедствие не се вместваше в живота й. Не очакваше тази промяна на плановете и не я желаеше. Антилската страна щеше да се нуждае от помощта на чуждестранни лекари в продължение на години и периодите на пребиваване там можеха да се удължат до година, че и повече. Да сменя отново мястото? Да се приспособява към нова култура? Да свиква с нов екип от сътрудници? Да спи в палатка, в друг непознат хотел?
	Въздъхна, опитвайки се да потисне тревогата, която се надигаше в нея. „Матиас, в Етиопия ни е добре. Защо си си тръгнал?“
	Работеха и живееха в Етиопия вече две години, откакто неправителствената организация предложи на Марина поста на ръководител на лекарските мисии в африканската страна. Колкото и странно да изглеждаше, къщата, служеща за основен лагер на сътрудниците, които се редуваха по проекти на организацията в Адис Абеба, се бе превърнала в нейно място. В място, където се чувстваше сигурна, спокойна. Беше далеч от представата за дом, но бяха четири познати стени, които й вдъхваха известна сигурност. Предложението беше за една година, но когато срокът изтече, помоли да го удължат с още една, като предварително убеди Матиас и той се съгласи да остане с нея в Етиопия. Само веднъж напусна страната, и то по искане на неправителствената организация, която го помоли да се включи в лекарския екип, който заминаваше за Мианмар, за да помогне на пострадалите от циклона Наргис. „Лекари без граници“ не разрешаваше един пост да се заема от един и същи човек повече от три години. Оставаше й една. Ако неправителствената организация не й позволеше да продължи на същия пост, щеше да се опита да работи в някоя от неправителствените организации за развитие, установени в Етиопия. Запозна се с няколко сътрудници на „Лекари на света“ и „Интермон Оксфам“ на едно празненство, организирано от ООН в седалището в Адис Абеба. Увериха я, че нито тя, нито Матиас ще останат без работа в тази винаги нуждаеща се от помощ страна в Африканския рог. Това беше планът й.
	Само че този мейл, тези десет изречения от него променяха всичко. Етиопия включваше и Матиас. Тя нямаше да остане там през тези две години, ако Матиас не се бе съгласил. Представи си се там без него, в горещата пустиня Афар, и потръпна. Не можеше да го упреква, че е заминал. Той винаги й бе казвал, че не смята да остава до края на живота си в Етиопия. Марина обаче му отговаряше, че е все едно къде лекува болни — дали в Етиопия, или в друга страна.
	Марина работеше над десет години за „Лекари без граници“. Докато навърши четирийсет, пътуваше от един континент за друг, в зависимост от хуманитарните кризи в момента. Сменяше с лекота страната, дори да беше на хиляди километри. Никога не отказваше да пътува на Коледа, когато повечето сътрудници предпочитаха да прекарат празниците със семействата си в родните си страни. През 2004-та, когато навърши четирийсет, в живота й се появи Матиас и през първите три години на връзката им пътуваха непрекъснато. Винаги заедно. Беше нещо, което неправителствената организация уважаваше и насърчаваше. Работата в екстремни условия се понасяше по-леко, както и всичко в живота, в компания на любим човек. Същата година Матиас и Марина отидоха в бежанския лагер в Южен Судан и останаха шест месеца там; после прекараха четири месеца в Централноафриканската република и в края на годината отлетяха за Чечения. През 2005-а бяха четири месеца в Боливия, за да се борят с болестта на Шагас. Останалата част от годината прекараха в Шри Ланка, запълвайки недостига от местни лекари, а през декември — в Зимбабве, по едно разширение на програмата за ХИВ. В края на 2006-а отпътуваха за Йемен, за да помогнат на африканските бежанци, които пристигаха в окаяно състояние с лодки от Сомалия. Това пътуване беше психологически опустошително за Марина и когато през 2007-а се освободи място за ръководител на мисия в Етиопия, тя веднага си подаде документите. Този пост предполагаше престой от една до три години на едно и също място. Десет години с раница на гърба й бяха предостатъчни, а и тя вече не притежаваше същата енергия, която имаше на трийсет. Личеше й — и физически, и психически. Знаеше, че за съжаление, Етиопия няма да се оправи без помощта на Запада и че винаги ще има нужда от нея. И бе мечтала да прекара остатъка от живота си с Матиас в това кътче на света.
	Излезе от акаунта си в Гугъл, без да отговори на мейла. Стана с натежало сърце от стола. Взе анорака от облегалката и го облече. Тръгна към изхода на хотела. Погледна ръчния си часовник — оставаха пет часа до подписването на договора за продажба. Пъхна ръце в джобовете на анорака и опипа кръглия ключодържател и ключовете от мелницата. Запъти се към центъра на селото, следвайки същия маршрут като предния ден. Направи го по инерция, защото това бе планирала да направи тази сутрин, преди да отиде при нотариуса. В този момент любопитството й да види това наследство се бе изпарило напълно и в главата й пулсираше само един-единствен въпрос. Етиопия или Хаити?
	На улица „Роса“ срещна отново старицата със светлите очи и голдън ритрийвъра с клепнали уши. Поздравиха се с лаконичен жест и всяка продължи по пътя си. Стигна до мелницата. Извади ключодържателя и пъхна ключа в ключалката. Отвори вратата. Мелницата беше празна, имаше само една стара машина. Качи се по извитата стълба до втория етаж, където се намираше устройството за мелене на житото. Погледна през едно от прозорчетата. Видя морето между крилата, които изглеждаха двойно по-дълги от тази перспектива, и въпросът отново я загложди. Етиопия или Хаити?
	Отвори вратата на къщата. На долния етаж се намираха пекарната и работилницата. Дълга масивна маса от чамово дърво. Зад масата — празни тави. Вдясно от входа на пекарната бяха пещта на дърва, уредите за месене, стотици натрупани чували с брашно, купчина дърва, железни везни и калъпи. Мястото беше студено и неприветливо.
	Качи се по стълбата, която водеше към горния етаж. Влезе в стая, която беше едновременно кухня и всекидневна. Широки дървени греди покриваха тавана от край до край. Съдове, окачени на стените, стари тигани на една печка и каменна мивка. От едната страна — стар диван с протрита тапицерия и кухненски бюфет с отворени вратички и издърпани чекмеджета. Учуди се и се приближи. Приборите бяха нахвърляни едни върху други в едно чекмедже. Чистите салфетки — в друго. Затвори вратичките и чекмеджетата и продължи да оглежда мястото. До дивана имаше врата, водеща в друго помещение, където цареше пълна бъркотия. Беше своеобразен килер, голям почти колкото кухнята, а по лавиците и пода бяха разпръснати метли, кофи и парцали за миене, консервени кутии, конци, напръстници, инструменти, копчета, ножици…
	На втория етаж — скромно обзаведена спалня, легло без спално бельо, от едната страна — нощно шкафче, от другата — плетен стол. Отвори капаците на прозореца и в стаята нахлу утринният бриз. В далечината, зад планините, се виждаше морето. Остави капаците отворени, върна се при леглото на покойната пекарка и седна на него. Мислите й отново се върнаха към Етиопия и Хаити. Опитвайки се да успокои тревогата си, тя инстинктивно се излегна на леглото, без да отдели поглед от планината и късчето море, което се виждаше в далечината. Постави ръце под главата си. Внезапно един слънчев лъч се промъкна през облаците, нахлу през прозореца на спалнята и стигна до тялото й, което тя чувстваше по-слабо от всякога. И така слънцето, вятърът и уханието на цъфналите бадеми, примесено със соления мирис на Средиземно море, я приспаха.

	* * *

	Хелмут излезе от летището на Палма в три и половина следобед. Носеше куфар, пълен с банкноти. Армандо го чакаше навън с аудито, току-що излязло от автомивката. Прегърнаха се по мъжки, без да прокарват ръка през рамо, а само с две потупвания по гърба. След прегръдката последва усмивка и връчване на куфарчето.
	Армандо, като обигран брокер на недвижими имоти, беше свикнал да плаща и да получава пари, използвайки втората буква на речника — буквата „Б“. Плащаше в „Б“ и получаваше пари в „Б“, което беше равнозначно на това да получаваш пари, без да ги обявиш, да мамиш данъчните или да си мафиот. В Испания обаче по онова време, както вече знаем, това беше нещо обичайно. И както беше логично, от зидаря, който слага тухлите, до строителя, който продава имоти — всички се опитваха да избягат от огромната паст на данъчните. Дотук всичко беше наред. Всъщност истински сериозното в този случай беше, че Армандо не само мамеше данъчните, но и че ограбваше жена си и балдъзата си, тъй като не смяташе да им каже нищо, а и те бяха в неведение за възможността за допускане на правописни грешки. Армандо беше затънал до гуша в дългове, дължеше над един милион евро на испанска банка и още един милион на панамска банка и положението му се утежняваше с всеки ден заради лихвите върху кредитите. Без много-много да му мисли и с помощта на приятеля му Куро, мелницата и къщата, в която се помещаваха пекарната и жилището на госпожа Мария Долорес Моли, щяха да бъдат продадени официално за два милиона евро и за още един милион, който щеше да бъде връчен на Армандо в банкноти от по петстотин евро в затворено куфарче.
	Хелмут се качи в аудито и двамата се отправиха към кантората на нотариуса.
	Марина взе автобуса за Палма. Шофьорът — същият като предишните дни — я позна и я поздрави любезно. Въпреки душевното състояние, в което се намираше, Марина му се отблагодари с кратък разговор за слънчевите лъчи, които постепенно се показваха между планинските върхове. Вече се бе сбогувала с Габриел и Исабел и на съседната седалка лежеше черната й раница с вещите й. Щеше да подпише договора за продажба и да отлети за Барселона с последния вечерен полет. След като разгледа мелницата, тя се върна в хотела и от същия компютър, на който бе прочела имейла, променящ посоката на живота й, купи билет в последната минута за Барселона, за да спи тази нощ до Матиас. Аудито се размина с местния автобус на площад „Еспаня“.
C>
#	ДОГОВОР ЗА ПОКУПКО-ПРОДАЖБА НА ИМОТ
#	Майорка, 2 февруари 2010 г.

	ПРИСЪСТВАЩИТЕ
	Анна Вега де Вилальонга и Марина Вега де Вилальонга, от една страна,
	и Хелмут Кауфман, от друга страна.
	УЧАСТВАТ: Всички от свое име и право. Двете страни признават взаимно правоспособността на всяка от тях, необходима за съставянето и подписването на договора за покупко-продажба, за което
#	ЗАЯВЯВАТ
	I. Че Анна Вега и Марина Вега са собственици на следния недвижим имот:
	Триетажна къща с обща площ 110 кв.м.
	Мелница за брашно.
	ВПИСВАНЕ: Имотът е вписан в Имотния регистър на Майорка.
	II. Че долуподписаните доня Анна Вега и доня Марина Вега са съгласни да продадат цитирания и описан в предходната точка имот на Хелмут Кауфман и че същият желае да го купи, поради което извършват по общо съгласие настоящата покупко-продажба при следните
#	УСЛОВИЯ:
	ПЪРВО. Продавачът продава на Хелмут Кауфман, който купува, имота, описан в първа точка.
	ВТОРО. Цената на имота е в размер на 2 000 000 евро, която се изплаща както следва:
	20 000 евро като аванс, който ще се заплати при подписването на настоящия договор и за който продавачът ще декларира, че е получил и ще издаде квитанция на името на дон Хелмут Кауфман. Останалата част ще се заплати от страна на купувача с чек на приносителя в момента на представяне на нотариален акт за покупко-продажбата. Страните се споразумяват да извършат нотариалното прехвърляне в срок от три месеца, считано от датата на подписване на настоящия договор, пред нотариус, избран по взаимно съгласие.
	ТРЕТО. Въвеждането на купувача във владение на имота ще се извърши в момента на нотариалната заверка на настоящия договор.
	ЧЕТВЪРТО. Купувачът се задължава да поеме всички разноски, свързани с притежанието на недвижимия имот, по-конкретно разходите по поддръжка и стопанисване, след въвеждането на купувача във владение на имота.
	ПЕТО. Останалите разноски и данъци, които възникнат или произтекат като следствие от настоящата покупко-продажба, ще бъдат заплатени от страните съгласно разпоредбите на закона.
	ШЕСТО. Продавачът или продавачите ще отговарят пред купувача за евикция и обезпечение съгласно законовите предписания, регулиращи тази материя.
	В знак на съгласие двете страни подписват настоящия договор, съставен в два еднакви екземпляра, като мястото и датата са указани в заглавната част.
	Продавач:						Купувач:
	Анна Вега де Вилальонга			Хелмут Кауфман
	Марина Вега де Вилальонга
C$
	Треперещата ръка на Марина държеше писалката над договора. Усети погледите на сестра си, на зет си, на Хелмут и Куро, втренчени в нея. Вдигна очи от договора и ги погледна.
	_Хайде, Марина, решавай._ Марина си пое въздух, насочи поглед към договора, написа буквата М от името си. Затвори за миг очи.
	— Не искам да подпиша все още — каза тя, като остави писалката „Монблан“ успоредно на листа.
	— Моля? — попита Куро. — Не си съгласна с някоя от клаузите в договора ли?
	Марина замълча за момент. Останалите стояха в очакване.
	— Дайте ми няколко седмици, моля ви — отвърна тя тихо.
	— Какво? — скочи Армандо с изражение, което Марина не успя да определи дали е на гняв, омраза, или страх.
	Анна погледна сестра си уплашено, а после мъжа си, и по-конкретно синята вена, която винаги му се издуваше в моменти на раздразнение и която в този момент сякаш щеше да се пръсне.
	— Този човек е дошъл от Германия, за да подпише днес договора — продължи Армандо, сега вече използвайки същия заплашителен тон, с който й бе говорил преди четиринайсет години, когато я бе изгонил от дома си.
	— _Helmut, es tut mir sehr leid_* — каза му Марина на немски. — Съжалявам. Наистина. Дължа ти извинение — завърши тя на английски.
	[* Хелмут, съжалявам много (нем.). — Б.пр.]
	Марина стана от стола с ключовете в ръка пред невярващите погледи на сестра си, зет си и Куро.
	— Съжалявам — каза тя искрено.
	— Как така съжаляваш? Подпиши и точка. Какво ти става, по дяволите? — каза Армандо, повишавайки глас.
	— Дайте ми малко време — помоли Марина неуверено.
	— Но ти за каква се мислиш? — каза Армандо, като се надигна.
	Куро се изправи и сложи ръка на рамото на Армандо, опитвайки се да го успокои.
	— Това няма да остане така, Марина — заплаши я той.
	Вместо да реагира на този неочакван развой на събитията, Хелмут онемя и месеци по-късно обясни на приятеля си Рудолф, държейки стика пред бялата малка топка в голф клуба във Франкфурт:
	— Тези неща се случват в Испания, част са от културата, от страната, като сиестата, паелята, сангрията, хубавите жени, липсата на контрол. — И докато извиваше таза си на четирийсет и пет градуса и вдигаше стика, добави: — Какво да ти кажа, на мен тези неща дори ми се струват забавни.

	* * *

	Марина седна под навеса на автобусната спирка на площад „Еспаня“. Трябваше да вземе автобус номер едно, който щеше да я закара до летището. Оставаха два часа до полета на самолета за Барселона. Усети как сърцето й бие учестено. Не разбираше защо бе взела това решение. Беше разумна жена, която от осемнайсетгодишна възраст бе взимала решенията сама. По логичен начин, преценявайки всички „за“ и „против“. Знаейки кое ще бъде по-добре за нея. Бе отказала един милион евро. Но защо го бе направила? Може би този път не искаше да решава, не искаше тя да взема решението и предпочиташе съдбата да я изненада. Може би олющените стени във Валдемоса й казваха: „Остани“.
	Свечеряваше се и Марина продължаваше да седи под навеса с объркани мисли, пропускайки автобусите.

	* * *

C>
@	От: marinavega@gmail.com
@	Дата: 5 февр. 2010 (преди един ден)
@	До: mathiaschneider@gmail.com

	Матиас,
	Не взех самолета. Централата беше затворена, затова ти изпращам мейл. Не продадох мелницата, нито къщата… Дори аз не знам защо взех това решение. Бих искала да си тук, защото съм много объркана. Утре ще ти се обадя в централата, но замини спокойно за Хаити. Още не знам кога, но ще дойда при теб веднага щом разбера коя е жената, която ми е подарила това място сред планините. Вече писах в централата в Барселона и поисках още две седмици отпуск.
	Обичам те. _Ich liebe dich._
@	Твоя Марина
C$

	* * *

	— Трудно е да дойдеш във Валдемоса, но по-трудно е да я напуснеш — каза Габриел изненадано, когато видя Марина да влиза в хотела, макар че се бе сбогувала с него сутринта.
	Габриел свали старата шуба с ярешка кожа, която носеше, и я окачи на една дървена закачалка.
	— Вечеряла ли си?
	Габриел, Исабел и Марина седнаха до камината. Прекара приятна вечер с тези двама непознати, които продължаваха да се шегуват един с друг въпреки годините, които бяха прекарали заедно. Марина усети веднага близостта между тях. Една красива близост между зрели хора, които продължават да се обичат, вече по друг начин. Те й разказаха малкото, което знаеха за собственичката на пекарната. Била работлива жена, която ставала всяка сутрин в пет, от понеделник до неделя, за да опече хляб за цялото село и едни прекрасни лимонови сладкиши, които подарявала на редовните си клиенти… Работела триста шейсет и пет дни в годината и Габриел не помнеше да си е взела и ден почивка през всичките трийсет години, откакто бе дошъл на острова. Мария Долорес работела с Каталина, която била на нейната възраст. Ако някой знаел нещо за живота на тази жена, това несъмнено била приятелката й Каталина.

	* * *

	Качи се в спалнята на покойната пекарка. Габриел й беше дал мощен фенер и тя стоеше в тази къща сама сред планината. Отвори капаците и вътре нахлу лунната светлина.
	До гардероба имаше малка газова печка. Отвори кранчето в горната част на бутилката и натисна малко лостче. Избухна син пламък, който мигновено се разгоря. Замириса на газ и на топлина.
	Отвори гардероба от тъмно дърво. Освети вътрешността му с фенера — закачалките бяха празни, но вътре беше пълно с разбъркани дрехи — чистите поли, комбинезони и ризи бяха безредно нахвърляни долу, върху няколко чифта еспадрили. Коленичи, за да отвори двете долни чекмеджета на гардероба. В първото имаше чаршафи и хавлиени кърпи, също разбъркани, но изглеждаха чисти. Взе един долен и един горен чаршаф. Отвори другото чекмедже, пълно с бельо, също разхвърляно. Стори й се странно, че всичко е толкова чисто, но и толкова разпиляно.
	Изправи се и понечи да затвори гардероба, но видя отражението си в правоъгълното огледало, прикрепено към вътрешната страна на вратата. Взря се в него, докато разплиташе плитката си, и си помисли, че покойната пекарка е била последната жена, която се е оглеждала в това огледало. Стори й се странно.
	Дюшекът беше вълнен, както се правеха някога в селата. Застла чаршафите върху него. И карираното одеяло, което намери върху един плетен стол.
	Отново ръмеше дъжд. Почувства се сама. Ако беше взела самолета, сега щеше да спи до Матиас. Въздъхна. Погледна леглото почти свенливо. Започна да се съблича бавно. Чувстваше се странно от това, че ще прекара първата нощ на това място сама. Неочаквано старата кучка на съседката й влезе бавно в спалнята. Марина извика. Кучката я погледна с тъжни очи и се приближи бавно до нея. Пъхна муцуна в ръката й и я близна. Марина не знаеше какво да прави и погледна кроткото животно, което й вдъхваше повече жал, отколкото страх, докато го галеше по главата. Кучката се сгуши под прозореца… където бе спала цял живот.

	* * *

	Събуди я лаят на кучката, която тя успя да изведе от стаята предната вечер, като я примами с един шоколад от самолета от Адис Абеба, който беше в страничния джоб на раницата й. Марина облече дънките, тениската, пуловера и анорака, които бе оставила на плетения стол. Може би беловласата старица щеше да й помогне. Старата жена се изненада, когато я видя да излиза от къщата.
	— Купила си къщата? — попита я тя учудено.
	Кучката се хвърли радостно към Марина, която я погали зад ушите.
	— Наследих я.
	— Наистина? Роднина ли си на Мария Долорес?
	— Не — отвърна тя, като протегна ръка. — Казвам се Марина.
	— Урсула — каза старицата, като й стисна ръката.
	— Истината е, че не знам коя е тази жена. Не знам коя е Мария Долорес и бих искала да науча повече за нея. Изненадах се, че ми я е завещала.
	— Наистина? Голяма късметлийка си. Тези селски къщи се търсят много.
	— Вие познавахте ли я?
	— Да. Може да се каже, че бяхме приятелки, правехме си компания. Нали бяхме сами жени. Да ти призная, никога не сме разговаряли на кого ще оставим имотите си.
	Ниебла лаеше, настоявайки за разходката си.
	— Какво досадно куче. Не е мое. Беше на Лола — каза тя, като замахна с бастуна, но кучето избегна удара. — Млъкни. Никога не млъква, проклетницата. Съжалявам, че не я отведоха в кучкарника.
	Кучката вече слизаше по уличката към селото.
	— Знаеш ли? Ела с мен, ще те заведа при Каталина. Каталина беше най-добрата й приятелка от детството, освен това работеха тук заедно.
	— Да, вчера Габриел ми спомена за Каталина.
	— Вече си се запознала с Габо? Види ли хубава жена, започва да се умилква. Безобиден е, но може да…
	Двете жени тръгнаха по улица „Роса“, а Ниебла не преставаше да лае. Въпреки че носеше бастуна си, Урсула притежаваше характерна германска осанка, дълбоки сини очи; беше висока, стройна. Марина предположи, че тази жена е водила напрегнат живот и чака края на дните си на това място с достойнството на дама, без да бъде в тежест на други, освен на себе си.
	— Отдавна ли живеете тук?
	— Купих къщата преди трийсет и пет години… Преди Франко да се гътне, тези къщи не струваха нищо. Но тогава идвах и си отивах. Едва преди пет години се установих тук.
	Замълча, търсейки спомен или момент в паметта си, и продължи:
	— Когато с мъжа ми решихме да дойдем за постоянно, взе, че умря, глупакът… Така че ето те тук с тази стара германка с акцент от Буенос Айрес, която доизживява дните си.
	— Германка ли сте? — изненада се Марина.
	— Моля те, не ми говори на „вие“, караш ме да се чувствам по-стара, отколкото съм. Да ти призная, не ми е напълно ясно откъде съм. Никога не съм чувствала принадлежност към определено място. Пътувала съм в корема на майка си, когато е бягала от Германия през трийсетте години, и израснах в Аржентина сред германските имигранти в Буенос Айрес… После, когато навърших двайсет години, родителите ми ме изпратиха да уча в Хайделберг, един прекрасен университетски град, и прекарах там осем години. Влюбих се в един музикант — поясни тя — и останах там. Но тъгувах за Аржентина и го убедих да отидем в Буенос Айрес… и така се местехме цял живот.
	Урсула млъкна.
	— Знаеш ли каква е работата, Марина? Че съм една изкуфяла старица, която няма с кого да приказва, и знам, че ти досаждам ужасно.
	— Урсула, приятно ми е да разговарям с вас — каза искрено Марина, предугаждайки, че животът на тази жена е бил интересен.
	— Говори ми на _ти_, моля те — каза тя, опирайки се с бастуна на една счупена плоча. — Много сутрини и особено сега, през зимата, се питам какво, по дяволите, правя на този остров.
	Спряха пред една каменна къща. Всички къщи във Валдемоса бяха практически еднакви.
	— Това е къщата на Каталина — каза тя, сочейки я с бастуна си.
	Почукаха с чукчето на вратата. Отвори им бузеста шейсетгодишна жена с очила с дебели стъкла над много гъсти сключени вежди. Отвътре се разнасяше трещенето на пуснат телевизор.
	— Здравей, Урсула. Как си? Здрасти, Ниебла — поздрави ги тя, галейки кучето, което махаше с опашка и скачаше върху нея.
	— Кати. Това е Марина. Търси те, защото… наследи пекарната.
	Жената погледна Марина, която се усмихна леко. Каталина я изгледа в продължение на няколко секунди.
	— Здравей. _En què et puc ajudar?_ — попита тя със сух тон на майоркски диалект.
	— Стига, Кати. Не разбираме езика ти.
	— От години живееш тук, Урсула. Вече би трябвало да си понаучила нещичко. — Марина вътрешно се усмихна. Тези две жени сигурно се познаваха отдавна.
	— Престани да се заяждаш, Кати — отвърна й Урсула.
	— Аз разбирам майоркски, но не го говоря — каза Марина.
	— Както и да е, с какво мога да ти помогна? — попита Каталина, гледайки Марина.
	— Ще бъда откровена, Каталина. Не познавах Мария Долорес и… със сестра ми получихме това наследство и сме много учудени. Питам се защо. Защо на нас? Тя изобщо не ни е познавала.
	— _Jo no séres._ Не знам нищо — побърза да каже тя, като я прекъсна и сведе поглед. — Знам само, че проклетият инфаркт отнесе приятелката ми за един ден. Изгубих и нея, и работата си. Почти всичко, което имах. Само това мога да ти кажа.
	— Съжалявам, Каталина. Аз… само търся отговори. Опитвам се да разбера защо. Никой не оставя толкова ценен имот на човек, когото не познава. На човек, на когото не държи.
	Замълча и двете впериха очи една в друга. Каталина не каза нищо.
	— Споменавала ли ви е някога за Нерея Вега?
	— Не.
	— Сигурна ли сте? Нерея Вега беше баба ми. Моминското й име беше Нерея Аройо.
	— Никога не съм я чувала да говори за баба ви.
	— Баща ми се казваше Нестор. Майка ми — Ана де Вилальонга.
	— Никога не съм чувала тези имена — поклати отрицателно глава Каталина.
	Марина изчака няколко секунди. Имаше чувството, че жената знае повече, отколкото казва.
	— Добре, не искам да ви безпокоя повече. Благодаря, че ми отделихте от времето си, Каталина.
	— Няма защо. Всичко хубаво — сбогува се тя и затвори вратата, оставяйки двете жени леко смутени.
	— Видя ли, че местните са големи темерути? Но опитът ми подсказва, че толкова мънкане не е нормално. Беше единствената й приятелка — каза Урсула.
	Отдалечиха се от къщата.
	— Каталина е съсипана. Бяха постоянно заедно, а и цял живот са пекли хляб. Ставаха призори. Сега си стои вкъщи, гледа телевизия и се грижи за майка си, която е по-стара и от мен. Това е навик. Работил ли си цял живот, ти е много трудно, когато се пенсионираш… После, когато дните и месеците отминат, човек постепенно свиква…
	— Пекарната е пълна с чували с брашно. Жалко е да се похабят. Може да продължи да работи, докато съм тук. Само че не знам колко още време ще остана.
	— Знаеш ли, ще направиш добро на Кати и на цялото село, защото е единствената пекарна с пещ на дърва, която пече истински хляб. Сега или отиваш в Солер, или купуваш белите франзели от супера, които нямат никакъв вкус.
	Върнаха се и застанаха отново пред къщата на Каталина. Появи се намръщена на вратата.
	— _I ara què voleu?_* — попита сприхаво тя.
	[* Сега какво искате? — Б.пр.]
	Както Марина, така и Урсула разбраха въпроса. Но въпреки че беше необщителна и колкото и груби думи да използваше тази сопната, късогледа и намръщена жена, не успяваше да вдъхне особен страх.
	— Каталина, не знам как да ти го кажа. Но можеш да продължиш да работиш в пекарната, докато съм тук. Жалко е да се съсипе толкова брашно.
	— _Hi ha farina per sis mesos. Ho sé._ Има брашно за шест месеца. Знам — преведе Каталина.
	После замълча. Изглежда, се колебаеше.
	— Хайде. Ти умееш да правиш най-вкусния черен хляб, а от два месеца броиш мухите пред телевизора — намеси се Урсула.
	— Големи нахалници са тези германци. Нахлуват на острова ни и веднага започват да ни дават акъл — отвърна Каталина.
	— Не съм германка, аржентинка съм, познаваме се от години.
	Каталина погледна Марина. Марина изчака, без да попита отново.
	— Сама не мога да се справя. Работата е много, само две ръце не стигат — отбеляза пекарката.
	— Мен не ме бройте, имам артроза — каза Урсула.
	— А не познавате ли някого?
	Каталина изцъка с език.
	— Вижте, госпожице, това ми се струва много странно, аз изобщо не ви познавам. Освен това в момента имам работа. Извинете ме — сбогува се тя и понечи да затвори вратата.
	— Ако промените мнението си, обадете ми се.
	Каталина затвори вратата.
	— Корава е като камък.
	— А аз съм инат като магаре — заяви Марина.

	* * *

	Огледа пекарната, сякаш я виждаше за пръв път. Отвори празната пещ и я затвори. Отмести чувалите с брашно и ги преброи един по един. Погледна дървата. Над тях, окачени на гвоздей, имаше две бели престилки. Над масата, където предположи, че са месели ръчно хляба, видя нещо, което не бе забелязала предния ден — два пожълтели, изписани на ръка листа, забодени с кабарчета. Приближи се и ги прочете. Направиха й впечатление недодяланият, почти детски почерк и жълтеникавият цвят на хартията, което я наведе на мисълта, че тези листове висят отдавна на стената. Сигурно ги бе написало грижливо някое момиче, като е внимавало да следва права линия.
	Първият лист съдържаше мерките на продуктите, с които се приготвяше традиционният сладкиш във Валдемоса:
#	КАРТОФЕНА КОКА*
	[* Типично майоркско сладко печиво, подобно на кейка и тартата. — Б.пр.]
T>
!	| Брашно | мая | яйца | захар | варени картофи + мас |
	| 1 кг | 8 г | 2 | 259 г | 250 г |
	| 2 кг | 16 г | 4 | 500 г | 500 г |
	| 10 кг | 80 г | 20 | 2500 г | 2500 г |
	| 20 кг | 160 г | 40 | 5000 г | 5000 г |
T$
	Спомни си, че е яла тази кока няколко пъти.
	Приготви се да прочете втория лист и когато видя името на рецептата, сърцето й се преобърна. Написаното на него нямаше никаква стойност за този, който я прочетеше. За нея обаче това не беше обикновена рецепта. Ставаше дума за тайната рецепта. Тази, която знаеха само тя и сестра й и която им бе казала баба им Нерея. Рецептата за лимонов сладкиш с маково семе.

	* * *

	Объркана, взе една ролка с торби за смет, която намери на земята в килера, и отиде в спалнята. Отвори гардероба. Извади една традиционна майоркска пола. Опипа я внимателно, търсейки джоб, гънка, някаква следа. Още четири поли. Не намери нищо. Взе една червена плетена жилетка със страничен джоб, пъхна ръката си в него. Нищо. Така прегледа една по една всичките дрехи на покойната пекарка. След като установеше, че в тях няма нищо, ги сгъваше и ги слагаше внимателно в торбата за смет. Затвори торбата и седна на леглото. Издърпа чекмеджето на нощното шкафче — полуизгоряла свещ, икони на св. Каталина Томас, кастанети…
	Свали в кухнята дрехите. Отвори кухненския бюфет и пъхна ръката си вътре. Напипа лъжици, вилици и ножове, пръснати безразборно. Нямаше нищо, което да й помогне. Влезе в килера. Огледа го — на рафтовете имаше преобърнати консервни кутии, на пода — метли и пръчки с парцали и един празен кашон насред помещението. Нищо. Нито една снимка. Нито един написан ред. Нито една фактура за ток, за вода или газ. Напълни няколко торби и ги остави в килера.
	Докато затваряше, леко разочарована, вратата, я връхлетя чувството, че някой е бил там, разбъркал е всичко, търсел е нещо, преди тя да дойде.
	— Марина!
	Беше гласът на сестра й. Марина взе торбата с дрехи, изправи се и слезе долу.
	— Здравей, Анна — поздрави я тя с лека усмивка.
	— Какво носиш?
	— Опитвам се да проверя нещо — отвърна Марина.
	— Добре ли си? — попита я загрижено сестра й.
	Марина кимна с глава.
	— Наистина? Снощи дойдох. Не те намерих. Чаках те. Но защо не поиска да подпишеш? Тук ли спа?
	Марина кимна утвърдително.
	— В Майорка ли ще останеш да живееш? Нямаш представа колко се ядоса Армандо, когато ти си тръгна — каза тя притеснена.
	— Ела — каза Марина, която не беше в състояние да отговори на въпросите на сестра си. Дори самата тя не знаеше защо бе постъпила така.
	Марина я хвана за ръка и я заведе в работилницата.
	— Виж това — тя посочи с пръст листа, на който бе написана рецептата за лимоновия сладкиш с маково семе.
	Анна се наведе, за да го прочете.
	— Рецептата на баба — потвърди тя.
	— Не е ли чудно? Рецептата я е измислила баба ми, а тази Мария Долорес Моли я е знаела и дори я е държала на стената, и то дълги години, защото хартията е много стара.
	— Може би не баба, а друг я е измислил, а и какво значение има.
	— За мен има значение. Не ти ли е любопитно да знаеш коя е тази жена, Анна?
	— Знам само, че сме почти разорени и че този милион ни трябва, за да платим някои дългове, защото вече не знам колко дължи мъжът ми. Изнервен е. Много изнервен — каза Анна загрижено.
	Въпросът на Марина беше директен, без заобикалки:
	— Защо още си с него?
	В този момент вратата на пекарната се отвори. Сестрите излязоха от работилницата и видяха Армандо. Сърцето на Анна заби силно. Не го очакваше там.
	— Здравей, Армандо — каза твърдо Марина, макар и леко обезпокоена.
	— Какво правиш тук, Анна? Нали щеше да ходиш в автосервиза?
	— Да, но се отклоних малко, за да… — оправда се Анна и сведе уплашено поглед.
	— Какво искаш, Армандо? — прекъсна ги Марина.
	Армандо втренчи поглед в балдъзата си. Беше му трудно, но трябваше да го направи. Да иска извинение, не беше силната му страна.
	— Първо — погледна жена си ядосано, защото не искаше тя да присъства на унижението му — вчера малко прекалих. Моля те да ме извиниш.
	Марина не каза нищо. Всяка една от думите, които Армандо изричаше, беше неискрена и Марина беше напълно наясно с това.
	— Виж… — продължи Армандо, пипайки нервно косата си. — Хелмут иска да купи имота и ни предлага още половин милион долара. Те ще са за теб.
	Марина изчака няколко секунди, преди да отговори.
	— Армандо, не става въпрос за пари. Нуждая се от време… освен това искам да разбера коя е жената, която ни е оставила всичко това.
	Армандо си пое дълбоко въздух, опитвайки да се овладее.
	— Ще се откажеш от милион и половина евро само за да задоволиш любопитството си?
	— Ако Хелмут не може да чака, ще намерим друг купувач.
	— Не, скъпа — отвърна той, връщайки се към надменния си тон — никой няма да ни плати толкова пари. Уверявам те.
	— Тази жена е завещала имота на мен и на сестра ми. Не на теб, Армандо. Така че, ако обичаш, не се меси — отвърна твърдо тя, издържайки погледа му.
	Видя гнева в очите на зет си. Яростта, която той бе принуден да обуздае. Беше отчаян. Марина забеляза това, както и забеляза как сестра й се скри зад него.
	— Дай ми един месец. В началото на март ще ти дам отговор.
	— Не мога да повярвам, че си позволяваш да загубиш милион евро — каза Армандо.
	— Аз съм много… — Марина се замисли за момент, преди да отговори, и заключи: — … тъпа.


>	4.
>	Любов, или „с теб и в бедна колиба“

	_Необходими продукти:_
	1 кг брашно (Няма значение какво. Може да е пшенично, царевично, оризово, ръжено, от спелта, камут. Всякакво.)
	500 мл хладка вода. (Също няма значение каква вода, може да се използва и морска вода, ако няма друга.)
	2 ч. л. мая или квас
	1 с. л. сол (Стига да не се използва морска вода.)
	1 ч. л. захар (Може и без нея, ако финансите не го позволяват.)
	_Начин на приготвяне:_
	Докато ти загряваш фурната предварително, аз ще смеся брашното с водата. Ще месим постепенно, без да бързаме, заедно. Ще оставим тестото да втаса в продължение на няколко часа и докато аз отварям фурната, ти ще поставиш тестото в нея. Ще затворим и ще чакаме, наблюдавайки как тестото се надига вътре и бухва.
	Ще ми е достатъчно само малко от този хляб, малко лук и твоята любов, за да оцелея с теб във всяко място на света, до края на живота ми.

	* * *

	Последва с колата си аудито на мъжа си до изхода на селото. На кръстовището, където трябваше да поемат по шосето за Палма, Армандо увеличи скоростта, без да я изчака. Един трактор и няколко коли минаха, докато Анна успя да натисне педала на газта на старото си беемве.
	Беше изминала едва трийсетина метра, когато моторът започна да се дави. Знаеше, че рано или късно това щеше да се случи. От седмици забелязваше нещо странно в колата. Но сега не беше нито моментът, нито мястото да се дави.
	Опита се да запали няколко пъти, но безуспешно. Какъв лош късмет. Опита да се обади на мъжа си, макар да знаеше, че няма да вдигне, но не защото шофираше в момента, а защото на нея никога не й вдигаше. Тя оставяше съобщение и той се обаждаше, когато можеше. Така че му изпрати гласово съобщение, макар че сигурно щеше да го изслуша чак привечер.
	Отвори жабката на колата. Извади книгата на застрахователната агенция, потърси телефона за пътна помощ и се обади.
	Както се очакваше, запис на нежен женски глас я уведоми, че всички линии са заети и да не затваря. Веднага след това се разнесоха оферти за застраховки.
	Пет минути по-късно телефонистката отговори, извинявайки се за чакането. Поиска й името, фамилията, адреса, номера на колата и пак я остави да чака. Отново се появи на линия и обясни, че паякът ще пристигне след около четирийсет минути до час и половина.
	— Час и половина?! — повтори смаяна Анна. — Какво ще правя повече от час сред поле с бадемови дървета? Студено е, госпожице, а отоплението в колата не работи. За това ли плащам застраховка?
	— Съжалявам, госпожо. Всички коли са заети.
	Анна отново се развика на телефонистката, която, явно свикнала да й повишават тон, повтори като робот „съжалявам“ още пет пъти.
	— Не ми казвайте отново „съжалявам“, а ми изпратете веднага кола!
	Хвърли мобилния телефон на седалката до себе си, изненадана от собствената си агресивност. Агресивност, към която прибягваше рядко, и то към хора, които не я заслужаваха.
	Час и половина… Можеше да се върне пеша до селото, да изчака при сестра си и да се опита да я разубеди, но тя беше инат като магаре, както казваше майка им. Беше заявила, че ще даде отговор след месец, и нямаше да промени мнението си. Освен това истинската причина да предпочете да чака насред полето и да мръзне беше друга — отново се бе почувствала засрамена. Марина не можеше да разбере защо търпи съпруга си. Разбира се, тя никога не е била омъжена, нито имаше деца. Как можеше да я разбере? Съжителството не беше лесна работа за никоя двойка, а една жена е длъжна да търпи, пък било то и само заради децата си. Марина никога нямаше да разбере това. Не беше майка, а на тази възраст вече нямаше шансове да стане…
	След двайсет минути получи съобщение на мобилния. Взе го от седалката до нея. Погледна екрана. Дъщеря й. Прочете съобщението: „Ще се прибера късно“.
	— Как така късно? — каза тя на глас.
	А и защо мобилният на Анита беше включен по време на училищните занятия? Това беше абсолютно забранено. Звънна й. Ана не вдигна. Отново й звънна. Нищо. Анна написа съобщение на мобилния си: „Вдругиден имаш изпит. В пет и половина да си вкъщи“.
	Защо й се бе паднала толкова трудна и толкова груба дъщеря? Понякога я наблюдаваше и ако не беше сигурна, че я бе носила девет месеца в собствената си утроба, би си помислила, че не е нейно дете. В Анита нямаше нищо от Анна. Нищичко.
	Очакваше я напрегната вечер между мъжа й и дъщеря й. Само като си го помисли, стомахът я присви.
	Трийсет минути по-късно видя паяка, който се приближаваше по шосето. Паркира пред беемвето. Анна излезе от колата и тръгна към камиона. Шофьорът слезе, беше по риза с къси ръкави. На Анна й стана студено само като го видя. Беше приблизително на нейната възраст, силен, не много висок, мургав, като повечето местни жители. Анна беше ядосана и имаше желание да го скастри, но докато се приближаваше, си помисли, че той може да се ядоса и да я остави да чака още два часа.
	Шофьорът на крана взе една кърпа и се опита да изчисти греста от ръцете си.
	— Здравейте. Добро утро. Най-после — това беше единственият укор от нейна страна. — Мисля, че е акумулаторът — добави тя.
	— Добро утро — каза механикът, поглеждайки с безразличие собственичката на беемвето, докато оставяше кърпата в страничния джоб на вратата.
	На Анна бе достатъчен този бегъл поглед, тази частица от секундата, в която очите им се срещнаха, за да усети как по тялото й пробягва тръпка. Механикът отново я погледна и също трепна.
	— Антонио — прошепна Анна.
	Анна позна черните му очи. Загорялата кожа. Решимостта и увереността, които винаги бе излъчвал и които времето не бе успяло да огъне. Гледаха се мълчаливо, установявайки щетите, които годините бяха нанесли върху всекиго от тях. И докато Анна откриваше следите от неумолимия ход на времето върху мъжа, който бе истинската любов на живота й, пулсът й се ускори и тя забрави студа, дълговете на съпруга си, необуздания пубертет на дъщеря си, току-що пристигналата си сестра, наследството.
	Антонио се приближи, за да я целуне, и докато го правеше, подсъзнанието му го подведе за частица от секундата и той почувства неволна лека ерекция. Целунаха се по бузите.
	— Колко си хубава — каза Антонио, отдръпвайки се от нея.
	Анна се усмихна срамежливо.
	— Пораснала съм — уточни тя.
	— Аз също — отвърна той.
	Замълчаха, без да знаят какво да си кажат.
	— Върнах се чак след трийсет години на острова — продължи Антонио, впивайки очи в нейните.
	Когато произнесе тази фраза, осъзна, че подсъзнанието му отново го подвежда. Защото тя съдържаше горчив упрек за случилото се, което не бе успял да забрави.
	Анна сведе поглед миг след това. Помнеше много добре неизпълнените обещания в младостта си, знаеше, че му бе отказала да сбъднат мечтата си и че една вечер, излегнати на пристанището на Валдемоса, той й прошепна в ухото: „Да избягаме оттук и да се махнем от скапания остров заедно. Завинаги, ти и аз“.
	И двамата си спомниха тази фраза, сякаш той току-що я бе произнесъл.
	— Ще вдигна колата и ще поговорим в камиона, преди да си премръзнала — каза той, прекъсвайки този изплъзнал се от контрола им момент.
	Анна стъпи с крак на стъпалото, засили се и се качи в камиона. Антонио завъртя волана и погледна в огледалото за обратно виждане. Анна се загледа в ръцете му, които разпозна веднага. Силни ръце. Винаги мургави. Първите ръце, които докоснаха голото й тяло.
	— Ветровете ни изоставиха насред Атлантика… беше трудно — каза й Антонио с усмивка.
	Той наистина го направи. Наистина осъществи мечтата, която двамата имаха на седемнайсет години. Наистина се осмели да напусне острова, както бяха планирали, за да опознае света отвъд водите на Средиземно море. Наистина се качи на „Лорд Блек“, един старинен, дълъг петдесет и четири фута платноход, собственост на сър Питър Блек, който ги нае като част от екипажа, за да прекосят водите на Атлантика. Защото това беше шансът да избягат от острова, на който и двамата се бяха родили.
	Още от раждането си Антонио бе люлян от водите на Средиземно море. Беше син на рибар от Естака, селце с четиринайсет къщички между пристанището на Валдемоса и Са Форада. Бе научил рибарския занаят от баща си, а баща му — от своя баща. Риболовът беше единствената професия в семейството. Но Антонио още от малък, докато се учеше на рибарския занаят в скромната лодка с латинско ветрило, съзерцаваше с възхищение прекрасните и внушителни яхти с огромни платна, с които пристигаха чужденци от целия свят и които пускаха котва близо до рибарските им къщички.
	Един от тези чужденци, английски аристократ, слезе от яхтата си и се приближи до брега на Естака с малка лодка. Сър Питър Блек поназнайваше испански и обясни на рибарите, които в момента печаха сардини на скара, че търси екипаж за приключението си. Антонио пристъпи напред и му стисна ръката. Беше млад, но знаеше много за морето. Убеди английския аристократ, че годеницата му може да работи като готвачка на борда. И в една ранна октомврийска сутрин на 1980-а я чакаше, за да избягат заедно с платнохода, с който щяха да опознаят света.
	— Разкажи ми това, което пропуснах — отвърна му Анна почти засрамена. — Моля те.
	Разказа й подробно как, след като напуснали пристанището на Валдемоса, пристигнали в Пуерто Банус, в Малага. Оттам — в пристанището Санта Мария в Кадис, три дни по-късно — в Пуерто де Исла Канела в Аямонте, Уелва. После във Фуерте Вентура, Сенегал, Кабо Верде. В Кабо Верде трябвало да чакат три седмици, докато задуха североизточният вятър, и плавали три седмици в Атлантическия океан с издути платна, докато накрая настъпило безветрие. Прекарали две седмици, без почти да мръднат от място. После ги връхлетял безпощаден ураган и накрая пристигнали в Доминиканската република. Анна слушаше Антонио, без да го прекъсва.
	Цялата тази история щеше да я преживее и тя, ако се бе качила на борда на платнохода.
	— А когато пристигнахте там?
	— Вече ти казах. Беше лесно да си намеря работа. Само трябваше да попитам на пристанището. Пристигат стотици кораби и всички търсят екипаж. Така прекарах трийсет години като моряк из Карибите. Плавах до Бразилия, Аржентина, Уругвай. И после обратно на Карибите.
	Погледна в огледалото за обратно виждане и продължи:
	— Срещнах една доминиканка и… роди ни се дъщеря, която сега е на двайсет години. Разделихме се и ето ме отново тук. — Той я погледна в очите и се усмихна. — На острова.
	Той зави.
	— А как е твоят живот, Анна?
	— Не съм пътувала много. Само по някоя екскурзия, организирана от „Алкон“.
	Двамата се разсмяха.
	— Омъжи ли се?
	— Да. Имам четиринайсетгодишна дъщеря — отвърна лаконично Анна.
	В този момент нямаше никакво желание да си припомня нищо от живота си, нито да споделя с него нещастията си.
	— А как се озова на тази работа? — попита тя, за да смени темата.
	— Когато пристигнах, опитах да си намеря работа в пристанището на Палма. Но периодът от януари до април е неблагоприятен, а в сервиза на мой познат имаха нужда от човек… корабен механик… автомеханик. И ето ме тук. През април ще си потърся отново работа на пристанището. Но печеля добре от ремонта на коли. Хубавото на Карибите е, че там винаги има работа за един моряк, докато тук работим само през летния сезон. Освен това на тази възраст не възнамерявам да се върна към риболова като баща ми.
	Настъпи моментът да се сбогуват. Целунаха се отново по бузите. И се усмихнаха почти срамежливо.
	— Винаги ми се притичваш на помощ. Ако не са таралежите, ще е акумулаторът на колата.
	Антонио сведе очи към земята, после отново я погледна. Сякаш искаше да каже нещо, но я остави да си тръгне. Би искал да я попита само едно нещо. Нещо, което го бе наранило повече от това, че не бе предприела онова пътуване, което бяха планирали заедно.
	„Защо, Анна? Защо никога не отговори на писмата ми?“

	* * *

	Пасаж от сардини, дълъг повече от петдесет метра, минаваше под лодката на Антонио, който заедно с баща си държеше търпеливо мрежата. Беше краят на август, но до този ден не бяха имали късмет, защото през това лято на 1979-а водата не бе достатъчно топла, както очакваха, и женските сардини бяха предпочели да хвърлят хайвера си във водите на юг. Този рибен пасаж обаче бе решил да го направи във водите на Майорка и бе сгрешил, защото беше уловен с радост от двама бедни рибари от Естака. Така че бащата на Антонио отиде с над петнайсет кила прясна сардина в борсата на Палма. Синът му Антонио остана в пристанището на Валдемоса, за да почисти лодката и да изчака баща си, за да се върнат заедно в селото.
	Антонио хвърли кофа сладка вода в лодката, докато слушаше разговора, който едно момиче водеше с баща си. Заключи, че е богаташко момиче от Палма, заради леката предвзетост, присъща на богаташките момичета, толкова различни от дъщерите на рибарите в селото му.
	— Ще остана тук, татко. Духа северен вятър, а освен това какво ще правя, докато ти търсиш съкровища? — Направи присмехулна гримаса и продължи: — А и ми е скучно без Марина. Освен това днес не би трябвало да излизаш. Опасно е.
	— Ела, скъпа. Ще отидем до залива Порт дʼес Канонжа, ще обядваме в някое ресторантче и ще се върнем. Хайде, ела — каза баща й, като отвърза въжето, с което лодката бе привързана към кея.
	— Не, татко не ми се ходи. Ще те чакам тук.
	— Добре, както искаш, скъпа. Ще се върна след два часа.
	Лодката се отдалечи. Докато махаше за сбогом на Нестор, Анна си помисли, че баща й е голям инат и че няма нито една лодка, която да е излязла при това бурно море. Помисли също колко любов и щастие даваше това море на баща й, а също и на нея.
	Събу сандалите и като запретна роклята си, нагази във водата и тръгна навътре. Беше краят на май и водата все още беше студена. Антонио я наблюдаваше крадешком, докато миеше лодката. На около деветнайсет, истинска жена, и то каква. Стори му се толкова фина, толкова хубава, толкова крехка… първия път тя хвърли кос поглед към младежа, който, гол до кръста и по дънки, миеше лодката, но не видя в него нищо друго, освен млад, силен и мургав рибар. Продължи да навлиза бавно в морето. Обичаше да усеща камъчетата, масажиращи ходилата й, и затова не бързаше.
	— Ай! — изпищя Анна.
	Антонио, който не бе отделил поглед от нея, изтича към брега. Анна се намираше на около десетина метра.
	— Добре ли си? — попита я Антонио от брега.
	— Убодох се на нещо — отвърна Анна.
	Антонио нагази във водата, без да се замисли. Дънките му се измокриха.
	— Хвани се за врата ми — каза младият рибар.
	— Не се тревожи — отвърна Анна.
	— Хвани се — заповяда й той.
	Анна обгърна стеснително с ръка раменете на Антонио и той я вдигна на ръце.
	Анна се чувстваше неловко в обятията на това момче. Погледна го и той й се усмихна. Не си казаха нищо. Стигнаха до брега и той внимателно я постави да седне на скалите.
	— Нека видя — каза той, хващайки я за глезена.
	— Срам ме е.
	Антонио хвана крака й, без да й обърне внимание. Сигурно се бяха забили бодлите на някой таралеж. На него му се бе случвало толкова пъти! И наистина, в ходилото й имаше двайсетина бодли. Той отиде до лодката и взе пинсети от черен пластмасов несесер. Върна се, седна до нея и извънредно внимателно заизважда един по един бодлите. Тя изохкваше, когато Антонио трябваше да човърка в кожата, за да ги извади, а той спираше за момент, мокреше крака й с морска вода и продължаваше. Анна се срамуваше и не смееше да промълви нито дума. Освен това винаги се притесняваше от момчетата. Антонио, от своя страна, би могъл да пусне в ход характерното си остроумие, защото беше забавен и притежаваше улично, или по-скоро моряшко красноречие, и казвам улично или моряшко, защото не бе прочел нито една книга през живота си — причина, поради която изостави учението на четиринайсет години. Имаше обаче бърз ум и умееше да разсмива приятели, гаджета и близки. Благодарение на дар словото, с което бог го бе благословил, имаше огромен успех сред жените. С майоркските момичета не му беше толкова лесно, защото трябваше да се държи почтително с тях, бяха католички и трудни за сваляне, но с русокосите чужденки, които щъкаха из целия остров през лятото, беше неотразим. Избърборваше няколко думи на лош английски, хващаше ги през кръста и с цялото си умение и с малко вино с кока-кола ги отвеждаше на плажа. Изгуби девствеността си на четиринайсет с една много освободена шведка, която стърчеше с една глава над него. През двата месеца, които тя остана на острова, го научи кои са ерогенните зони на женското тяло. Оттогава му вървеше като по вода, както се хвалеше пред колегите си, и не лъжеше, защото нямаше вечер да не излезе и да не си хване момиче.
	Само че това момиче, на което вадеше бодлите от крака, бог знае защо го смущаваше и не му хрумна нито една шега, за да я разсмее, както би направил с всяка друга.
	На следващия ден Анна и баща й отново дойдоха на пристанището на Валдемоса. Когато Анна затвори вратата на колата, погледна дискретно към кея, очаквайки Антонио да е там, но на брега имаше само група англичани, които пускаха каяците си във водата. Морето беше спокойно, небето синьо — идеален ден за плаване. Анна заяви, че раната на крака я боли, освен това беше в месечния си цикъл, така че остана на сушата, в очакване той да се появи. И той, разбира се, не закъсня. Седна до нея и я целуна по бузата. Приказваха си, както си приказват хората, които се харесват взаимно — стеснително и опитвайки се да запълнят мълчанията. Така мина денят, и следващият, и по-следващият, и всичките дни в края на лятото, защото Анна не поиска да се качи повече на лодката, под предлог, че се чувства самотна без Марина в нея, и Нестор уважи това нейно решение. Предпочиташе да го чака на сушата и да се пече на слънце. И така, Анна и Антонио прекараха летните утрини на 1979-а, споделяйки неща от живота си.
	Анна му обясни, че й остава една година до зрелостния изпит в „Сан Кайетано“ и че после ще учи за секретарка. Антонио смяташе да се запише на курс по корабоплаване в Палма, организиран от Главната дирекция на търговския флот, за да стане капитан на кораб. Не искаше да бъде рибар. Мечтаеше да е моряк и да пътува из целия свят.
	През всичките тези дни, които прекараха седнали на кея, не се целунаха нито веднъж. Той не си спомняше да е желал по-силно друга жена, но чувстваше, че това бяло и крехко момиче от висшето общество е твърде голям залък за един беден рибар, чието семейство има само скромна къщичка на брега на морето.
	Тя никога не се бе целувала с мъж, но всяка целувка по бузата и всяко докосване до кожата й събуждаха в нея непознато усещане, физическо усещане, сякаш душата й слизаше надолу, стигайки постепенно до интимните й части. То пронизваше тялото й и тя затаяваше дъх, като се опитваше да прикрие това непознато удоволствие, което присъствието му предизвикваше у нея.
	На 15 септември учебните занятия в „Сан Кайетано“ се подновиха. Понеделник, вторник, сряда… Анна броеше дните, часовете на дните, секундите на часовете, хилядните частици на секундите до настъпването на края на седмицата, когато можеше да се срещне отново със своя рибар.
	— Баща ми изважда лодката от водата в края на октомври — Анна погледна морето — вече няма да можем да се виждаме.
	Анна пъхна ръка между камъчетата на плажа, загледана в морето. Той видя тъгата в очите й и най-после разбра, че Анна го желае толкова, колкото и той желае нея. Хвана лицето й с ръце и я накара да го погледне. И тя отново усети онази странна тръпка да пробягва по тялото й. Тогава той се доближи до нея, знаейки, че няма да го отблъсне. Положи устните си върху нейните и изчака търпеливо тя да ги полуотвори и да му позволи да пъхне езика си в устата й. Той направи това бавно, нежно, вкусвайки всяко ново ъгълче, което откриваше в тази уста, която толкова силно бе желал. Прокара език по зъбите, по венците и поигра бавно с езика на Анна. После го извади. Очите й бяха затворени, а полуотворената й уста искаше още. Отново пъхна език, сега по-бързо, и тя му отвърна и се отдаде за пръв път на ласките на този, който завинаги щеше да остане голямата й любов.
	В края на октомври Нестор извади лодката от водата. Както всяка година, щеше да я остави в една барака на пристанището на Валдемоса до края на април. Само на 1 януари, спазвайки ритуала, независимо колко студено щеше да бъде и стига да нямаше вятър, щеше да я пусне във водата, за да поздрави настъпващата година.
	— Ще идвам да те виждам всеки ден с мотора — каза й Антонио.
	И така и направи. Срещаха се след края на часовете в една съседна уличка, далече от погледите на съученичките й. Убеди майка си да й позволи да се връща един-два часа по-късно от обичайното, нали вече беше на седемнайсет. Ана де Вилальонга се противопостави — не било благоприлично една госпожица да скита из селото с приятелките си.
	— Мамо, малката ти дъщеря е на седем хиляди километра оттук, а мен не ме пускаш да отида сама дори до ъгъла. Моля те, искам да прекарам няколко часа с приятелките си след училище — помоли я тя.
	Майка й се съгласи едва когато Нестор се намеси.
	Качваше се на мотора с ученическата униформа и с каска на главата и се притискаше към гърба на Антонио, докато той даваше газ по нанадолнището. Понякога Анна носеше вкусни сладкиши, приготвени от самата нея, и двамата отиваха да ги изядат на някой от плажовете на Палма. Когато застудя, търсеха отдалечени от центъра кафенета, където ядяха _енсаймади_*, оставящи в ъгълчетата на устата им захар, която те облизваха един на друг. Антонио си бе купил уокмен и заедно слушаха музика, излегнати на някой плаж. Както всички влюбени, избраха една песен, в която се говореше за осемте вятъра на света и която една млада певица от Майорка, Мария дел Бар Бонет, беше направила популярна. Друг път той й обясняваше колко тежка е зимата за едно рибарско семейство, но винаги изпъстряше обясненията си с присъщото си чувство за хумор. Анна се чувстваше щастлива, все по-влюбена в този млад рибар… Имаше обаче нещо, което й тежеше и й пречеше да се отдаде спокойно на първата любов в живота си. Знаеше, беше сигурна, че майка й никога няма да одобри връзката й с момче като него. Никога.
	[* Вид сладка вита баница. — Б.пр.]
	Октомври отмина, после ноември, декември, а любовта на тези двама млади се разгаряше все повече.
	В края на декември Марина пристигна от американския пансион, за да прекара коледните празници вкъщи. Най-после Анна имаше с кого да сподели всичко, което пазеше в сърцето си и което никога не се осмели да признае на приятелките си от „Сан Кайетано“, въпреки че някои си имаха гаджета и вече излизаха с момчета, които, разбира се, принадлежаха към каймака на обществото в Майорка.
	На 1 януари слънцето се бе показало. Беше много студено, но за пръв път Анна и Марина помолиха баща си да отидат с него на пристанището във Валдемоса — те също искаха да поздравят морето с настъпващата година. Знаеха, че на майка им й прилошава в лодката и че хипохондрията й ще улесни плана, който бяха скроили заедно.
	Обути с гумени ботуши и облекли анораци, те пуснаха лодката във водата. Пристанището на Валдемоса беше много близо до рибарските къщи в Естака. След като тримата се качиха в лодката, заплаваха под слънцето и в силния студ натам.
	— Татко, погледни! — каза Анна, сочейки към Естака.
	Дим от скара се виеше към небето. Група рибари празнуваха настъпването на новата година, печейки прясна риба на кея в селото.
	— Да отидем там!
	Нестор искаше да продължи плаването, да обиколи острова, докъдето зимата му позволеше, но двете му дъщери настояха и той насочи лодката към кея.
	Антонио ги чакаше. Направи им знак с ръце да се приближат.
	Анна поздрави стеснително.
	— Познаваш ли ги? — попита изненадано баща й.
	— Да, татко. Запознах се с тях през лятото.
	Използва множествено число, не се осмели да бъде напълно искрена.
	Стигнаха до брега. Антонио събу обувките си, запретна крачолите на дънките си и помогна на Нестор да откара лодката до кея. Бе поискал да му подарят за Коледа бяла риза с конче отпред, като на богаташките момчета в Палма. На Анна той се стори по-хубав от всякога.
	— Приятно ми е, господин Вега — каза Антонио, стискайки ръката на Нестор с известна нервност, но с присъщата си симпатична усмивка.
	— Здравей, Марина — каза й той, целувайки я по бузите. — Много съм чувал за теб. Имах желание да се запознаем.
	На кея дядо му и баба му, родителите му, чичовците и лелите, племенниците и съседите се трупаха около скарата в очакване на закуската — пресни сардини, за да отпразнуват новата година. Родителите на Антонио се приближиха до тях.
	— Добре дошли в Естака. Синът ми ме предупреди, че ще дойдат негови приятели — каза бащата на Антонио, предлагайки им чиния със сардини. — Пресни са, от тази сутрин.
	Нестор веднага завърза разговор с бащата на Антонио, стар и опитен моряк. Анна нямаше да планира тази среща, ако не знаеше, че баща й е мъдър и искрен човек, който ще се държи еднакво както с херцозите на Палма, с които поддържаше контакт, така и с всеки човек, когото срещнеше, пък бил той беден и неграмотен рибар.
	Всички седнаха на скалите, хранейки се с ръце и слушайки историите на морския вълк, патриарха на семейството.
	— Някой ден двамата ще дойдем да те видим в Америка — прошепна Антонио на Марина и намигна скришом на Анна.
	— Ще се радвам много — каза Марина с тъжна усмивка.
	Марина имаше нужда от баща си и Анна знаеше, че може да изчезне за известно време, без да усетят отсъствието й. Извини се и се смеси с рибарите, после двамата с Антонио тръгнаха към края на селцето. Последната къща беше неговата. Влязоха. Беше много малка, влажна и от тъмен камък. Толкова беше студено, че Анна се учуди как могат да живеят там, но не каза нищо. Хванал я за ръката, Антонио я поведе към малката си стая. Дюшек с купчина одеяла. Много стара карта на света, залепена на камъка, служеше за табла. От прозореца срещу леглото се виждаше морето. Морето, което водеше към всички морета, за които мечтаеше Антонио.
	Той я целуна. За пръв път бяха между четири стени, само те двамата. Погледна я. Помилва лицето й.
	— Обичам те, Анна.
	Анна вътрешно се разтопи, но не отговори. За пръв път чуваше тези думи от мъж, който не беше баща й.
	Остави го да съблече анорака й. Въпреки студа усети как тялото й гори. Обгърна я с ръце през кръста и бавно ги плъзна по гърба й. Целуна я, докато ръцете му милваха тила й. Свали бавно ръцете си към гърдите й. Погали ги нежно с върховете на пръстите си. Бяха малки. Твърди като камък. Без да престава да я целува, той докосна зърната и усети как се уголемяват. Поигра си бавно с тях и Анна отново усети как душата й слиза към слабините, докато зърната й пулсираха. А той плъзна ръцете си отново към мястото, където го водеше собствената й душа. Погали бедрата й и ги притисна към себе си. Разкопча копчето на дънките й, свали бавно ципа и плъзна ръката си към влажния пубис на жената, която обичаше. Анна изстена.
	— Спри, моля те.
	— Извинявай, скъпа. Извинявай… Просто…
	Той закопча панталона й и я целуна отново по устата.
	— Когато ти поискаш — прошепна.
	Тя кимна срамежливо с глава и сведе поглед.
	— Баща ми ще заподозре нещо.
	Нестор спокойно пиеше бадемова ракия заедно с близките на Антонио и дори не беше забелязал отсъствието на дъщеря си. Седнаха зад тях. Анна погледна сестра си, която, обгърнала с ръце коленете си, седеше сама на една скала и ги наблюдаваше. Марина леко се усмихна, когато я видя да идва. Анна й върна усмивката, като й направи жест с ръка да дойде при тях.
	Рибарите бяха запалили огън и бащата на Антонио, за срам на сина си, пееше заедно с другите моряци народни песни от Майорка. Нестор, за срам на своята дъщеря, пееше припевите, които току-що бе научил.
	После отплаваха отново към живота си.
	— Всичко ще остане между мен и теб, скъпа. Не се притеснявай — каза Нестор на по-голямата си дъщеря.
	Защото погледът на Анна беше достатъчно красноречив. Нямаше нужда да обяснява нищо на баща си. Нестор веднага разбра, че дъщеря му се е влюбила за пръв път. Жена му никога нямаше да приеме тази невинна връзка, но той щеше да остави Анна да я изживее, макар да знаеше, че тази любов е обречена, също като онази, която той бе изпитал веднъж. Предвиди тъжния й край, какъвто имаше и неговата, но знаеше, че каквото и да се случеше, струваше си човек да я изживее.
	Марина се върна в Съединените щати. След празниците Анна и Антонио подновиха разходките с мотора, споделянето на домашните сладкиши на брега на морето, на захарта в ъгълчетата на устните и бавното изследване на всички кътчета на тялото на Анна.
	Най-после настъпи април, хубавото време, лодката бе пусната на вода и малко по-късно заприиждаха туристите с огромните си яхти, а с тях и мечтите на Антонио, сега неразривно свързани с Анна.
	Една неделя, когато баща й и Марина се отдалечаваха с лодката и им махаха с ръка, Антонио я заведе на любимото си място на острова — скалистия бряг на Са Форада. Оттам погледът се губеше в безкрая. Слязоха от мотора и той я заведе до най-далечния край на брега. Бяха само те двамата. Седнаха на скалата, провесили крака над морето. Той извади от раницата картата, която му служеше за табла на леглото в стаята му, и я разгъна. Анна хвана единия край, а Антонио другия. Той взе другата й ръка и я постави върху остров Майорка. После поведе пръстите й по Средиземно море до Гибралтар, от там до Кабо Верде, продължиха през водите на Атлантическия океан до Карибските острови и после надолу. Венецуела, Бразилия, Уругвай, Чили, Перу. Ръцете им се плъзнаха до долния край на картата и стигнаха до Азия.
	— Искам да направя всичко това с теб.
	— Как? — усмихна се тя, мислейки, че това е само мечта.
	— С кораб.
	— С лодката на твоя баща или на моя? — засмя се Анна добродушно и леко насмешливо.
	— На пристанището търсят моряци. Братовчед ми е моряк на търговски кораб и замина за Куба. Отива и се връща веднъж в годината.
	— А аз? Какво ще правя на кораба? Мен няма да ме наемат.
	— Ще измислим нещо. Искам да се махна от този остров, Анна, но заедно с теб. Родителите ми цял живот са прекарали тук. Цял живот, Анна — каза й той и я хвана за ръката. — Всеки ден излизат в морето. В едно и също море. Никога не са напускали острова. Никога, Анна. Никога. — Погледна я в очите със сериозно изражение, с което много рядко я бе гледал. — Не желая такъв живот за себе си. Не желая. Искам да видя света. Искам друг живот, на друго място, заедно с теб.
	Целуна я по устата.
	— Скоро ще навършиш осемнайсет. Вече няма да се налага да се крием. Нестор ще ни разбере, а майка ти ще трябва да се примири.
	— И от какво ще живеем?
	— Моряците получават добра заплата. А когато стигнем до някое пристанище, ще си намеря работа. Няма да е трудно. Всичко съм обмислил. Казват, че в пристанището на Доминиканската република търсят хора. Ще останем там, колкото време искаме. Година, две. Когато ни омръзне, ще отидем другаде. На мен не ми трябва много, за да живея. Имам теб. Имам морето и имам ръцете си, за да изкарвам прехраната ни.
	Анна замълча. Разбра, че Антонио говори със сърцето си. Не беше някоя от забавните истории, които разказваше. Тези думи бяха сериозни.
	— Знам, че е лудост, Анна. Но поне можем да опитаме. Ако не се получи, този остров, на който живеем, винаги ще е тук.
	Двамата се засмяха.
	Антонио се излегна на земята и тя се облегна на гърдите му, представяйки си този простичък живот, който двамата искаха да изживеят. Лежаха мълчаливо, със затворени очи, под топлите лъчи на пролетното слънце.
	— Знаеш ли какво си мисля? — каза Анна. — Във всички пристанища търсят моряци… но също и пекари. А аз това умея да го правя.
	За пръв път, откакто ходеше на училище, Анна прочете жадно всички книги по география, а Антонио взе от малката библиотека на стария кей в Палма една книга по морска картография и друга за ветровете в морето. Прочетоха за северозападните ветрове, които са толкова важни за прекосяването на Атлантика, за тропическите бури, които трябваше да избягват на всяка цена, за азиатските мусони. За географски ширини, мили и възли. Анна взе без разрешение една книга от библиотеката на баща си. Бе привлякла вниманието й още когато беше малка, но не защото искаше да я прочете, а заради вдъхващата страх илюстрация на корицата, където един огромен кит се блъскаше в малък кораб с уплашени моряци. Заглавието беше „Моби Дик“ от някой си Херман Мелвил. Извади я измежду стари книги по медицина и преди да я сложи в чантата, прочете първия абзац, за да се увери, че е книга за морски приключения:
	„Именувайте ме Ишмиъл. Преди няколко години — не е важно точно кога — останал почти без пари и без особено привлекателни занимания на сушата, намислих да направя едно пътешествие по море, да видя водните пространства на земята.“*
	[* Откъс от „Моби Дик“, Херман Мелвил, превод от английски Невяна Розева, 1977. — Б.пр.]
	Да. Това беше книгата за Антонио. Същия следобед след училище отидоха на един уединен плаж и докато ядяха лимонов сладкиш с маково семе, започнаха да четат „Моби Дик“. Първата книга, която двамата прочетоха жадно.
	Ана купи един бележник и преписа на чисто всичките рецепти за хляб и сладкиши на баба си. Получаваше сто песети на седмица и със спестяванията, които държеше в касичката, би могла да събере десет хиляди. Антонио пестеше от години, имаше малко над двайсет хиляди песети, но бе чул, че с шейсет хиляди в джоба човек е истински богаташ в Латинска Америка.
	Най-добрият период за прекосяване на Атлантическия океан е от ноември до февруари. В началото на септември Антонио започна да разпитва в пристанището на Палма. Качи се на много кораби, но на никой от тях не се съгласиха да наемат Анна като готвачка. Имаше мъже готвачи, които предлагаха услугите си, и предпочитаха тях, защото мъжете бяха по-издръжливи на неблагоприятните условия в морето. Един ден, когато вече се бе отказал да пита, в Естака се появи сър Питър Блек с класическата си, дълга петдесет и четири стъпки ветроходна яхта от дърво. В младостта си бе участвал в регати и силните преживявания все още го привличаха. Плаваше заедно с жена си. Само двамата. Смяташе да пътува, без да бърза. Имаше достатъчно пари, за да акостира в което и да е пристанище и да остане където си поиска или където поиска жена му, която винаги го придружаваше, стига да я оставяше да се наслаждава на живота в пристанищата, на плажовете и на летните пазари, из които обичаше да се разхожда и да купува сувенири. Мразеше тази част, свързана с пазаруването, така че му се стори страхотна идея да наеме друга жена, която, освен че щеше да готви, щеше да придружава съпругата му, за да си купува гривни и обици.
	— Заминаваме, Анна. Вдругиден — съобщи й възбудено Антонио, като я вдигна от земята и я завъртя три пъти около себе си.
	Целуна я пет пъти подред, изпълнен с въодушевление, и Анна се усмихна насила, защото противно на това, което си мислеше, когато чу думите на любимия си, изпита страх. Силен страх. Защото дотогава всичко бе изглеждало като игра. Като невъзможна мечта, с която се подхранваше всеки ден, като човек, който храни рибка в аквариум. Малка рибка, която мечтае да отплува в морето, в едно огромно и непредсказуемо море, което не познава и за което не е подготвена след толкова години, прекарани в овалния аквариум.
	Същата вечер, докато вечеряше с родителите си, се разплака. Плака неутешимо, без да посмее да каже какво я измъчва. Нестор веднага разбра, че този плач на дъщеря му има нещо общо с младия моряк, но след като я попита какво й е и получи отговор: „Нищо ми няма, татко“, предпочете да не настоява. Анна се затвори в стаята на сестра си, единствената с резе. Страхът завладя мислите й, прониза тялото й и нахлу в душата й, докато майка й блъскаше настойчиво по вратата, търсейки обяснения.
	Антонио щеше да я вземе с мотора в пет призори на следващия ден. Щяха да отидат в пристанището на Палма, където ги чакаше ветроходната яхта на англичанина, а оттам… навън, в света.
	Заспа в стаята на Марина. Събуди се на развиделяване. Надигна се зашеметена. Вдигна резето и отиде в кухнята.
	Оставаха двайсет часа до заминаването, когато щеше да напусне острова, където се бе родила, за да плава из света. Наля си чаша мляко, но при първата глътка й се догади. Прилоша й и легна на дивана. През целия ден се местеше неспокойно от дивана на леглото и от леглото на дивана. Броеше минутите, броеше секундите.
	Петнайсет часа до заминаването. Майка й я накара да си премери температурата. Съвсем леко повишена. Нищо сериозно, но веднага й даде да изпие един ибупрофен. От време на време се разплакваше, твърдейки, че има болки в стомаха.
	Ана де Вилальонга се обади на мъжа си в болницата. Тревожеше се за дъщеря си, никога не се бе държала така. Нестор, който поназнайваше нещичко за болките в сърцето, успокои жена си. Анна не поиска да вечеря и скоро се прибра в стаята си.
	Седем часа до заминаването. Изчака родителите й да заспят и сложи в една черна раница, подарък от Марина, панталони, тениски, два пуловера, бельо и анорака. Избърса сълзите, стичащи се по бузите й, докато слагаше паспорта, спестените песети и бележника с рецептите за хляб и сладкиши в една непромокаема чанта с херметическо затваряне, която й бе купил Антонио. Постави чантата в раницата и изчака будна сто и осемдесетте минути, които оставаха до пет сутринта.
	Ридаеше, свита във фетална поза в леглото, с глава върху събраните си длани. Чу стъпките на баща си в коридора. Анна скри раницата под леглото.
	— Какво ти е, дъще? — попита той тихо, когато влезе в стаята й.
	Нестор седна до нея и погали лицето й.
	— Случило ли се е нещо с Антонио?
	Нестор изчака търпеливо. Анна сякаш искаше да говори, но не се осмеляваше.
	— И аз веднъж се влюбих в жена, която беше много различна от мен.
	Анна го прекъсна. Имаше нужда да му обясни и го направи… Призна му за плана, който бяха замислили с Антонио. Майка й, разбира се, скрита зад вратата, слушаше разярена.
	— Каква глупачка си. От какво ще живеете? — каза Ана де Вилальонга, показвайки се на прага. — Ти си лъжкиня, както и ти, Нестор, си лъжец. Не си ми казал нищо. Откога знаеш за тази история?
	— Ана, успокой се. Отиди да си легнеш — заповяда Нестор на жена си.
	— Ако излезеш оттук, повече не се връщай — каза Ана де Вилальонга на дъщеря си и излезе от стаята.
	Майка й остана да дебне зад вратата, слушайки как истеричната й дъщеря говори за безусловната си любов към този беден рибар, за бъдещите планове за сватба, за парите, които печели той и които тя би могла да печели, като меси хляб в пристанищата из света, но търсейки несъзнателно одобрението на родителите си и най-вече тласъка, който да й вдъхне смелост, за да излезе от аквариума.
	— Слушай, момиче. Ти да не си повярвала на това „с теб и в бедна колиба“? Този голтак иска парите ни, нищо друго.
	— Престани, Ана! Остави ни сами, ако обичаш — каза властно Нестор на жена си.
	Тя отиде в стаята си, без да каже нито дума повече. Баща и дъщеря останаха сами. Анна гледаше с невиждащ поглед. Нестор я погали.
	— Сигурна ли си, дъще? Наистина ли това искаш? — попита я той, като й хвана ръката. — Скоро ще навършиш осемнайсет години. Свободна си да заминеш, ако искаш… Не знам дали си подготвена да прекосиш Атлантика. Не е едно и също да чакаш северния вятър, за да обиколиш Майорка, и североизточните ветрове, за да прекосиш океана. Опасно е, дъще. Сигурна ли си, че това искаш?
	— Обичам го. Но… — тя сведе поглед. — Не искам да заминавам. Не искам да напускам Майорка.
	Погледна ръчния си часовник. Беше пет без четвърт. След петнайсет минути Антонио щеше да я чака с мотора отвън. Отново се разплака. Страхът я парализираше. Сега от очите на Анна бликаше морето — море, причиняващо болка, море, което никога преди това не е било толкова яростно, никога преди това не е било толкова малодушно.
	— Излез ти, татко. Аз не смея да го погледна в очите… Кажи му да ми пише всеки ден, моля те. Ще го чакам, докато се върне, ще го чакам цял живот.

	* * *

	Марина се обади на Матиас от хотела. Съобщи му решението си да остане един месец на острова. Щяха да се срещнат в Хаити в средата на март. Върна се в къщата. Беше прибрала дрехите на Мария Долорес в една торба в килера. Взе влажен парцал и се качи в спалнята да почисти гардероба. Окачи панталоните, няколкото тениски и двата пуловера на закачалки. Постави стетоскопа и бележника „Молескин“ на нощното шкафче. Накрая застла леглото с африканския плат на зелени, жълти и лилави ивици, който бе купила с Матиас в едно село в Демократична република Конго. И докато го изглаждаше с длан, си спомни първия път, когато се срещнаха.
	Марина затваряше ципа на костюма от полиетилен с висока плътност. До нея стоеше един лекар конгоанец, двама мъже медицински сестри, също местни, един американски антрополог и един новопристигнал млад лекар — Матиас. Всички обличаха костюма за биологична защита в пълно мълчание, докато местният специализиран персонал следеше да спазват строгия ред на поставяне на ОЛЗ, както го наричаха на лекарски жаргон, или облекло за лична защита — асептичен гащеризон, гумени ботуши, предпазни очила, двойни ръкавици, непромокаема престилка и маска за лице.
	Марина сплете косата си на плитка и я прибра в ОЛЗ. Вдигна ципа до брадичката си и прокара ластика на маската през врата си.
	Приближи се до младия германски лекар. Тя беше ръководител на този проект и по изпълнения му с въодушевление поглед отгатна, че е за пръв път на терен.
	— Благодаря, Матиас. Вече ме уведомиха, че ще дойдеш днес — каза му тя с усмивка. — Знаеш, че сме герои, нали? — добави тя с мек глас, гледайки го в очите.
	Каза тези думи на Матиас не защото се смяташе за героиня, нито мислеше, че работата на доброволците може да се издигне до категорията на героичен подвиг, а защото този млад лекар с наивен поглед щеше да присъства на нещо, което не очакваше. Щеше да бъде тежък удар. Марина вече от пет години работеше за неправителствената организация и знаеше, че включването му в тази опустошителна мисия щеше да заличи мигновено този ентусиазиран поглед.
	Покриха устите си с маските и подобно на група астронавти влязоха в Изолационния център с висок риск за зараза от ебола. Адът. Четирийсет и един градуса. Полуголи деца лежаха на кушетки без чаршафи. Жени повръщаха кръв в кофи. Екскрементите на възрастните преливаха от леглата. Местен персонал търчеше насам-натам и почистваше непрекъснато. Нямаше ваксина, нито лечение за еболата. Всеки лекар отговаряше за една редица легла и те вървяха от пациент на пациент, приближаваха се до умиращите, даваха им смес от вода и минерални соли, парацетамол и антибиотици и установяваха, че температурата не спада.
	В Изолационния център не се издържаше повече от четирийсет минути. Горещината беше непоносима и капките пот замъгляваха погледа на доброволците. Марина видя, че Матиас излиза пръв, последван от останалите членове на екипа. Тя издържа още няколко минути, за да се погрижи за една бременна конгоанка, която я гледаше с умоляващи очи.
	Лекарите направиха почивка от половин час, без почти да разговарят. Пиха вода и отново влязоха.
	В късния следобед санитарните специалисти обляха Марина, Матиас и останалите членове на екипа с хлорен разтвор, следвайки стриктния протокол за дезинфекция. После съблякоха защитното облекло по установения ред. Първо престилката, ботушите — без да ги пипат, гащеризона и ръкавиците, обърнати с вътрешната страна навън, предпазните очила и накрая маската, също обърната наопаки.
	— Моля ви да не забравяте, че не може да се докосвате един друг. Не може да си подавате никакъв предмет. Нито дори химикалка, солта, пастата за зъби. Нищо. Понякога забравяте. Моля ви да внимавате. Докато не се върнете в Европа, не може да се докосвате — напомни на Матиас конгоанецът медицинска сестра.
	Марина погледна Матиас и видя това, което вече бе предположила — очите му сега приличаха на потъмнели изумруди; погледът му беше отнесен и уплашен. Погледът от първия път. Първия път, когато очите не гледат чуждата болка на екрана на телевизора, а се сблъскват директно с реалността.
	Всяка привечер един джип ги взимаше и ги закарваше в базовия лагер, където живееха всички чужденци. Всеки разполагаше с мъничка спалня и имаха обща кухня. Изяждаха заедно вечерята, приготвена от една симпатична конгоанска готвачка, наета от „Лекари без граници“. Беше мълчалива мисия, почти не разговаряха помежду си. Сядаха около масата, съкрушени физически и психически от ужаса, на който ежедневно ставаха свидетели, и най-вече от чувството за безпомощност, което ги обземаше, когато виждаха как седемдесет и пет процента от болните, които те лекуваха, умираха от смъртоносния вирус, без да могат да направят почти нищо. Освен това трябваше да седят на един метър разстояние един от друг, така че тялото им да не докосва тялото на друг сътрудник. Никой не беше в безопасност от еболата.
	Една вечер, докато Матиас, свел глава, ядеше с нежелание кашата от брашно от маниока и вода, която им приготвяха всеки ден, Марина го попита за живота му, преди да започне да работи в организацията. Бе завършил Свободния университет в Берлин и още от първия ден, в който влязъл във факултета по медицина, единствената му цел била да работи за „Лекари без граници“. Мечтаел да стане лекар алтруист, способен да промени света. Способен да направи света по-добър и да помага на най-нуждаещите се. Когато се дипломирал, работил три години в университетската болница „Шарите“ в Берлин с единствената цел да придобие необходимия опит, за да бъде приет в организацията. И ето го в Африка, осъществил мечтата си. Мечта, която бе станала на пух и прах секунда след като бе стъпил на Африканския континент.
	И така прекараха три месеца в това изпълнено със зараза място, където смъртта покосяваше живота безпощадно.
	В нощта преди заминаването за Европа Марина не успя да заспи. Излезе да пие вода. Уви се с плата на ивици, който бе купила същия следобед заедно с Матиас. Тръгна към кухнята и през прозореца го видя да седи на една пейка. Изглаждаше цигарена хартия в дланта на ръката си. Марина излезе.
	— Всичко наред ли е? — попита тя.
	Матиас кимна утвърдително с глава, докато поставяше филтъра в листчето си за цигара. Сложи тютюн и уви хартията. Марина тръгна към пейката и седна до него.
	Матиас извади запалка от джоба на дънките си и запали цигарата. Марина видя как вдишва и бавно изпуска дима.
	— При други обстоятелства щях да те помоля да ми дадеш да си дръпна — каза му тя с лека усмивка.
	Никога не забравяха протокола, който им забраняваше да се доближават един до друг. И така бяха прекарали деветдесет и пет дни, като единствения физически контакт бе през защитното облекло.
	— При други обстоятелства щях да те помоля да ме прегърнеш — отвърна й Матиас, без да я погледне. Една сълза се отронваше бавно от прекрасните му зелени очи.
	Марина доближи ръката си до неговата и с върха на показалеца докосна нокътя на кутрето му, под луната и милионите звезди.


>	5.
>	Миналото, или черен хляб от шейша

	_Необходими продукти:_
	400 г брашно от шейша от Балеарските острови
	200 мл хладка вода
	150 г квас
	Хлябът се пече в пещ с дърва от бор, бадем и дъб.
	_Начин на приготвяне:_
	Брашното се мели в традиционна мелница. По време на меленето камъните се загряват леко, за да се запазят всички хранителни качества на житото и истинския вкус на зърното. Мек вкус, който няма нищо общо с получения при меленето на жито в индустриалните мелници.
	Смесете брашното, водата и кваса и месете на ръка или в стара машина за месене на бавни обороти. Тайната на този вкусен хляб е в дългия процес на втасване, който може да продължи от един до три дни, и най-вече в печенето на хляба в традиционна пещ, в която се използва местна дървесина от острова. Ароматът на брашното от шейша и на горящата дървесина от бадем и дъб придават на този хляб уникален вкус.

	* * *

	Марина облече старата тениска на Матиас с емблемата на Свободния университет в Берлин. Анна — зелената нощница от много фина коприна с презрамки. От години не я бе обличала. Беше твърде хубава, за да спи с нея в самотните нощи в леглото до мъжа си.
	Всяка беше потънала в мислите си.
	„Защо никога не ми писа, Антонио? Разбирам, че не си искал, но чаках търпеливо всеки ден и всяка нощ в продължение на години, докато накрая споменът за теб избледня. Аз щях да ти пиша, да ти обясня защо не се качих на кораба с теб. Да ти обясня страха си, да оправдая малодушието си. Но къде щях да ти пращам писмата? Никога ли не се върна на острова? На някоя Коледа? На някой Великден? Ти знаеше къде живея. Защо не ме потърси отново? Може би, когато Нестор излезе да ти каже, че няма да дойда с теб на яхтата, те е помолил да ме забравиш. Казал ти е, че любовта ни е обречена. Може би някой ден ще имам възможност да те попитам. Какъв щеше да бъде животът ми с теб? Какъв щеше да бъде животът ми, ако се бях качила на «Лорд Блек»? Какъв щеше да бъде животът на беден моряк с момиче от висшата класа в Майорка?“
	Животът на Анна щеше да е много различен. Може би по-добър. Може би по-лош. Но във всички случаи различен. Представи си се на онази яхта — седемнайсетгодишна, щастлива, с него… докато натрапчивото хъркане на Армандо не я върна към действителността.
	Марина си легна, мислейки за Етиопия, за последните дни там. И си спомни за слабичкото момиченце, което бе оставила в сиропиталището. Надяваше се скоро някое семейство да осинови малката и да й даде обичта, която всяко дете заслужава още от раждането си. В противен случай детството й щеше да е дълго и горчиво в онова тъжно сиропиталище. Помисли си как детството белязва живота в зряла възраст. Какъв беше животът на един сирак в зряла възраст? Дете без детство се превръща във възрастен без живот. Какво очакваше Наоми, ако не я осиновяха? Без обич, без ласки, без никой, който да я приспива вечер, винаги сама. Стана й мъчно, но се опита да пропъди тази мисъл от съзнанието си и да заспи в тази чужда и същевременно нейна къща.
	Двете сестри заспаха почти едновременно. Преди това обаче, сякаш поради някаква тайнствена причина, мислите им се преплетоха и двете си спомниха една за друга, за следобедите в детството им в кухнята на баба им Нерея, където стържеха кората на лимони, вадеха семето от маковете и дланите им винаги бяха набрашнени…

	* * *

	В пет сутринта някой потропа с чукчето на вратата на пекарната. Ниебла застана нащрек. Предната нощ и малко преди Марина да заспи, кучката се върна и се качи по навик в спалнята. Марина я хвана за кожената каишка на врата й и се опита, както предната вечер, да я изкара на стълбите. Старата кучка беше инатлива и запъна крака в земята. Марина пробва отново номера с шоколада. Беше стара, но не и глупава и дори не го помириса. „Ниебла, Урсула те чака. Ниебла, не може да останеш тук. Ниебла, излез.“ Кучката вдигаше глава и я поглеждаше с тъжен човешки поглед, търсейки съчувствие от новата собственичка на къщата й. Защото в крайна сметка къщата беше повече нейна, отколкото на това човешко същество, което се опитваше да я изгони. В продължение на десет години спеше там. Или равносилно на седемдесет човешки години.
	— Урсула, не иска да слезе! — каза Марина, като се изправи и се показа на прозореца.
	— И какво ще правим? — отвърна Урсула, гледайки нагоре. — Ако искаш, ще се кача и ще се опитаме двете заедно да я свалим. Само че аз нямам много сили.
	Марина погледна кучката, която вече се бе излегнала под прозореца. И отново погледна Урсула.
	— Ами, не знам. Нека остане тук тази нощ — реши Марина с известно колебание.
	— Много се радвам — каза Урсула, влизайки бързо в къщата си. — Марина! — извика, преди да затвори вратата.
	Марина, която се готвеше да затвори капаците, се показа отново.
	— Знам, че си добър човек и че вярваш в човешкия род, но за бога, заключвай вратата.
	Ниебла затвори очи и заспа.

	* * *

	Още един рязък удар с чукчето. Ниебла излая. Марина отвори очи. Погледна ръчния си часовник. Усмихна се. Знаеше кой е. Навлече набързо дънките си и изтича надолу по стълбите.
	— Добро утро, Каталина — каза Марина, като отвори вратата.
	Каталина погали кучката, която започна да скача върху нея.
	— Добро утро — жената леко се прокашля. — Виж, скъпа… дойдох, защото си е истинско нещастие… Трябва да купуваме хляб от супера, а той има вкус на трева.
	— Радвам се, че дойдохте, Каталина. Заповядайте, чувствайте се като у дома си.
	— Наричай ме Кати и ето че вече знаеш имената на половината Майорка. Тук половината жени се казват Каталина, а половината мъже — Томеу. Ние, майоркците, сме работливи, но не сме много оригинални — каза тя на майоркски, докато почистваше запотените си очила в широката черна пола, която покриваше коленете й. — Нали разбираш майоркски?
	— Да, разбирам. Отдавна не съм била на острова. Ако не разбера някои думи, ще ви помоля да ми ги преведете. Не се тревожете. Говорете ми спокойно на майоркски.
	— На мен ще ми дойде добре да поупражнявам испански… ще говорим и на двата.
	Каталина влезе в работното помещение бавно и спокойно, както правеше всичко в живота. Носеше кошница, от която извади квас, приготвен от нея у дома й. Погледна чувалите с шейша, разпръснати по пода. Достатъчно, за да нахранят цялото село през зимата. Понечи да вземе престилката, която бе окачена до чувалите. Погледна новата собственичка на пекарната. Трябваше да поиска разрешение, това вече не беше на Мария Долорес.
	— Моля ви, Кати, правете каквото трябва.
	Каталина си изми ръцете. Заповяда на Ниебла да не влиза в помещението и си сложи престилката.
	— Странно е, че съм тук без Лола — каза тя на себе си.
	— Лола ли я наричахте?
	— Мария Долорес не харесваше името си. Нито Долорес. Нито Доло… Казваше, че е като Мария Агония или Мария Страдание… Да, тук във Валдемоса всички я наричахме Лола още от малка.
	Каталина взе престилката на приятелката си Лола. Погледна я за миг с носталгия.
	— Вече казах, че търся помощник. Днес ще изпека само сто хляба.
	— Мога ти помагам, докато намериш някого — подхвърли Марина.
	Каталина я погледна изненадано.
	— Да месиш хляб?
	— Да. Баба ми ме научи да правя хляб като малка. По-скоро играехме, но може би помня нещичко.
	Каталина замълча за момент, втренчила очи в новата собственичка.
	— _Dones bueno._ — Погледна недоверчиво Марина. — Е, добре. Да — каза тя, взе престилката на Лола и й я подаде.
	Марина облече престилката и я завърза на гърба си. Каталина си постави едно боне, което извади от кошницата си, а Марина сплете косата си на плитка.
	— Значи, вече знаеш — брашно от шейша, вода, квас, нито сол, нито захар и го оставяме да втасва цяла нощ, докато удвои обема си. За хляба днес ще използваме суха мая и ще го оставим да втасва час и половина.
	Каталина отвори пещта. Беше дълбока, сводеста, дълга три метра и широка около метър.
	— Донеси ми _фейшините_, ако обичаш — помоли я Каталина.
	Марина повдигна недоумяващо вежди. Огледа помещението, търсейки нещо, което да материализира тази непозната майоркска дума.
	— Фейшини… нали така се казва и на испански? — каза Каталина, сочейки завързаните на снопове цепеници от дъб и клони от бор и бадемово дърво.
	Марина взе връзките от земята, без да обясни на тази симпатична жена, че в испанския език тази дума не съществува, и й ги подаде.
	Каталина пъхна в сводестата пещ първо клоните от бадемово дърво и бор, а после дъбовите цепеници. Извади от кошницата кибритена кутия. Запали една клечка и я хвърли вътре. Бадемовите клони пламнаха мигновено, дъбът — секунди след това. Пламъкът се издигна до свода. Марина погледна пекарката. Имаше нещо магическо там вътре, в тази старинна и дълбока пещ на дърва. Магическо за Марина, разбира се, която я виждаше за пръв път, но за тази, която работеше цял живот с тази вековна пещ, тя беше ежедневие.
	Каталина затвори херметически вратичката.
	Отвори един чувал с брашно и докато набрашняваше дървената маса, й обясни как са работили заедно с Мария Долорес в продължение на почти петдесет години. През лятото приготвяли триста бройки черен хляб, а през зимата — шестстотин. В края на седмицата — традиционната картофена сладка кока и солената със зеленчуци. Пекарката продължи да говори за доставчиците, които идвали два пъти в годината, и докато я слушаше, Марина си спомни, че Габриел й бе споменал за един лимонов сладкиш с маково семе. Спомняше си го заради хвалебствените думи, с които описа вкуса на този сладкиш… Каталина обаче не спомена нищо за него.
	В една стара машина за месене на тесто на бавни обороти сипаха брашно, вода, предварително втасало тесто и мая.
	— Във фурните в Палма продават машини за месене, които за пет минути приготвят тестото. Сега всичко се прави бързо, но не е същото. Няма вкуса, който трябва да има… когато се прави постепенно, всичко става по-добре.
	— Каза ли в селото, че пекарната отново ще отвори? — попита Марина.
	— Разбира се, иначе защо ще идвам тук със замъглени очила и премръзнала в пет сутринта, без да знам, че ще продам всичкия хляб. Вчера отидох в бара на Томеу… Знаеш ли бара на Томеу?
	— Този на шосето?
	— Да, този. Ако искаш да узнаеш нещо, отиваш там. Там всичко ще ти кажат — кой се е развел, кой се е разорил, кой е предал богу дух… Във Валдемоса не можеш да скриеш нищо — малко село, голям ад… Вчера отидох да изпия едно кафе и говорих с Жозефа, жена му, така че всички ще научат. Хората тук скучаят много и _xerra massa_. Клюки, както казват испанците. За теб какво ли не се говори.
	— Така ли? И какво се говори?
	— Уф! Говори се, че си дъщеря на германски мултимилионер, производител на колбаси, който ти е купил мелницата, за да си имаш занимание. Не могат да проумеят как така си научила толкова добре испански… Глупави хора — каза тя на себе си. — Казах, че не знам нищо. Цялото село ще дойде да си купи хляб, първо, защото белият хляб от супера не става за ядене, и второ, защото умират от любопитство и искат да разберат коя си.
	Извадиха тестото. Каталина взе един нож и отряза малко парче. Научи я да меси с юмруци, като първо сгъне тестото, после го вдигне от масата на няколко сантиметра и го пусне да падне. Трябваше да повтори това движение няколко пъти. Следваше месенето на ръка в продължение на няколко минути, а после трябваше да го оформи в идеална топка. Каталина отряза сто парчета, докато Марина месеше с несръчните си ръце. Възпълните ръце на Каталина бяха сръчни и бързи.
	Покриха тестото с памучни кърпи и го оставиха да почине.
	Отвориха пещта, температурата беше между двеста и петдесет и двеста и седемдесет градуса. Борът, бадемът и дъбът се бяха превърнали в пепел и в жарава.
	Каталина пъхна една метална лопата с дълга дръжка и извади пепелта и жаравата. Взе друга лопата, също толкова дълга, но дървена, и я набрашни. Марина постави хлябовете на лопатата, както й каза Каталина. Първата серия. Втората. Третата. Четвъртата. Петата…
	Един час по-късно, когато отвориха пещта, от нея ги лъхна мирис на току-що изпечен хляб и този мирис бавно погали душата на нашата героиня. Затвори очи и вдъхна аромата, изпълващ я с носталгия. Ароматът от детството й. Ароматът на дома й.
	Кметът, фризьорката, свещеникът, пощальонът, градският пазач, Томеу, Габриел, Урсула, продавачът от лавката, няколко безполезни чиновници от кметството и жителите на малкото село Валдемоса се изредиха през пекарната, за да купят черен хляб за ежедневната си диета. Гледаха с любопитство новата пекарка и й изразяваха благодарността си, като се оплакваха от заводския хляб, който ядяха, откакто Лола бе починала. Освен това всички поискаха всекидневната си доза сутрешна наслада — лимоновия сладкиш с маково семе.
	— Това беше специалитет на Лола, не на мен — казваше Каталина на всички.
	Тази подробност не убягна, разбира се, на Марина. Сега обаче не беше моментът да пита, имаше време за това.
	Всеки един, след като купеше хляб, на тръгване казваше мили думи за покойната пекарка. Липсваше им. Била весела жена, винаги се усмихвала на клиентите си.
	Работният ден свърши и Марина и Каталина седнаха на два плетени стола.
	— Хлебарският занаят е труден — призна й Каталина, държейки металната кутия, в която бяха сложили парите. — Много ти благодаря.
	— Аз ви благодаря — отвърна й Марина.
	— Моля те, говори ми на _ти_.
	Марина се усмихна, а през това време Каталина извади половината банкноти от кутията.
	— Това е за теб — каза тя и й ги подаде.
	— Не, Кати. Не искам нищо.
	— Парите са твои и точка по въпроса. Тук, в Майорка, сме почтени хора. Ти свърши добра работа. Парите са твои.
	Марина отказа да ги вземе, но Каталина ги остави в скута й.
	— Добре, благодаря… Не знам колко време ще остана тук, Кати. Още няколко седмици. Един месец. Докато разбера защо Мария Долорес, Лола — поправи се тя — жена, която изобщо не познавам, ми е оставила това място, което е толкова… — тя се огледа, търсейки точните думи — толкова вълшебно, толкова хубаво. Щом не е имала роднини, на които да го остави, могла е да го завещае на теб. Била си й приятелка.
	Кати сведе поглед за миг.
	— Не знам нищо — побърза да отговори като миналия път, избягвайки погледа й.
	— Трябва да видя как ще се споразумея със сестра ми, тя бърза да продадем всичко.
	— Само това съм научила да правя в живота — хляб. Не умея да правя нищо друго — въздъхна Каталина с тъга. — Не се виждам да седя пред телевизора и да чакам братята ми да благоволят да ме посетят. Нито братята ми, нито снахите, нито децата им. Освен това те идват да видят майка ми. Само че аз я гледам от десет години. Можех да се омъжа, да напусна селото, но при осем братя кой щеше да се грижи за старата ми майка?
	Каталина погледна любимата си пекарна и кучката на Лола, която се бе излегнала на уличката и сякаш ги слушаше.
	— Имам спестявания, но не достатъчно, за да купя всичко това — продължи Каталина. — Мога да си потърся работа в друго село или в Палма. Но сега тестото се замразява, има модерни машини, вече не са необходими толкова работници, а и никой няма да наеме една дебела шейсетгодишна жена, при това късогледа. Никой.
	— Не говори така, Кати.
	— С Лола така и не се омъжихме. Дори ни се подиграваха. _Ще останат стари моми_, казваха всички в селото… Много важно. Беше ми достатъчно с осем братя вкъщи. Никога не съм искала да имам деца. И го казвам искрено, макар да знам, че никой няма да ми повярва. Горкичките стари моми… Когато родителите на Лола починаха, тя смяташе да затвори пекарната, но двете решихме да опитаме. Беше началото на осемдесетте, а по онова време жените си стояха вкъщи и се грижеха за децата. Хората гледаха с лошо око на жени, които работят.
	Марина долавяше гордостта на Каталина във всяка нейна дума. Гордостта, че с приятелката й бяха създали този малък женски бизнес, като същевременно усещаше тъгата й, че ще трябва да се откаже от професията си.
	— Прочухме се в целия свят с тази пекарна…
	Марина се усмихна.
	— Не се смей, не преувеличавам. Излязохме във всички пътеводители, освен това писаха за нас в едно японско списание… със снимки и всичко.
	— Наистина?
	— Да, наистина. Дойде една журналистка, която не говореше нито майоркски, нито испански, само японски… Цял ден правеше снимки и повтаряше _аригато, аригато_*, като се кланяше.
	[* Благодаря (яп.). — Б.пр.]
	Каталина млъкна и погледна към работилницата. Марина долови носталгията й по годините, които бе прекарала заедно с приятелката си.
	— Може би има начин да продължиш да работиш тук и след като къщата се продаде. Не ти обещавам, Кати, но ще се опитам.
	Каталина въздъхна и стана от стола.
	— Трябва да приготвя обяда на майка ми. Вече й казах, че днес ще закъснея, но много се ядосва, когато е гладна. Благодаря ти, момиче. И извинявай за вчера. Имам доста чепат характер. Ще се видим утре.
	Каталина се запъти към вратата. Марина я проследи с поглед.
	— Кати.
	Каталина се обърна.
	— Знам рецептата за лимонов сладкиш с маково семе от баба ми. Умея да го правя. Ако искаш, мога да опитам.
	Каталина излезе от пекарната, без да отговори.

	* * *

	Махна внимателно кабарчетата от листа с рецептата на лимоновия сладкиш с маково семе, с които бе забоден на стената. Сгъна го и го пъхна в джоба на дънките си. Взе ключовете, които бе окачила на входа. Излезе от пекарната и влезе в мелницата. Там още не бе търсила. Прекара вътре цял час, местейки прашни мелничарски уреди. Празни чували. Счупени столове и сечива. Не намери нищо. Накрая, опряна на овалната стена на мелницата и съзерцавайки безредието и немарата, царящи на това място, реши, че или Лола е била много разпиляна жена, или някой се е ровил в нещата й.

	* * *

C>
	Съгласно член 1.059 от Испанския граждански кодекс, съдебната делба на наследствено имущество разпорежда, че когато пълнолетните наследници не постигнат съгласие относно разпределението на имуществото, те имат право да процедират по начина, уреден в Закона за гражданското съдопроизводство, чл. 782.
#	РАЗДЕЛ I
	Процедура за делба на наследствено имущество
	Иск за съдебна делба на наследствено имущество
	Чл. 782. (1) Всеки наследник или сънаследник на идеална част може да поиска съдебна делба на наследството, стига тя да не трябва да се извърши от упълномощено лице или изпълнител на завещанието, посочен от наследодателя, по споразумение между сънаследниците или чрез съдебно решение.
	(2) Към исковата молба трябва да се приложат смъртният акт на наследодателя и удостоверение за наследници.
	(3) Кредиторите не могат да имат претенции към делбата, но могат да предприемат действия за защита на правата си, било срещу наследството, било срещу имуществената общност или срещу сънаследниците, които действия ще се упражнят в декларативно решение, без да прекратят, нито да затруднят процедурите по делбата на наследството.
	(4) Въпреки това кредиторите, признати като такива в завещанието или от сънаследниците, както и онези, които имат такова право, документирано в декларативно решение, могат да се противопоставят на извършването на делбата на наследството, докато не им се плати или обезпечи размерът на кредитите. Тази молба може да произтече във всеки момент, преди да се извърши предаването на имотите, полагащи се на всеки наследник.
	(5) Кредиторите на един или повече сънаследници могат да се намесят за своя сметка в разпределението, за да предотвратят извършването на измама или накърняването на правата им.
C$

	* * *

	— Предупредих те, че панамката има готини цици, но че не й е чиста работата — каза Куро на Армандо пред входа на ресторанта, където бяха отишли с жените си, за да хапнат паеля с омари.
	Армандо смукна жадно от червеното марлборо и вдигна яката на палтото си. Зимата сякаш нямаше намерение да свършва. Изпусна кълбо дим, спомняйки си с омраза за латино любовницата си, която го подмами и измъкна от него каквото можа.
	— Вървя против собствения си интерес. _Джей & Си Бейкър_ печелят милиони благодарение на случаи като този, който ми предлагаш — продължи нотариусът. — Но ще загубим делото. По-добре е да се споразумееш, да сключиш неизгоден договор с балдъзата си, отколкото да започнем битка с адвокати и наследството накрая да се изнесе на публична продажба. Ще бъде продадено на безценица и всички ще загубите. Предложи й целия милион. Два милиона за нея и един за вас. Едва ли ще откаже.
	— Не я познаваш. Инат е като магаре — каза Армандо и всмукна от цигарата.
	Куро забеляза през прозореца на ресторанта Кука, която извънредно кокетно подаваше кредитната карта на един млад и хубав сервитьор. Предугаждаше флиртовете на жена си и й хвърли убийствен поглед. Кука, която усети, че мъжът й я гледа, и знаейки колко е ревнив, му намигна с око. Беше сигурна, че тази нощ ще правят бурен секс в спалнята им в къщата, в която живееха от двайсет години.
	— Паелята е от мен — настоя Куро и се приготви да влезе в ресторанта.
	— Дума да не става — отсече той гордо. — Не съм толкова изпаднал — излъга.
	В ресторанта Анна и Кука разговаряха за друго.
	— Сестра ти забърка голяма каша. Спомням си, че беше особнячката на класа. Замина в осми, нали?
	Анна кимна утвърдително.
	— Винаги мълчеше — продължи Кука. — Не се набиваше на очи… но всички я уважаваха. Беше страхотна по математика и ни даваше да преписваме на изпитванията.
	— Надявам се да се вразуми. Щом мога, ще ти платя това, което ти дължа.
	— Забрави.
	— Не, Кука, ще ти платя, когато мога.
	— Изглеждаш много добре — каза Кука, поглеждайки малкия си ръчен ролекс. — Ще закъснея за йога — извини се тя и се изправи.
	— Да. И аз ще закъснея за механика.

	* * *

	Автосервизът отваряше в четири и половина. Анна пристигна петнайсет минути по-рано. Влезе в един долнопробен бар и като внимаваше сервитьорът да не я види, се промъкна в тоалетната. Застана пред огледалото и извади несесера от чантата. Погледна отражението си. „Какво правиш, Анна? На какво си играеш?“ Анна въздъхна и си отговори не особено убедително: „Не правя нищо, гримирам се, за да видя един приятел“.
	Извади мострата на един японски инстантен серум, който, както каза продавачката в парфюмерийния магазин, съдържал революционно активно вещество, стимулиращо естествените лифтанти на кожата. Отвори пликчето със серума и капна няколко капки на дланта си. Нанесе ги по скулите си и прибра пакетчето в чантата. Извади черен молив за очи, който бе купила същата сутрин, и внимателно гримира очите си. С четчица разнесе сенките на клепачите. Малко спирала и блясък на устните.
	Излезе от бара, след като чу: „Тоалетната, госпожо, е само за клиенти“. Нямаше много хора, така че не се изложи прекалено. Само че мразеше да я наричат „госпожо“ или още по-лошо — да й говорят на _вие_. Анна беше на четирийсет и седем, но не се чувстваше на толкова. Понякога се замисляше: „Четирийсет и седем? Остават ми три до петдесет“. Струваше й се невъзможно. Невъзможно. Само че нямаше ден, в който някой двайсетгодишен да не й напомни с едно „извинете“ този почти половин век, който носеше на гърба си.
	Извади косата си изпод палтото. И тогава, само на няколко метра от входа на автосервиза, се случи. Случи се нещо, което Анна не очакваше. За пръв път от много време усети заспалата й душа отново да пробягва по тялото й и да я поздравява за частици от секундата. Уплаши се. Спря се, вдиша дълбоко въздух и го издиша бавно. Продължи да върви и като театрална актриса, която всеки миг ще се появи на сцената, влезе в автосервиза. Антонио се приближи до нея. Беше се обръснал и носеше безупречно бяла тениска с къси ръкави (минути преди това се бе преоблякъл в тоалетната).
	— Като нова е — каза той, като й подаде ключовете на беемвето.
	— Колко ти дължа?
	— Дай ми сто за акумулатора. Маслото, водата и работата е подарък от фирмата.
	Намалението беше добре дошло за Анна, защото, ако платеше истинската сума, щеше да остане без пари до края на месеца, но тя не смяташе да го приеме.
	— Не, Антонио. В никакъв случай. Кажи ми колко е.
	— Сто и нито евро повече. Наистина.
	Анна настоя, но Антонио не отстъпи.
	— Е, в такъв случай… Благодаря. Длъжница съм ти — каза Анна.
	Даде му сто евро, тръгна към беемвето и отвори вратата. Антонио я наблюдаваше. Тя отново му благодари и се качи в колата. Пъхна ключовете в контакта и запали мотора. Това, което най-малко желаеше в момента, бе да натисне газта и да си тръгне от миришещия на грес и бензин автосервиз. „Анна, излез от колата и направи поне веднъж това, което ти диктува сърцето, без да се страхуваш“ — каза си тя. Пое си въздух. Надигна се и излезе от колата. Погледна Антонио, който стоеше неподвижно.
	— Ако имаш време и… — тя се поколеба за момент и вдигна рамене — … и искаш, мога да те поканя на вечеря.

	* * *

C>
@	От: marinavega@gmail.com
@	Дата: 5 февр. 2010
@	До: mathiaschneider@gmail.com

	Извинявай. Вината е моя. Не ти се обадих в Барселона. Казаха ми, че целият екип ще пътува заедно и че цял ден сте чакали обаждането ми в централата. Радвам се, че сте пристигнали в Хаити. Целуни Зигфрид от мен.
	Може да не повярваш, но самата аз не знам какво правя тук. Следвам интуицията си. Тази сутрин месих хляб с пекарката, която е работила с Мария Долорес (Лола). Знае повече, отколкото ми казва. Но не знам поради каква причина мълчи. Трябва да разбера коя е тази жена и защо ми е оставила цялото си имущество на мен.
	Между другото, Мария Долорес е имала куче, което ме следва навсякъде. Спа при мен тази нощ. Когато погледна това куче с посивяла козина, става ми весело. Казва се Ниебла. Сега ме чака пред хотела, откъдето ти пиша.
	Знаеш ли, Матиас? За пръв път от много време се чувствам добре в Майорка. Оказа се, че не я познавам, колкото си мислех. Знам, изглежда невъзможно, че съм живяла четиринайсет години на този остров и още има кътчета, които не съм виждала… но ги има. Това толкова спокойно и кротко селце, скътано сред планините, ми беше напълно непознато. Къщата е разнебитена и не е особено хубава, но спя добре… няма никакъв шум. Чува се само вятърът, северният вятър, който духа тук. Отпускам се, като го слушам… Бих се радвала да си тук и да видиш всичко. Искам да дойдем заедно на острова някой ден.
	Трябва да се обадя отново в централата, за да им кажа, че няма да се върна в Етиопия. Това ме натъжава много, Матиас. Снощи си спомних за Наоми и за двете безсънни нощи, които прекарахме при нея. Надявам се това момиченце, което двамата с теб доведохме на този свят, скоро да намери свой дом.
	Обичам те. _I love you. Ich liebe dich. Tʼestim_ (означава „обичам те“ на майоркски диалект. Смятам да добавя нова колона в бележника).
@	Твоя Марина
C$
T>
!	| Испански | Немски | Майоркски |
	| Médico (лекар) | Artz | Metge |
	| Agua (Вода) | Wasser | Aigua |
	| Те quiero (обичам те) | Ich liebe dich | Tʼestim |
	| Hermana (сестра) | Schwester | Jermana |
	| Madre (майка) | Mutter | Mare |
	| Padre (баща) | Vater | Pare |
	| Amiga (приятелка) | Freundin | Amiga |
	| Molino (мелница) | Mühle | Moli |
	| Pan (хляб) | Brot | Pa |
	| Isla (остров) | Insel | Illa |
	| Mi vida (скъпи/а мой/я) | Mein leben | Ma vida |
	| Panaderia (пекарна) | Bäckerei | Forn de pa |
	| Те echo de menos (липсваш ми) | Ich vermisse dich | Tʼanyor |
	| Dolores (мъки, страдания) | Schmerzen | Dolors |
T$

	* * *

	Имотният регистър на Майорка се намираше в старата част на Палма. Урсула отиваше веднъж седмично в града, където се срещаше с група германски пенсионери в една кафе-книжарница на площад „Санта Магдалена“. Държеше я един германец от Мюнхен, също пенсионер. Марина и Урсула взеха заедно автобуса до площад „Еспаня“, оттам тръгнаха по тесните улички на стария град и стигнаха до кафе-книжарницата. За изненада на Марина, на витрината имаше двуметров постер със снимката на Урсула, много по-млада и опряла ръце върху една книга със заглавие: „Letzen Tagen mit dir“*, а отдолу — „1 000 000 продадени екземпляра“.
	[* Последни дни с теб (нем.). — Б.пр.]
	— Казах на този глупак да махне снимката от витрината, но не ме слуша. Мисли, че ми харесва, но по дяволите, книгата е издадена преди петнайсет години.
	— Значи, си писателка — изненада се Марина.
	— Бях писателка, скъпа… В минало време. Вече не съм. От петнайсет години не съм написала нито ред. Времето ми на писателка отмина. Но те постоянно ми го напомнят — добави тя с горчива усмивка. — Хайде, върви, защото чиновниците от общината си тръгват в пет. Първата пресечка вдясно и после направо надолу. Ще се видим после — каза тя и влезе, като се скара на един свой сънародник, който тръгна да я посрещне с отворени обятия.
	Марина се отдалечи, мислейки за тази сопната, но и сърдечна стара жена, която й беше съседка. Какъв ли е бил животът й? Бе й разказала в автобуса, че е била университетски преподавател много години, но не спомена нито дума за писателското си поприще. Помисли си за заглавието на романа, _Letzen Tagen mit dir_… Не беше много сигурна… трябваше да погледне в речника. _Mit dir_, „с теб“? _Tag_, „ден“?
	Влезе в сградата на Имотния регистър. Едър охранител с глуповато лице, с кафява униформа и смешен оранжев елек й поиска личната карта и я попита за повода за посещението. След като установи, че жената на снимката е същото лице, което стои пред него, той я накара да мине през един детектор за метал и й каза да се качи на втория етаж. Качи се.
	Там една невзрачна чиновничка работеше на компютър. Залата беше празна. Приближи се до чиновничката.
	— Вземете си номер, ако обичате — каза й тя, без да я погледне и без да престава да пише на клавиатурата.
	Марина огледа пустото помещение. Стори й се безсмислено, но не каза нищо. Обърна се и отиде при машината, поставена до вратата на залата. Натисна бутона и машината изхвърли листче с номер 1. Седна близо до чиновничката, която беше все така потопена в дълбините на компютъра си (сменяше профила си в _www.необвързаничетирийсетгодишни.com_ за трети път). Чиновничката натисна един бутон и в залата се разнесе остър звук, а над главата й светна червен надпис с цифрата 1. Марина се приближи.
	— Кажете с какво мога да ви помогна.
	Марина й обясни случая си и й подаде документите, които удостоверяваха, че е собственичка на имота, за който искаше информация. Без да й дава много обяснения, чиновничката й каза да попълни формуляр, който съдържаше писмена молба за търсената информация. Марина го попълни и й я даде.
	— След месец ще получите с обикновена поща пълното досие на имота.
	— След месец?
	— Месец, месец и половина. Всичко хубаво — каза чиновничката и отново се втренчи в компютъра.
	Марина се сбогува любезно и излезе. Глуповатият охранител седеше на един стол и сърбаше кафе. Вдигна поглед в знак на довиждане. Това беше, без съмнение, сиво място със служители в същия цвят.
	Урсула щеше да я чака в осем на спирката на площад „Еспаня“. Оставаха й няколко часа и тя тръгна бавно из старата част на Палма по посока на катедралата „Ла Сеу“. Стигна до нея и погледна към небето, както правеше на всяка Коледа, когато ходеше там да пее коледни песни със съучениците си от „Сан Кайетано“. От шестгодишна до четиринайсетгодишна на всеки 20 декември бе участвала в коледното празненство на училището. Влезе в катедралата. Винаги й се бе струвала внушително място… Пристъпи бавно по червения килим към олтара, припомняйки си мълчаливата редица на ученичките от „Сан Кайетано“. Видя себе си, шестгодишна, как поздравява възбудено баща си на първото си участие с хора на училището. Където и да отидеше на острова, винаги се появяваха тези горчиво-сладки спомени от миналото.
	Стигна до олтара и видя нещо, което не очакваше и което още в първата секунда й се стори изключително красиво. Това кътче не беше част от катедралата през детството й. Очите й не си спомняха за него. За секунда помисли, че това творение на изкуството е плод на въображението й, но не беше… Имаше чувството, че огромни глинени вълни покриват стените. Вълни от пръст, в които откри дълбините на Средиземно море от детството си, безплодната африканска пустиня от зрелостта си, житото, превърнато в брашно през последните дни. Море, пустиня и хляб. Усещането, което предизвика у нея тази скулптура само за секунди, беше странно. Седна, за да й се наслади спокойно. Творбата изглеждаше невероятно красива и Марина си помисли, че животът й сякаш се е материализирал в това замечтано кътче на катедралата в Палма. Не разбираше нищо от изкуство, нито от скулптура, нито от живопис. Навярно критиците биха възхвалили тази творба с помпозни и изящни думи, но Марина успя само да си каже: „Какво хубаво място“, и веднага след това се запита кои ли ръце са го изваяли.
	Не вярваше в Бог, нито в Църквата. Майоркският скулптор Микел Барсело обаче я обгърна нежно с тази мантия от глина, която бе сътворил в храма. Полюшвана от ръцете му, тя проследи пукнатините в глината, които се издигаха до купола на катедралата. Пукнатини, които й напомниха за земята на Афар, където тя залюля за пръв път Наоми в ръцете си.

	* * *

	В единия ъгъл на хола, върху дъбова маса имаше стара пишеща машина „Ъндъруд“ и грамофон. Стените бяха закрити от стелажи от кедрово дърво, на чиито рафтове бяха нахвърляни безразборно стотици книги и стари винилови плочи. Върху паркета с цвят на мед имаше огромен персийски килим в сини тонове. Урсула бе поставила капандура и бе разширила прозорците. Имаше бохемска, разхвърляна и прекрасна къща, която нямаше нищо общо с мрачното жилище на покойната й съседка Мария Долорес Моли. Марина взе от секцията едно издание на _Letzen Tagen mit dir_.
	— Последни дни с теб — преведе Марина.
	— Приятелят ти е добър учител — отвърна Урсула.
	— Преведена ли е на испански?
	— Не.
	— Едва ли ще мога да я прочета.
	— Няма да е голяма загуба. Това е писмо до покойния ми съпруг. Разказва за мъж и жена, които петдесет години живеят заедно и постоянно се карат. Честно казано, не знам защо предизвика такова въодушевление в Германия.
	— Сега пишеш ли нещо?
	— Не. Стара съм. А писането е уморително. Освен това нямам нито желание, нито нерви. И нищо не ме вдъхновява. Невроните ми са мъртви, момиче — каза тя, сякаш бе подготвила отговора предварително. Уверена в себе си. Без капка колебание.
	— Трудно ми е да ти повярвам, Урсула — каза Марина с усмивка.
	— Повярвай ми. Освен това старата пишеща машина, тази, която гледаш, е развалена от… — тя мислено пресметна времето — … от три години и не възнамерявам да я поправя. Хайде, ела да приготвим вечерята.
	Марина веднага разбра, че Урсула не иска да говори за литературното си творчество, и остави книгата сред стотиците в секцията. Докато слагаше на един дървен поднос сирената, които бе купила от един сиренар в Палма, й разказа за двете си най-големи любови — внука и внучката й, които живеели в Германия и прекарвали всяко лято при нея във Валдемоса. Особено голямата, която вече била навършила петнайсет години. Казвала се Пипа, умалително от Филипа, прекрасна червенокоса амазонка, както тя я описа, която била толкова буйна, че родителите й с радост я оставяли за цели три месеца на острова. В края на юни щяла да пристигне. Внукът й бил по-кротък и бил наследил страстта й към литературата, поради което тя почти не усещала присъствието му. (Каза го с обич и гордост, и най-вече за да подчертае разликата с червенокосата лудетина, за която също говореше с обожание.)
	Отвори бутилка бяло вино, което бе сложила в хладилника да се изстуди, и извади две чаши от шкафа. Марина отряза няколко филии от черния хляб, който бяха изпекли сутринта.
	— Каква беше Лола?
	— Ако трябва да я определя с една дума, бих казала, че беше весела жена. Незлоблива. Много работлива.
	— А физически?
	— Беше силна… ниска, но набита. С черна коса, винаги прибрана в кок. Имаше много черни очи… Колко е несправедливо да умреш на шейсет и три години, нали? — каза тя на себе си. — Не бяхме приятелки, но си правехме компания сутрин.
	— Странно е, че не намерих нито една нейна снимка в къщата. Нито документ с името й. Нищо. Сякаш в тази къща не е живял никой.
	— Живееше сама с това старо псе, което пълни с косми къщата ми — каза тя, сочейки Ниебла, която спеше излегната на пода. — Знаеш ли какво си мисля? — продължи Урсула. — Утре ще прескоча до пекарната. Двете заедно може да измъкнем нещо от Кати.
	Седнаха на огромния диван в тъмнобежово пред прозореца и нощта, която вече бе настъпила от часове. Вечеряха спокойно и разговаряха за живота си. Урсула си припомни първата вечер, когато се разходила из Валдемоса с мъжа си. Било през пролетта на 1976-а. Тръгнали по една тъмна уличка зад картезианския манастир. Докато се целували, се разнесла прекрасна музика, която мъжът й разпознал веднага — пиеса на полския композитор Фредерик Шопен, и тази изпълнена с магия секунда, в която музиката съпровождала целувката им, ги накарала да повярват, че това е знак на съдбата. Валдемоса беше мястото, където Урсула и мъжът й смятали да остареят заедно. С тъжна усмивка Урсула спомена за разочарованията, които поднася съдбата, защото когато двамата най-после се пенсионирали и решили да се установят във Валдемоса завинаги, Гюнтер — така се казваше мъжът й — починал. Така че Урсула се озовала сама в очакване на смъртта на мястото, където двамата били решили да се оттеглят.
	Урсула прекъсваше разговорите по доста любопитен начин. Този път се изправи и се отправи към секцията. Изглеждаше невероятно да се намери нещо в тази хаотична и препълнена библиотека.
	— Трябва да подредя тези рафтове. Има стотици партитури на мъжа ми.
	Намери я. Извади книгата, която търсеше. На корицата пишеше: „Зима в Майорка“. Подаде я на Марина.
	— Книгата не е нищо особено. Но ти я давам като нещо любопитно. Написала я е любовницата на Шопен, когато са били тук през 1838-а. Тази жена със сигурност е била смахната. Казвала се Амандин Дюпен, но се подписвала като Жорж Санд. Книгата обижда майоркците. Обижда ги… Прочети я. Няма да повярваш.
	Марина се вгледа в корицата със строгия портрет на писателката.
	— И знаеш ли кое е най-интересното? — продължи Урсула. — Издава се само тук, в Майорка. Единствено те още я издават всяка година. На английски, испански и немски, въпреки че им се подиграва…
	Тя отпи от виното.
	— Разкажи ми за живота си, Марина. Иначе тази изкуфяла старица няма да си затвори устата…
	Тази стара интелектуалка, чиито бръчки й изглеждаха все по-хубави, а очите — по-светли, се нравеше все повече на Марина. Урсула имаше доволната усмивка на жена, която е преминала добре през живота, вършейки правилно нещата, вярна на себе си и на другите.
	Марина нахвърли някои неща, без да се впуска в много обяснения, както правеше винаги. Урсула беше стара и мъдра. Усети известна тъга в думите й и разбра, че не трябва да пита повече. Стана, приближи се до библиотеката и извади една грамофонна плоча.
	През това време Марина си помисли, че животът й щеше да е съвсем различен, ако тази жена й беше майка. Много различен. Дъщеря й би трябвало да е щастлива, че е излязла от утробата й.
	Урсула постави плочата на грамофона. После иглата върху нея. Седнаха пред прозореца, до камината, и вкусвайки последните глътки бяло вино, се заслушаха в _Ноктюрно в си бемол_ от Фредерик Шопен.

	* * *

	Марина махна кафеварката от котлона. На плота бяха продуктите, които бе купила от един малък магазин в селото предния ден, като плати всичко с първата си заплата на пекарка — кафе, чай, портокали, домати, ябълки, кафява захар… Погледна часовника и слезе в пекарната.
	Каталина разравяше с металните лопати пламтящите в пещта цепеници.
	— Да имате чаша кафе за една стара аржентинка? — каза Урсула, надниквайки през вратата.
	— Добро утро — поздравиха я едновременно Марина и Каталина.
	— Току-що направих — усмихна се Марина съучастнически.
	Урсула седна на един от плетените столове вдясно от тезгяха, за да изпие кафето си. Ниебла се приближи до краката й и се излегна. Подхвана разговора, който вече бе планирала, припомняйки сладкиша, който Лола приготвяла всяка сутрин и който хората от селото топели в млякото и кафето си.
	— Вчера предложих…
	— Нямаме достатъчно сили, ако искаме да печем триста хляба на ден за хората от селото. А и лимоните, маковото семе… През лятото Лола го събираше от поляните отсреща. Но сега трябва да се пътува до Палма… Кой ще ходи за семето?
	— Аз мога да го правя.
	Каталина повдигна вежди. Очевидно тази жена не желаеше да правят този сладкиш, който Лола бе приготвяла всяка сутрин.
	— Няма никакъв смисъл, по дяволите… Лола го подаряваше на клиентите. Никога не поиска да й го плащат. Колко пъти сме се карали заради този проклет сладкиш.
	— Това говори много за нея — отвърна Марина.
	— Марина, благодаря ти, че отново отвори пекарната, но съжалявам… ще бъда откровена, много си бавна, но какво да се прави. Лола приготвяше лимоновия сладкиш, но също ми помагаше с печенето на хляба… защото триста хляба са много… така че или ще ми помагаш, или ще трябва да наемем човек, само че от печенето на хляб не се печели много, за да живееш охолно. На нас с Лола ни беше достатъчно, но за повече… да наемем човек, не е…
	— Знаете ли? — прекъсна я Урсула, която не пропускаше нито дума от разговора между двете жени. — Лекарят ми предписа упражнения за артрита на пръстите, а аз никога не ги правя. Мисля, че месенето на хляб ще ми дойде добре.
	Каталина погледна учудено старата аржентинка.
	— Какво искаш да кажеш, Урсула? — попита Каталина.
	— Имате нужда от помощ, нали? Аз вече съм стара и трябва да почивам, но ако искате, мога да ви помагам сутрин. Ще ми плащате с по един черен хляб, това ми е достатъчно.
	— Аз съм съгласна — каза Марина и погледна Каталина, която сбърчи чело.
	— Но какво бръщолевиш, Урсула? Не те разбирам.
	— Хайде, Кати, предлагам ти ръцете си, които за нищо не ги бива. Но по-добре това, отколкото нищо.
	— Не разбирам. _No ho entenc_ — повтори Каталина, гледайки Марина.
	— Мисля, че е от северния вятър, който им пълни главите — каза Урсула, отново обръщайки поглед към Марина. — Няма да ви взимам нищо… и ще печелите повече — настоя Урсула, този път поглеждайки пекарката.
	— Големи нахалници са тези германци — каза Каталина и отвори вратичката на пещта.
	— Аржентинка, Кати, аржентинка…
	Урсула и Марина се спогледаха за миг. Планът, който бяха замислили предния ден, се развиваше, както очакваха. Урсула й бе обяснила с присъщия си хумор, че прекарва времето си, като препрочита любимите си романи, и когато Марина си тръгваше, й каза: „Знаеш ли? Утре няма само да прескоча до пекарната, а ще ти помогна наистина. Стана ми любопитно, а и какво да ти кажа, светът нищо няма да загуби, ако една умираща старица отложи с шест часа ежедневното си четене“.
	Точно това мислеше тази осемдесетгодишна германо-аржентинка. Животът обаче понякога поднася изненади. И часовете, прекарани в месене на хляб с тези две жени, щяха да променят посоката на живота й, посоката на годините, които й оставаха да изживее.

	* * *

	Анна затвори телефона и опря лакът върху скрина, докато се опитваше да се успокои. Току-що бе казала на мъжа си първата лъжа в съвместния им живот. (Не директно на мъжа си, а на гласовата му поща.) Каза му, че ще вечеря с Марина в една пицария в Палма, за да я накара да размисли относно продажбата на мелницата. Качи се по стълбите, вземайки стъпалата две по две, и влезе в спалнята. Събу чорапите си, дънките, съблече блузата, корсажа, сутиена и влезе в банята по бикини. Седна върху мрамора до умивалника и сгъна краката си. От един овехтял несесер извади епилатор и се залови за работа. Преди време всичко това щеше да го направи козметичка, но откакто Армандо й бе намалил месечната сума, която й отпускаше, се отказа от посещенията в козметичния салон и правеше всичко сама.
	Докато прокарваше епилатора по вътрешната страна на единия си крак, въпросите изплуваха в съзнанието й от само себе си. „Какво правиш, Анна? Какво си намислила? Ще си показваш краката на Антонио?“ „Не, разбира се, че няма да му показвам краката си — отговори тя на себе си — що за глупост. Нормално е да се епилирам. От почти пет месеца не съм го правила. Време беше.“ Когато видя гладките си крака, я изпълни безпокойство. „Това е просто среща с бивше гадже. Не вършиш нищо нередно.“ Всъщност беше среща с единственото бивше гадже, което бе имала. Защото в живота на Анна не бе имало други мъже, освен Антонио и Армандо.
	Мразеше да епилира подмишниците си. Пое си въздух и започна, като се гледаше в огледалото. След като свали всичките косми от тялото си, пусна топлата вода на душа и застана под струята. Насапуниса се със сапун с лайка. Харесваше аромата на шампоана от детството си, който все още използваше. „Може би Антонио ще разпознае мириса.“ „Няма ли да престанеш, Анна? Какви са тези глупости, които минават през ума ти?“ Балсам по краищата на косата. Излезе изпод душа и се избърса.
	Доближи се до огледалото и се усмихна нарочно, за да види бръчиците в крайчеца на очите. Да, ботоксът действително беше подействал. Огледа се в огледалото напълно гола. Изглеждаше хубава, въпреки че вече наближаваше петдесетте. За пръв път обаче гърдите й й се сториха прекалено големи. Силиконовите импланти от четиристотин и четирийсет кубически сантиметра, които си бе сложила преди пет години, й стояха някак нелепо. Знаеше, че това няма нищо общо с рибаря от младостта й. Антонио сигурно нямаше да ги хареса… „Стига, стига, стига, Анна. Престани да мислиш за това“ — каза си тя на глас.
	Най-лошото беше, че си бе сложила тези импланти не заради себе си, а за да накара самовлюбения си съпруг да я поглежда от време на време. Докосна гърдите си и помисли за Армандо. Анна не го желаеше сексуално. От години не се бяха докосвали, но това не я интересуваше. Нещо повече, радваше се, че той не настоява. Сексуалният й живот практически бе сведен до нула. Анна единствено изпитваше нужда да се сгуши в обятията на Армандо, да се почувства закриляна, ценена и обичана. Да й каже: „Обичам те“. Вече дори не си спомняше кога за последен път я бе прегърнал. Никога нямаше да признае на никого, но повече от четири години не бе спала с Армандо.
	В интерес на истината приятелките й от Яхтения клуб, с изключение на Кука, почти не правеха секс с мъжете си. Шеска, най-отворената от групата, след малко вино на една вечеря — тези жени от майоркския елит нямаха нужда да са много пияни, за да си разказват интимни неща — им довери:
	— Да ви призная, за да му доставя удоволствие на горкичкия, му позволявам да ми го вкарва за пет минути веднъж в месеца.
	Избухнаха в смях. Кука беше изключението, потвърждаващо правилото. Сексуалните отношения на останалите бяха доста незадоволителни.
	Анна, сравнявайки се с тях, реши, че нежеланието й да прави секс е напълно нормално. „Случва се с всички омъжени жени — казваше си тя — спокойно.“ Имаше обаче една малка разлика между нея и приятелките й от Яхтения клуб. В края на всяка седмица приятелките й се разхождаха с мъжете си и децата си, както правеха нормалните семейства. Анна обаче прекарваше края на седмицата сама с възпълната си дъщеря, оправдавайки самотата си с панамските инвестиции на Армандо. Разбира се, мъжете на приятелките й хвалеха майоркския предприемач, който трупаше пари в чужбина. Докато приятелките й я съжаляваха. „За какво им са толкова милиони, като е сама като кукувица“ — шушукаха си те в нейно отсъствие.
	Летата обаче бяха свещени за семейство Гарсия Вега. Армандо винаги прекарваше юли и август в Испания с жена си и дъщеря си и с всички онези членове на елита, които искаха да се разходят с трийсетметровата му яхта. Анна се качваше на яхтата загоряла, със скъпи пареа, красива, слаба и горда със своя Флавио Бриаторе* и едричката си дъщеря. Харесваше тази картинка, която тримата показваха на света през летните месеци… Но в началото на лятото на 2005-а Армандо й каза, че се налага следващите месеци да работи в Панама. Щеше да замине през юни и да се върне през септември. Анна му предложи да заминат тримата в Панама, защото Анита щеше да е във ваканция, но той веднага отказа под предлог, че Латинска Америка не е сигурно място за десетгодишно момиче.
	[* Известен италиански бизнесмен (1950 г.). — Б.пр.]
	Анна и Анита прекараха тези четири месеца сами. Армандо звънеше рядко, а когато го правеше, не пропускаше да й напомни, че в негово отсъствие го замества свекърва й. Винаги питаше за поправителните изпити на дъщеря им, която бе скъсана по математика, религия и естествени науки и трябваше да се яви през септември. „Всичко останало наред ли е, Анна?“ „Да“ — отговаряше тя. Но кое беше това „всичко останало“? Когато Анна се осмели да каже за пръв път, че се чувства самотна, той я прекъсна: „Нищо не ти липсва. Имаш кредитна карта, с която можеш да си купиш каквото искаш. А ако се чувстваш самотна, обади се на майка ми. Не се оплаквай, Анна, самотният съм аз“.
	Беше циник. Бе се родил такъв, или по-скоро свраката го бе моделирала такъв.
	През тези четири месеца Анна потърси утеха в приятелките си от клуба и я получи. Собствениците на яхти обичат да имат гости. Нима е приятно да плаваш сам с кораб за три милиона евро? През тези месеци се сближи с Кука. Кука беше цапната в устата, много различна от нея и истински я разсмиваше. Кука я посъветва да се откаже от вечната си поза на божа кравичка. В противен случай мъжът й щял да си потърси друга, ако вече не го е направил, и накрая щял да я напусне. (Кука се досещаше, без никой да й го бе казал, че мъж като Армандо, който излъчваше самоувереност през всяка своя пора на тялото, навярно има няколко любовници в Панама. Само че и през ум не й мина мисълта, че глупакът се е влюбил до уши в една от тях.) Кука обясни много ясно на Анна — първо секс, а после щели да дойдат целувките и прегръдките и онези приятни неща, които вие жените толкова обичате (тя не смяташе себе си за обикновена жена).
	— Мъжете имат нужда да се чукат, Анна. Не забравяй това. Ако не чука теб, ще чука друга.
	Може би Кука беше права. Наистина трябваше да положи усилие и да спи от време на време с Армандо, дори да не се възбужда. Не разбираше защо Кука винаги използваше думата „чукам“. Беше неприлична, вулгарна дума, присъща на хора без финес, докато изразът „правя любов“ звучеше толкова хубаво.
	Анна съзнаваше, че тя също има вина за липсата на секс в брака й. Тя започна да го отблъсква. Десет години спяха с единствената цел да заченат Анита. По време на кърменето либидото й беше под нулата. После се оправдаваше с недолекувана епизиотомия, умора и главоболие, а отсрещната страна не настояваше особено. Армандо също не беше много романтичен (макар че в началото беше), нито се опитваше да я ухажва. Освен това веднъж в месеца прекосяваше океана, за да се срещне с амбициозната си любовница и да се чука с нея до малките часове на нощта, след като е смръкнал грам кокаин.
	— Мисли за друг, когато правите любов — каза й Кука със съучастническа усмивка. — Затвори очи. Той изобщо няма да разбере. Аз си мисля за един адвокат, приятел на мъжа ми, който много ме възбужда — завърши тя, намигайки й.
	(Кука беше късметлийка — можеше да я възбуди както тантричен измамник, така и безскрупулен адвокат, облечен с дрехи на Армани и ухаещ на парфюм на _Исей Мияке_.)
	Анна погледна събеседницата си, сякаш беше от Марс. Кука докосна двете й гърди, които приличаха на празни торбички.
	— Колко остава до завръщането на Армандо? — попита Кука.
	— Два месеца — отвърна Анна.
	— Тогава му поднеси изненада, когато пристигне.
	Остави се да бъде убедена и си имплантира изненадата. Четиристотин и четирийсет грама силикон във всяка гърда. Пластичният хирург направи разрез в ареолите на всяко зърно и вкара това прозрачно вещество, което щеше да й помогне да си върне мъжа. Бе по-трудно, отколкото бе предполагала. Никой не я предупреди за следоперативния период. За гърдите, които бяха толкова издути, че й стигаха до брадичката. За болката от раната в ареолите. Прекара цял месец, виейки от болка, в компанията на Имелда, която й правеше всекидневните промивки с йод на зърната и й даваше два ибупрофена на ден.
	Но след два месеца празните торбички се бяха превърнали в две твърди топки, които стърчаха от малкото й тяло.
	Армандо се върна в края на септември. Отиде да го вземе от летището. Същата сутрин си беше направила процедура с кератин и си бе купила нов грим за случая. Носеше дълбоко изрязано деколте. Погледна се доволно в огледалото, преди да тръгне за летището. Анита я придружаваше, облечена, разбира се, с анцуг. Армандо излезе и я целуна бегло по устата. „Как си, Анна?“ Не забеляза нищо.
	Тримата вечеряха и сложиха Анита да спи. Армандо слезе на долния етаж и се излегна в шезлонга с леопардова кожа. Взе дистанционното и започна да прехвърля каналите. През това време в спалнята на горния етаж Анна се приготвяше да прави любов с мъжа си. Облече зелена копринена нощница с тънки презрамки, която бе купила от един бутик в центъра на Палма. Огледа се отново в огледалото и се усмихна доволно. Отвори вратата на спалнята и го извика. Армандо й отговори вяло.
	— Качи се, моля те — настоя тя.
	Армандо се качи неохотно и влезе в спалнята. Едната презрамка се свлече по рамото й. Усмихна се почти засрамена. Имаше чувството, че се разголва за пръв път пред него.
	Армандо остана на прага. Изненадан. Анна стана и се приближи до него. Свали другата презрамка и му показа гърдите.
	— Харесват ли ти? — попита го срамежливо.
	Армандо погледна тези сладострастни гърди.
	— Анна, какво си направила? — каза той, хващайки с ръцете си тези гърди, които сякаш не принадлежаха на свенливата му жена.
	Свали нощницата й и Анна остана напълно гола. Отново погледна оперираните гърди на жена си.
	— Да, харесват ми, Анна — каза той, милвайки ги.
	Да. Харесваха му, и то много. Армандо доближи устни до тях, засмука зърното на едната гърда и го захапа. Противно на това, което Анна си бе представяла, когато Армандо направи това, тя изпита страх и си спомни за скалпела, срязващ зърното й. Армандо все още беше облечен с дрехите, с които бе пътувал от Панама. Целуна бързо жена си по устата.
	— Изчакай ме за секунда.
	Влезе в банята. Кредитна карта и пътечка кокаин. Свали ципа на панталона си.
	Върна се при жена си, която го чакаше излегната на леглото, без да успее да скрие срамежливото момиче, каквото винаги е била и щеше да бъде.
	— Все още си те бива, Анна — каза й Армандо.
	Анна се усмихна стеснително. Бе постигнала целта си. Затвори очи и нежно целуна мъжа си по устата, като същевременно галеше гърба му. Армандо рязко я обърна с гръб към него.
	— Застани като куче — прошепна на ухото й.
	Анна не реагира, защото не разбра думите му.
	— На колене, скъпа.
	Анна се подчини. Коленичи в леглото и Армандо я накара да наведе тялото си напред. Тази поза, която бе научил в панамските си нощи, го караше да се чувства всемогъщ. Веднага последва ерекция. Свали панталона си, който падна на земята до обувките. Извади члена си от слиповете „Келвин Клайн“ и коленичи зад нея. Преди да проникне, постави ръце на задните части на Анна и ги стисна. Раздели ги, докато си гледаше члена, готов за атака. Харесваше му да го вижда как се уголемява… Проникна в жена си безцеремонно. Анна почувства как я прорязва като с нож. Изпищя от болка и този стон, който Армандо помисли, че е от удоволствие, го възбуди още повече. Погледна твърдия си член.
	Ускори темпото. Гледаше члена си, който влизаше и излизаше от тялото на жена му, застанала на четири крака. Безмълвна. Власт. Господство. Прехапа устните си. Една минута. Две. Три, влизайки и излизайки. „Малко по-бързо, Армандо“ — каза си той. Кокаинът му позволяваше да издържа дълго. Харесваше това чакане, което дрогата му предоставяше. Ускори ритъма, докато започна да чува собствените си задъхани звуци от удоволствие. Набираше скорост. Анна изглеждаше толкова крехка, покорна, гола, с гръб към него. Без да го гледа. Анна сграбчи силно одеялото, което покриваше леглото. Ръцете й се свиха в юмруци. Изпитваше единствено болка.
	Армандо винаги бе харесвал слабото и крехко тяло на жена си, както всички момчета от Яхтения клуб, но той отмъкна срамежливото русо момиче, което всички желаеха. „Виж го сега това крехко и срамежливо момиче от клуба. Кой би предположил, прилича на курва, готова на всичко.“ И да, имаше нещо, с което Армандо винаги се бе гордял — че в това крехко женско тяло бе влизал единствено неговият пенис.
	Самият той се учуди на скоростта, с която се движеше в тялото на Анна, в което бе прониквал толкова пъти в мисионерска поза. Жена му го възбуждаше както никога досега. Престана да стиска задните й части. С дланта на ръката я шибна леко, както се харесваше на панамката. Анна издаде странен звук. „Харесва й“ — изтълкува го Армандо, затваряйки очи, за да си спомни фразата на панамската си любовница, която тя бе изрекла не много отдавна в същата поза. „Адски обичам да ме чукаш отзад, но не се изпразвай сега, татенце.“ Тази фраза го възбуждаше дори само като си я спомнеше. Оставаше му малко, за да стигне до кулминацията. Армандо не беше от онези, които стигаха до оргазъм преждевременно, първо дамите, разбира се. Истинският мъж трябваше да задоволи първо жената.
	— Погали се — заповяда той.
	Тя се подчини, скри ръка между слабите си крака и симулира съответните звуци. Армандо въздъхна от удоволствие, когато чу жена му да стене, и продължи да я чука, както никога не го бе правил през всичките години на брака им. Затвори очи. Още едно леко плясване. Членът му беше като бухалка за бейзбол. Погледна го гордо частици от секундата преди оргазма. Постави ръце върху задните части на жена си. Раздели ги. Вдигна дясната си длан. Последно плясване и проникна в нея яростно, и докато една сълза се стичаше по бузата на жена му, той се изпразни, грухтейки като шопар.

	* * *

	Не спря мотора, нито си махна каската. Вдигна козирката и й се усмихна.
	— Ще попътуваме малко повече — каза й Антонио, като й подаде каската, която висеше на ръката му.
	Анна прибра косата си на ниска опашка, както винаги правеше, когато той я взимаше от училище. Той й сложи каската и тя несъзнателно повдигна брадичка, знаейки, че той ще я изпревари. Антонио закопча каишките, както правеше преди трийсет години.
	— Анна, изобщо не си се променила — каза той с лека усмивка, загледан в тънкото бежово палто, което тя носеше.
	Свали си коженото яке и понечи да й го даде.
	— Добре съм, Антонио. Не се тревожи.
	Той наметна раменете й с якето, без да й обръща внимание, а тя, както беше правила толкова пъти, го облече. Усети топлината му и това й хареса, макар че не поиска да си го признае.
	Анна се качи на мотора и се хвана за задната седалка. Антонио потегли бавно. Трябваше да излязат от центъра на Палма.
	Черният „Кавазаки“ се отдалечи дискретно между колите и стигна до Ма-11. Натисна газта. Обичаше да кара бързо. Анна знаеше добре това. Спомни си дребните препирни, които бяха имали в младостта си и които бяха все заради прословутия мотор.
	— Не карай бързо, когато си с мен, Антонио, страх ме е — казваше му тя ядосано, след като слезеше от мотора.
	— Толкова си лекичка, че забравям, че си отзад. Долепвай се до гърба ми, за да не забравям — отговаряше той закачливо, като я целуваше и продължаваше да кара рисковано.
	Беше пристрастен към скоростта. И разбира се, този „Кавазаки“, с който пътуваха сега, беше много по-бърз от онзи „Риежу“, с който излизаха на седемнайсет. „Той също не се е променил“ — помисли си Анна. Продължаваше да се държи за задната седалка и той, знаейки това, даде газ. Тя усети увеличаването на скоростта и се усмихна — беше сигурна, че той си спомня за онези препирни отпреди трийсет години. Анна знаеше чудесно какво трябва да направи, за да го накара да намали скоростта. И го направи. Наведе се, както тогава, към гърба му, обърна настрани глава и го прегърна през кръста. Той се усмихна и намали скоростта.

	* * *

C>
@	От: mathiaschneider@gmail.com
@	Дата: 8 февр. 2010 (преди три часа)
@	До: marinavega@gmail.com

	Марина, имам нужда да спра. Да си почина. Нямаш представа колко опустошително е да си тук. По оценка на Червения кръст загиналите вече са четирийсет и пет хиляди души. Петнайсет служители на ООН все още се водят изчезнали. Търсят ги под развалините. Труповете лежат по улиците. Няма достатъчно хора. Може би приемам нещата по-тежко, защото ти не си тук. Не знам. Вчера вечерта със Зигфрид се връщахме в лагера. Срещнахме един мъж на наша възраст, седнал на тротоара. Плачеше. Беше сам. Хората тук плачат много. Стана ми толкова мъчно за това момче… Говореше креолски и малко испански, така че успях да се разбера с него на моя оскъден испански. Развалините зад нас бяха на къщата му и жена му и бебето му сигурно лежаха под тях. Момчето не спираше да плаче. Прегърна ни и го отведохме в един център на Червения кръст.
	После изпих две „Будвайзер“ в повече и се озовах да плача на рамото на Зигфрид. (Нарече ме педал и ми направи неприлично предложение. Успя да изтръгне първата ми усмивка за деня. Между другото отново е влюбен, този път в един местен мъж медицинска сестра.) Почти не мигнах онази нощ. И мислих много. Много. Пиша ти набързо, имаме по десет минути максимум, без връзката да прекъсва. Марина, знам, че сме говорили за това. Но този път е сериозно. Искам да имаме дом с теб. Нуждая се от това. Нуждая се от място, където да отсядам. Където да почивам. Където да мога да забравя този странен свят, в който живеем. От пет години обикаляме света. Разбира се, искам да продължа да работя за „Лекари без граници“. Не се виждам на друга работа. Но искам да се завръщам у дома си. Не искам да се завръщам в дома на родителите ми, колкото и прекрасни хора да са те. Искам да имаме свой дом. Не знам защо те послушах… изпуснахме апартамента в „Пренцлауер Берг“. Марина, знам, че не искаш да дойдеш в Хаити и ако дойдеш, ще го направиш заради мен. Но защо не ме изчакаш? През юни ще бъда при теб и можем да прекараме два месеца заедно в къщата, която си наследила, и да изберем най-после едно място. Но искам да имам дом. Дом с теб. Искам дом с теб завинаги.
	Tʼestim,
@	Матиас
C$


C>
@	От: marinavega@gmail.com
@	Дата: 8 февр. 2010
@	До: mathiaschneider@gmail.com

	Матиас, обади ми се по сателитния телефон. Не знам кога си в базовия лагер. Съседката ми във Валдемоса е германка, казва се Урсула, звънни ми в нейната къща. Сутрин съм там от пет сутринта до три следобед и вечер след осем. Телефонът й е +34971229503.
C$
	Натисна „изпрати“ без да се сбогува.
	Погледна към малкия уютен салон на хотела във Валдемоса. Габриел беше коленичил пред камината. Взимаше цепеници от бор и бадем от един плетен кош и ги подреждаше внимателно вътре, където вече бе поставил за основа клонки от маслиново дърво. Напъха хартия от стар вестник под тях. Извади кибритена кутия от джоба на панталона си от рипсено кадифе. Взе една клечка, драсна я, запали я и я хвърли към маслиновите клонки. Те пламнаха, след тях борът и бадемът. Раздуха огъня с един занаятчийски мех. Както всеки следобед, седна до огъня пред прозореца на къщата си, за да изпълни ежедневния си ритуал и да се наслади секунда по секунда на залязващото слънце, докато то се скриеше зад Сера де Трамунтана.

	* * *

	— Щастлива ли си?
	— Не знам какво да ти отговоря на това — каза му Анна и отпи от чашата с бяло вино.
	Морските вълни се плискаха на няколко метра от малкия скромен ресторант в Солер, който Антонио бе избрал. Стари покривки на червени и бели квадрати. Прясна риба и студено бяло вино от острова. Място за вечеря на рибари, ценящи добрата храна.
	— А ти? Щастлив ли си?
	— Прехвърляш топката на мен — отвърна Антонио с усмивка. — Като погледна назад, мога да кажа, че съм постигнал това, което съм искал. Обиколих света. Имам дъщеря и сега се връщам към корените си. Да. — Направи пауза. — Щастлив съм, или поне съм спокоен. А когато си на петдесет, това означава много.
	Антонио взе чашата с вино и отпи една глътка. Остави я отново на масата.
	— Защо не отговори на писмата ми? — попита Антонио, гледайки я в очите.
	Анна почервеня и остави приборите върху чинията.
	— Какви писма, Антонио? — попита тя тихо.
	— Пращах ти по едно писмо всяка седмица. Всяка седмица, Анна. В продължение на три месеца. Не ми казвай, че не си ги получила. Първо пощенски картички, които ти купувах във всяко пристанище, където спирахме, преди да прекосим Атлантическия океан, после дълги писма, на които ти така и не отговори.
	— Не съм получила нищо, Антонио. Уверявам те — каза тя искрено.
	— Улица „Албения“ трийсет и три, „Сон Вида“. Дори след толкова години още си спомням.
	Анна кимна утвърдително с глава. Беше адресът на дома й. На къщата на баба й Нерея, после на родителите й, сега на нея. Къщата, в която продължаваше да живее с мъжа си и дъщеря си. Никога не се бе местила оттам.
	— Не съм получила никакви писма. Кълна ти се. Чувствах се толкова безпомощна. Не знаех къде да ти пиша. Моля те, повярвай ми.
	Анна сведе за миг поглед, спомняйки си непоносимата болка, която раздираше душата й през тази година без Антонио. Без да знае нищо за него.
	— Къде щях да ти пиша? Минах с баща ми край Естака, но не посмях да го помоля да спрем. Можех да попитам родителите ти, но си помислих, че сигурно са разочаровани от мен. Не знам…
	Антонио седеше мълчаливо. Изглеждаше донякъде недоверчив. В крайна сметка това беше история за една невъзможна любов между беден моряк и момиче от богато семейство. И когато тя не отговори на писмата му, той убеди себе си, че това е причината за раздялата.
	— Сигурно е била майка ми — каза Анна с известно озлобление, загледана в тъмното море пред нея. — Не вярвам баща ми да направи подобно нещо.
	Беше безсмислено да се опитва да открие кой е скрил тези писма преди трийсет години. Интуицията й обаче беше вярна. Майка й бе скрила писмата. Ана де Вилальонга знаеше много добре какво трябва да е бъдещето на дъщеря й. А един дрипав рибар беше на светлинни години разстояние от това, което тя бе планирала.
	— Бях страхлива — каза искрено Анна, освобождавайки майка си от тази вина. Беше честна със себе си и с него. Защото само тя беше виновна за това, че не се качи на кораба и така сложи край на връзката им завинаги.
	— А аз бях егоист — отвърна й, за нейна изненада, Антонио. Сякаш бе стигнал до това заключение, след като бе размишлявал дълго.
	— Защо го казваш?
	— Беше моята мечта, Анна. Исках да опозная света, но дълбоко в себе си се страхувах да го направя сам. Знаех, че беше влюбена в мен, и те убедих… съзнавайки, че няма да бъдеш щастлива. Е, на двайсет години нямаше как да зная, че няма да си щастлива, и ти се разсърдих, но с времето човек разбира по-добре нещата.
	Антонио взе бутилката, напълни чашата на Анна и своята и продължи:
	— Когато се качих на яхтата без теб, бях съкрушен и те намразих. — Антонио се почувства неловко, когато произнесе тази дума, и веднага промени посоката на разговора. — При паяка не ти разказах всичко. На яхтата беше много страшно. Много, Анна. Имахме лош късмет. При Кабо Верде чакахме, докато метеорологичните условия се подобрят. Чакахме петнайсет дни, преди да отплаваме. — Въздъхна, припомняйки си пътуването. — Мислех, че ще умра, и там си дадох сметка, че съм бил егоист и че ти щеше да ме намразиш, ако беше дошла с мен. Две седмици сред нищото. Сред гладък като тепсия океан без ни най-малък полъх на вятър. Хората си мислят, че най-опасното в Атлантическия океан са бурите. А не е така, истинската опасност са спокойствието и безветрието. Помислих, че ще умрем там, защото храната и водата бяха на привършване. Отгоре на всичко жената на англичанина започна да се изнервя… изпадна в истерия. Беше там заради него. Бе убедил и нея. А аз бях свидетел на кавгите им на яхта, дълга шест метра. Е, имаше и двама моряци от Кабо Верде. Чувствах се доста самотен, защото те си говореха на португалски помежду си, а и не ми обръщаха много внимание.
	Отпи от виното.
	— Това не беше всичко. Внезапно се развихри буря, ураган. — Антонио млъкна, спомняйки си това плаване като някакъв кошмар. — Петнайсетметрови вълни, каквито никога не бях виждал. Бях на края на силите си. После вече, когато пристигнахме в Доминиканската република, всичко беше по-лесно. На пристанището имаше табели с обяви, написани на ръка, в които търсеха съквартиранти, и така се устроих. Там животът е относително евтин. Работих година и половина на туристически кораби, но с база в Доминиканската република. И продължих да ти пращам писма.
	— Антонио, наистина не съм получила нито едно писмо.
	— Дори събрах пари, за да си купиш самолетен билет и да дойдеш да ме видиш. И чаках търпеливо писмата ти в продължение на година. Един ден откриха фризьорски салон под жилището ми. Отидох да се подстрижа и попаднах в обятията на фризьорката… Накрая се ожених за нея. — Усмихна се с известна тъга. — Колко странен е животът, нали?
	Погледнаха се за миг с нежност, с тъга, с носталгия, със съмнения; всеки от тях откри дълбоко в душата на другия знак за може би спотаена любов.
	— Трябваха ми два дни, за да ти напиша пет реда, и когато накрая смятах, че съм го завършил, го препрочитах и звучаха толкова… — той се засмя и сви рамене — толкова детински, че скъсвах листа и започвах наново. Толкова ми бе трудно да напиша пет реда. Един ден си помислих, че е по-лесно да прекося Атлантика, отколкото да пиша…
	Спогледаха се. Мълчаливо. Опитвайки се да си представят живота, който не бяха имали.

	* * *

	— Марина! — извика Урсула от улицата. Марина се показа на прозореца на спалнята.
	— Матиас е на телефона.
	Тя се втурна бързо по стълбата, прекоси пекарната и излезе. Урсула чакаше на прага на къщата си. Отдръпна се, за да мине. Марина влезе в хола и вдигна слушалката на стационарния телефон, поставен на една масичка до развалената пишеща машина. Урсула се усмихна от прага, после излезе на разходка с Ниебла. Затвори вратата и остави новата си съседка в дома си.
	Винаги когато чуеше гласа на Матиас, в душата й се разливаше спокойствие. Беше взаимно.
	— Как си, любов моя?
	Това бяха първите му думи. Каза ги на испански. Винаги беше толкова мил и толкова щедър с любовните думи, които казваше на Марина! Помисли си, че сигурно е онази традиция на немския романтизъм, наследен от Гьоте. Или пък, когато се изричат думи като „любов моя“ на друг език, губят от емоционалния заряд, вложен в тях. Марина обаче грешеше. Матиас й казваше „обичам те“ на испански, защото му се струваше по-хубаво, смяташе, че звучи по-добре от „ich liebe dich“. Той ги казваше с цялата искреност и емоционален заряд, който носеха в себе си. Марина обичаше да ги чува и ги възприемаше с лекота, защото тя никога не произнасяше тези думи.
	— Добре съм — отговори му. — А ти как си?
	Както вече казахме, тя обичаше като всяка друга жена, но рядко изразяваше чувствата си с думи и й беше много по-лесно да се сбогува с едно „I love you“, изречено без пауза, отколкото да каже „обичам те“. Думи, които не си спомняше да е произнасяла през четирийсет и петте години на своя живот.
	Матиас й разказа за ужаса, на който ставаше свидетел ежедневно. Над един милион души без покрив. Телефонните линии бяха прекъснати. Разполагаха с ограничени минути, за да говорят по сателитния телефон.
	— Марина, не мога да говоря дълго. Кажи ми какво мислиш. Чакай ме. Бих се радвал сега да съм до теб и да си поговорим спокойно… Идвам, две минути! — каза Матиас на Зигфрид, който му правеше знаци от един джип. — Дойдоха да ме вземат, Марина. Както решиш. Марина, познавам те, знам, че не искаш да дойдеш в Хаити. Чакай ме. Аз ще дойда в Испания.
	— Матиас, добре. Ще те чакам тук — каза тя, без да мисли.
	— Не те чувам, Марина.
	— Ще те чакам тук, тъкмо ще имам повече време, за да проверя нещо повече за…
	Връзката се прекъсна. Марина остана със слушалката до ухото си, от която се разнасяше непрекъснат сигнал.
	Върна се уплашена в къщата на покойната пекарка. Влезе вътре и се качи на втория етаж. Огледа стаята, която служеше едновременно за всекидневна и кухня. Стори й се по-неуютна и студена от предишните дни. Диванът — по-износен. Старият бюфет — по-мръсен. Погледна каменния под, толкова различен от дървения паркет с жилки и цвят на мед, който скърцаше при всяка стъпка в уютната къща на съседката й.
	Каменните фасади и на двете къщи бяха еднакви. Разположението на стаите също. Капандурите и разширените прозорци на съседката пропускаха обилна светлина, докато къщата на Мария Долорес беше тъмна и мрачна.
	Влезе в спалнята. Африканската покривка й придаваше известна индивидуалност. Повдигна желязното легло и го премести срещу прозореца, така че веднага щом отвори очи, да вижда планината и морето в далечината. Погледна скосените чамови греди, спускащи се над главата й. Събу обувките си и седна на леглото. Притисна колене към гърдите си и ги обгърна с ръце.
	По някаква причина, която не успяваше да разбере, и докато вятърът разтърсваше капаците на прозорците, тя отново почувства как тази стая я приспива. Полюшваше я между олющените си стени.

	* * *

	Чу гласа на дъщеря си Анита, която я викаше. Отвори очи и веднага усети леко главоболие. Беше от бялото вино предната вечер. Погледна будилника на нощното шкафче. Осем и половина сутринта! Опита се да не вдига шум, за да не събуди Армандо, макар че едва ли щеше да я чуе, защото от една седмица взимаше „Транксилиум“.
	Анна излезе от спалнята по нощница и се подаде на стълбата.
	— Успах се, скъпа. Дай ми няколко минути.
	— По дяволите, мамо! Чакам те в колата.
	Анна влезе отново в спалнята и се загледа в Армандо, който издаваше пресекливи звуци през отворената си уста. Помисли си колко трудно понася мъжът й загубата на власт. Анна не го приемаше по толкова травмиращ начин. И двамата обичаха парите. А и кой не ги обича. Разбира се, липсваха й модните бутици, където преди години влизаше, без да гледа цените. Както и прекрасните рокли на Кортана, една млада майоркска дизайнерка, която я бе обличала лично, така че винаги успяваше да бъде най-красивата на всички празненства на Яхтения клуб. Бе престанала също да купува японската пудра на _Шисейдо_ и италиански обувки и разбира се, щяха да й липсват августовските дни, в които се печеше на слънце на трийсетметровата яхта. Анна обаче си даваше сметка, че все още живеят в къща в квартал „Сон Вида“ с прекрасен изглед към залива на Палма. Къща, която за щастие все още беше на името на Анна и Марина. Анна умееше да се наслаждава на слънцето и на водите на Средиземно море, които бяха част от живота й. Това никога нямаше да се промени, каквото и да се случеше.
	Мъжът й обаче се превръщаше в друг човек. Имаше дни, в които излизаше от дома им раздразнителен и наперен, готов да уреди финансовата ситуация, в която се намираха. В други дни се мотаеше вкъщи по халат, пушеше червено марлборо и сърфираше в интернет. Една сутрин Анна го видя как разтваря халата и се почесва между краката. Предния ден бе подстригал рошавата си коса. Затътри крака към банята. Анна си спомни една библейска история, която им прочете учителката по литература в „Сан Кайетано“. Историята за Самсон и Далила. Самсон притежавал необикновена сила, вдъхваща страх на филистимците и страст на най-красивите жени. Силата на Самсон се криела в дългите му коси и това била тайна, която той ревностно пазел, до момента, в който в живота му се появила една красива филистимка, Далила. Той се влюбил страстно в нея и й разкрил тайната си. Същата нощ, когато Самсон заспал, Далила му отрязала косите и го предала на филистимците. Армандо, също като Самсон, бе престанал да е всемогъщият мъж, на когото всички се възхищаваха. Сега приличаше на победен Самсон, молещ за милост. Анна изпита жал към мъжа си. Мъчно й стана за него, въпреки всичко. Това, което Анна изобщо не предполагаше, бе, че женската част в тази библейска история също съществуваше в живота на Армандо.

	* * *

	— Ако ми купите мотора, няма да се налага да те будя — каза й Ана, търсейки музика по радиото в беемвето.
	— Оценките ти какви са?
	— Имам достатъчно пари, за да си купя един на старо. Парите са мои. Тези, които сте ми давали на Коледа. И парите от баба.
	Първото, което успя да намери по радиото, беше „Party in the USA“ на Майли Сайръс.
	— Не я понасям тази — каза Анита по адрес на американската певица, без да обръща внимание на въпроса на майка си.
	Потърси друга радиостанция. Новини на майоркски, реге, класическа музика… Анита изпъхтя недоволно и угаси радиото.
	— Как са ти оценките, дъще?
	— Не знам каква е тази параноя с мотора. Ако карам внимателно, не е опасно. Ще стигам за петнайсет минути до училище.
	— Взе ли изпита по математика?
	— За петнайсет минути, мамо, и няма да се налага да шофираш през целия ден.
	— Правя го с удоволствие — каза Анна и изсвири с клаксона на една кола, която я изпревари доста рисковано.
	— Вече съм голяма, за да ме водиш на училище.
	— Моторът е опасен, дъще.
	— Опасен е, ако караш бързо и неразумно.
	Анна въздъхна. Нямаше желание да спори повече… „Каква уста, за бога, има дъщеря ми… по-добре да мълча, иначе ще се скараме отново“ — помисли си Анна и не каза нищо.
	— Изкарах достатъчно по испански, естествени науки, религия, латински и изкуство. — И сякаш между другото и гледайки през прозореца, добави: — Скъсаха ме по физика, химия и математика.
	— Не може да бъде — каза Анна, без да се ядоса, с известно отчаяние от провала на дъщеря си.
	Анна обърна глава към Анита, която продължаваше да гледа с блуждаещ поглед през прозореца. Беше странна тийнейджърка, но се интересуваше от оценките си. Не от самите оценки, задоволяваше се с тройка, но й се струваше адски досадно да учи същите неща, а повторението на годината не фигурираше в плановете й.
	— Вече не можем да плащаме за частен учител. Не знам какво да правим. Ще говоря с наставничката ти.
	— Не! Не говори с никого.
	Анита свали стъклото на беемвето.
	— За какво ми е, мамка му, да знам какво е уравнение от втора степен или корен квадратен? Защото, кажи ми, мамо, вие, възрастните, използвате ли за нещо корен квадратен в живота?
	Анна погледна дъщеря си, която чакаше отговор. В ругатните беше по-добра от нея… По една във всяка фраза. Самата тя използваше неприлични думи много рядко. Или, разбира се, в екстремни случаи като този, който наскоро преживя на магистралата, когато закъса с беемвето.
	— Доколкото знам, не. Хората, които познавам, не ги използват в ежедневието си. Но предполагам, че някои да. Все за нещо служат и моля те, говори по-прилично.
	— И за какво трябва да уча наизуст шибаната Менделеева таблица?
	— Онези от НАСА — каза Анна.
	Ана погледна майка си.
	— Какво? — попита неразбиращо.
	— Онези от НАСА сигурно използват корен квадратен — каза Анна със сериозно изражение.
	— Онези от НАСА — повтори дъщеря й, без да повярва на наивността на майка си.
	— Може би астронавтите… Нали имат чертежи на космоса…
	— Да ти призная, мамо, подозирам, че пушиш марихуана скришом.
	— Какви глупости говориш, скъпа… Ако аз отговорех на майка си така, не знам на какво щеше да ме направи.
	Анна никога не повишаваше глас и това объркваше дъщеря й. Защото колкото и самотно да беше това момиче, седнало до майка си в беемвето, не беше глухо. Беше чувала съученичките й да говорят за шумните караници с майките им. Нейната обаче почти никога не повишаваше тон и това объркваше Анита.
	— Мога да се опитам да ти помогна за математиката — каза Анна не много сигурна в думите си, защото не се бе изявявала като добра ученичка и никога не бе разбрала за какво служат всички тези уравнения, написани на черната дъска в „Сан Кайетано“.
	— Ти? — попита я дъщеря й. — Та ти и сметката в супера бъркаш.
	Стигнаха до улицата, на която се намираше училището. Анита видя няколко свои съученички да вървят, смеейки се, към училището. Вгледа се в твърде късите им поли и несъзнателно покри едрите си колене с полата на униформата. Мразеше тези претенциозни дрехи, които носеше от три години.
	— Ако те интересува, получих петица по немски и отличен по английски — каза тя, докато отваряше вратата на колата.
	Анна се усмихна, докато паркираше колата на няколко метра от училището.
	— Радвам се, скъпа. Честито — каза й тя с искрена усмивка. — Който иска, може.
	— Знаеш ли защо, мамо?
	В този момент група съученички минаха на няколко метра от беемвето. Никоя не спря, за да я изчака. Тя ги проследи за миг с поглед и отново се обърна към майка си.
	— Единственото, което ме интересува, е да знам езици, за да се махна от този остров, на който съм се родила.
	Анна погледна дъщеря си. За пръв път в живота си осъзна, че я гледа по различен начин. За втори път през последните дни й казваше, че иска да се махне от острова, да замине завинаги. Може би повторната среща с Антонио я накара да се вслуша в думите на дъщеря си по различен начин. Не беше каприз на момиченце. Беше на жена, изразяваща желание. Независима жена, а не продължение на живота на своята майка. Помисли си, че ако Анита би имала възможност да се качи на „Лорд Блек“, за да прекоси Атлантика, щеше да го направи със затворени очи. Без да се поколебае нито за миг. Нямаше да постъпи страхливо като нея. Осъзна, че дъщеря й е много различна от нея не само физически, но и психически. Познаваше ли истински Анита? Познаваше я като дъщеря, но познаваше ли я като жена?
	Когато видя съученичките й да минават край нея, без да й обърнат внимание, си даде сметка колко е смела. Може би беше време да я възприема като петнайсетгодишна жена със собствени желания, със собствени копнежи. Жена, която тя трябваше да уважава, а не само да я обича и да я закриля, както бе правила досега. Жена, която наистина желаеше да напусне острова.
	— Ако ми обещаеш да караш внимателно — каза й тя — можем да купим мотора със спестяванията ти, защото аз нямам пари…
	— Наистина? — попита тя невярващо.
	— Много внимателно.
	— Мамо, ще се опитам да взема изпитите… когато учителят ми го обяснява вкъщи, разбирам всичко, но не знам защо после на изпита изкарвам двойка. — Повдигна рамене недоумяващо.
	— Знам, миличка. Знам, че учиш. Хайде, върви. Скоро ще бие звънецът.
	Анита излезе и затвори внимателно вратата на колата. Отправи се към входа на училището. Анна винаги я чакаше да прекоси прага, но не от страх, че няма да влезе, а от съображения за сигурност. Анита стигна до входната врата и за пръв път през целия си пубертет се обърна към майка си, вдигна ръка за довиждане и леко се усмихна.

	* * *

	Анна извади „Нокиа“-та от чантата си и седна на шезлонга. Чу как мъжът й пусна водата на казанчето в банята. Натисна нерешително бутона „Меню“. После „Контакти“. Потърси номера на Антонио. Натисна бутона за съобщения и написа:
C>
	Здравей, Антонио! Снощи прекарах чудесно. Но смятам, че трябваше да платя аз. Пиша ти, защото дъщеря ми иска мотор. Не много скъп, на старо. В случай че имате някой клиент в сервиза, който иска да продаде своя. Благодаря… Целувка.
C$
	Върна се в началото на съобщението и изтри удивителната. Беше твърде инфантилно. Препрочете съобщението. Стигна до края и изтри многоточието. Намекваше за нещо, което не биваше да намеква. Препрочете съобщението. Думата „целувка“ също беше излишна. Само „благодаря“. Понечи да го изпрати. Отново написа „целувка“. Беше нелюбезно да свърши с едно обикновено „благодаря“. „Целувка“ звучеше добре. Замисли се за секунда и накрая написа „Доскоро“. Въздъхна и го изтри. Написа „Прегръдка“. Твърде силно. Изтри. Помисли, че е по-добре да напише „Целувки“. Написа го. Изтри „и“-то и върна „а“-то. По-добре само „целувка“.
	Чу, че мъжът й излиза от спалнята. Натисна бутона за изпращане. Какво бе написала? _Целувки, целувка_ или _прегръдка_? Препрочете съобщението. _Целувки_.
	Скри мобилния телефон в джоба на панталона си и хвърли кос поглед към стълбата. Телефонът иззвъня. Беше почти невъзможно Антонио вече да е прочел съобщението. Анна извади телефона от джоба. На дисплея прочете името на Антонио. Отново погледна към стълбите. Нямаше опасност мъжът й да я чуе. „Стига, Анна, успокой се, обажда се автомонтьорът. Няма значение дали ще те чуе някой“ — каза си тя, опитвайки се да се убеди, че всичко е наред, макар да усещаше как сърцето й запрепуска бясно.
	— Здравей, Антонио — каза Анна с добре пресметнат равнодушен тон.
	Влезе в кухнята и затвори вратата.
	— Здравей, Анна. Прочетох съобщението ти. Имам двама клиенти, които продават моторите си. Едната машина е на десет години, „Ямаха“, и й искат петстотин евро, а другият мотор е „Веспино“, на около двайсет години. Продават го за триста.
	— Чудесно. Познаваш ли ги лично? Може ли да им се има доверие?
	— Да, клиенти са на сервиза. Не се притеснявай за това. Ако не бяха клиенти, нямаше да ти се обадя.
	— Чудесно, ще кажа на дъщеря ми и ще се уговорим.
	— Добре. Ти ли ще ми се обадиш? — попита Антонио.
	— Да. Излиза от училище в пет, ще я попитам и ще ти звънна.
	— Добре.
	Замълчаха за няколко секунди. Никой от двамата нямаше желание да затвори. Никакво желание.
	— Е, добре. Пожелавам ти приятен ден — каза Анна.
	— И аз на теб, Анна. Вчера и аз прекарах добре.
	И двамата копнееха да се срещнат отново. Никой не се осмели. Изчакаха мълчаливо.
	— Тогава дочуване — каза Анна. — Ще ти се обадя по-късно, за да се уговорим.

	* * *

	— Марина!
	— Здравей, Лаура. Как си?
	— Добре, а ти? Днес от „Човешки ресурси“ ме попитаха дали знам нещо за теб.
	— Точно за това ти се обаждам. Ще остана тук до септември. Кажи им, че се отказвам от поста в Етиопия… за момента — поясни тя, без да е напълно убедена.
	Марина й обясни за случилото се през тези седмици. Как всичко се бе развило в неочаквана посока. Лаура, както винаги, слушаше внимателно и усети известно въодушевление в начина, по който Марина говореше за тази каменна къща сред планината Трамунтана. Може би приятелката й най-после се връщаше към корените си, както тя самата я бе посъветвала.
	— Щях да ходя с дъщеря си в Алдеуела дел Ринкон, в Сория, в селото на родителите ми — каза Лаура — но само за да сменя обстановката.
	— Ела, Лаура. Моля те. В къщата има място.
	— Ще дойда за рождения ти ден. Става ли? Ще останем две седмици с малката. Толкова се радвам! Марина, един нов логистик ми прави знак да вляза на една среща. Много е плешив и много дебел, но ме възбужда. Оставям те.
	— Не затваряй — примоли се Марина — разкажи ми…
	— Ще ти разкажа на спокойствие… Обичам те, приятелко.
	— Ще те чакам през август. Целувам те — отговори нейната скъпа и интровертна най-добра приятелка.

	* * *

	Още същия ден и преди слънцето да се скрие в морето, Анита вече бе купила мотора. Веднага щом я взе от училище, Анна каза на дъщеря си за двете предложения, които бе открила чрез един автомонтьор в Палма, и я накара да обещае, че заедно ще се опитат да преговорят материала по математика, физика и химия. Анита каза „да“ на всичко заради мотора „Веспино“ за триста евро. Заради малко повече свобода.
	Прибраха се вкъщи. Анита се качи в стаята си и взе половината от спестяванията си. Анна се обади на Антонио, който се забави да вдигне, но съвсем малко, и й даде номера и адреса на човека, който продаваше „Веспино“-то.
	Разговорът им беше кратък. Анна стоеше срещу дъщеря си. Антонио — срещу шефа си.
	След петнайсет минути бяха в дома на човека и двайсет минути по-късно Анита следваше с мотора колата на майка си по улиците на Палма. Къде се бе научила дъщеря й да кара мотор? Въздъхна… Явно дъщеря й криеше някои неща от нея. Но нима тя самата не бе крила от майка си абсолютно всичко цял живот?
	„Успокой се, Анна. Дъщеря ти вече става жена.“
	Същата вечер двете вечеряха спокойно в кухнята, както не го бяха правили бог знае откога. Имелда я нямаше. Беше свободният й ден и тя понякога преспиваше при своя братовчедка. Анита прояви съпричастност, каквато майка й никога не бе проявявала през цялото време, в което тази азиатка бе живяла при тях и която сигурно щеше да се наложи да уволни.
	— Представяш ли си, мамо, да ме оставиш тук с баба и да заминеш за… Русия, за да гледаш чуждо дете?
	Анна се изненада от този въпрос и се замисли. Опита да си представи как би се чувствала, ако е принудена да остави четиригодишната си дъщеря на свекърва си… Кожата й настръхна.
	— На тези азиатски жени би трябвало да постелят червен килим, когато слязат от самолета — добави тя, загледана в списанието „Ола!“ от предния месец, където обявяваха най-красивите тоалети при връчването на наградите „Оскар“ за 2010 година.
	От Имелда минаха на плачевното им финансово положение.
	— Баща ти изобщо не предполагаше, че Марина няма да иска да продава мелницата. Нито пък аз. Парите щяха да ни спасят от разорението. Но мелницата, както и тази къща, са на двете.
	— Тази къща и на нея ли е?
	— Да, дъще. Баща ни я остави на двете. Затова не можем да продадем мелницата. Всичко е на двете.
	— Тогава ти вземи тази къща, а тя имота във Валдемоса. И продай къщата. Твърде голяма е за тримата.
	— Какво говориш? Това е къщата на баба ми, на майка ми, на баща ми. След време ще бъде твоя.
	— Мамо, знам, че не ме приемаш сериозно, но аз няма да живея в Майорка. Решила съм го. Вие правете каквото искате.
	Дъщеря й имаше толкова ясни планове за бъдещето си! Погледна я почти с възхищение. Когато тя самата беше на четиринайсет години, се държеше за полата на майка си. Обличаше се с роклите, които тя й купуваше. Ядеше това, което майка й готвеше. Миришеше на парфюма на майка си и дори майка й я решеше всяка вечер. Наистина времената бяха други, но колко различни бяха отношенията й с нейната дъщеря.
	— Не ти ли е мъчно да оставиш тази къща?
	— На мен? Никак — каза тя и постави чинията в съдомиялната.
	Анна се чувстваше сигурна сред тези четири стени, макар да съзнаваше, че не е щастлива, но на тази възраст вече й беше все едно. Не. Анна не искаше да се раздели със семейната къща. Не виждаше никъде другаде своето място. Това беше домът й. Нейният стъклен аквариум.
	В този момент чуха, че входната врата се отвори. Спогледаха се. Откакто продажбата на мелницата, с която щеше да погаси част от дълговете си, се провали, Армандо стана напълно непредвидим. Понякога влизаше и поздравяваше спокойно. Понякога в лошо настроение. Тази вечер не влезе. Качи се на горния етаж и се затвори в спалнята.
	— Не знам как го търпиш, мамо.
C>
#	ИЗПИТ „САН КАЙЕТАНО“ 9-И КЛАС. ТРЕТО ТРИМЕСЕЧИЕ.
	Формула:

	ax{sup}2{/sup}+bx+c=0

	{img:formula1.png|x = (-b +- sqrt(b^2 — 4ac) / 2a)}
	Задачи (две точки за всяка)
	1. Едната страна на правоъгълник е два пъти по-голяма от другата. Ако по-голямата се увеличи с две единици, а малката се намали с две единици, полученият правоъгълник ще има повърхност, която ще е с 4 м{sup}2{/sup} по-голяма от тази на първия правоъгълник.
	2. Изчислете дължината на страните на равнобедрен триъгълник, като знаете, че периметърът му е 55 см и че основата е с 5 см по-малка от всяка от еднаквите му страни.
	Реши:

	2+(2x+3)(x-2)=(2x+1)(x-4)+18

	{img:reshi.png|6 уравнения с корени, квадрати и дроби}
C$
	Анна разгледа изпитните задачи, все едно че бяха арамейски йероглифи.
	— Да видим — каза и взе лист хартия и молив — ако едната страна на правоъгълник е два пъти по-дълга от другата…
	Анна начерта правоъгълник. Анита също в бележника си.
	— … и по-дългата страна се увеличи с две единици…
	Отново прочете изречението много бавно. Начерта правоъгълник с двойно по-дълга основа. Взе листа в ръце.
	— Сигурна ли си, че трябва да следваме тази формула?
	— Ами за сигурна, не съм съвсем сигурна — каза Анита и отхапа от препечената филия с шунка.
	Препрочете задачата. Начерта правоъгълника. Отново я прочете. Така изминаха почти четирийсет минути, без да успеят да решат нито една задача.
	— Драйфа ми се от уравнения от втора степен и квадратни корени.
	— Говори по-прилично, моля те.
	— Да опитаме пак.
	Започнаха отново. След два неуспешни опита се разнесе звукът за получено съобщение от мобилния на Анна. Погледна екрана — Антонио. Прикри вълнението си и стана от стола. Докато сърцето й биеше с хиляди удари в секунда, прочете:
C>
	Мария дел Мар Бонет скоро ще има концерт. Ще се радвам, ако отидем заедно.
C$

	* * *

	Куфарите на Имелда бяха до входната врата. Вече нямаха нужда от услугите й след четиринайсет години работа като домашна прислужница в дома на семейство Гарсия Вега. Бе се сбогувала с Анита, преди да отиде на училище. Чакаше, седнала в кухнята, с разплакани очи. Беше й мъчно, че напуска Испания, най-вече заради госпожата. Защото въпреки че все така спазваха йерархията между двете и продължаваха да си говорят на _вие_, те се бяха привързали една към друга. Прислужница и господарка си бяха правили компания в продължение на четиринайсет дълги години. Бяха отгледали заедно Анита, бяха споделяли отсъствията на Армандо, болестите на едната и на другата. Имелда си спомни, че когато се разболя от остър бронхит, който я държа на легло цели три седмици, госпожата се грижеше за нея, все едно че й беше сестра. Заведе я на лекар. Плати лекарствата от джоба си. Позволи й да се обади на дъщеря си в Манила по телефона от вкъщи, за да не ходи, както правеше всеки последен четвъртък от месеца, до телефонните кабини на пакистанеца.
	Имелда можеше да си потърси работа като домашна прислужница в друга къща, но реши да се върне в Манила. Вече бе навършила петдесет и пет години и желаеше най-сетне да бъде до дъщеря си, която в действителност почти не познаваше, но на която бе дала най-доброто образование, което едно момиче от предградията на Манила би могло да получи. Освен това тя мечтаеше да я види как влиза в сградата на училището за медицински сестри в Манила, в престижния Сити Колидж, където самата Имелда би желала да учи. Щеше да е компенсация за жертвата, която бе направила, като я беше оставила едва четиригодишна на грижите на баба й.
	Господарите й дължаха три месечни заплати и обещаха да й ги пратят по банков път веднага щом имат възможност. Имаше им доверие. Винаги й бяха плащали редовно.
	Фериботът за Барселона тръгваше в един часа. Оттам щеше да отиде на летището „Ел Прат“, откъдето щеше да вземе, най-после и този път завинаги, самолета за дома.

	* * *

	Беемвето се отдалечаваше бързо от кея Перайрес. Четиринайсет години с една и съща домашна прислужница. Беше й мъчно, че ще се раздели с тази филипинка, с която бе споделила толкова време от живота си. Кука, Шеска и останалите обикновено сменяха прислужницата на всеки четири години. Казваха, че след като мине известно време, момичетата свиквали и ставали мързеливи и претенциозни. Освен това на острова пристигаха млади еквадорки, които работеха почти за половината от заплатата, която получаваха филипинките, и понеже нямаха документи, беше много по-евтино да ги наемат. Анна обаче никога не поиска да се раздели с Имелда. Предпочете да й уреди документите и да й плаща социална осигуровка, което, разбира се, означаваше повече разходи. Това обаче не я възпря, защото искаше Имелда да остане при нея и семейството й. Наистина, вече не бършеше праха така грижливо, както го правеше през първите години, и миеше прозорците от дъжд на вятър; също веднъж я хвана да краде дребни монети от Армандо, но всичко това й го прощаваше. За Анна тази азиатка вече беше част от семейството и беше свикнала с нея, с мълчаливото й присъствие. С компанията й. С искрената и простодушна усмивка. Замисли се колко време би й отнело да изчисти петстотинте квадратни метра, в които живееха. Тя и дъщеря й нямаха никакъв проблем. Анита беше самостоятелна, подреждаше всеки ден стаята си, переше дрехите си и се бе научила да готви. Дъщеря й се приспособяваше бързо. Проблемът беше Армандо, който не беше измил нито една чиния през живота си. От къщата на майка си бе отишъл да живее с Анна и филипинката. Помисли си за купчината дрехи, които Имелда грижливо гладеше. В тази къща се гладеха всички дрехи, включително бельото, чаршафите и хавлиените кърпи. Изпита ужасна досада при мисълта за това и за кутиите с храна, които свекърва й щеше отново да изпраща.
	Отправи се към Валдемоса. Не беше предупредила Марина, че ще отиде. Имаше желание да я види. Кука, Шеска и другите от клуба се бяха уговорили да обядват заедно. Само че не й се ходеше, а и нямаше пари. Искаше да види по-малката си сестра. Може би щеше да й разкаже за Антонио… „Каква глупост“ — помисли си. Между тях не се бе случило нищо. Само искаше да я види. И евентуално да я помоли да помогне на дъщеря й по математика. Паркира в началото на селото и се отправи към пекарната. Тръгна към улица „Роса“. Видя старата мелница и три жени, седнали на дървена пейка под лъчите на зимното слънце. Едно старо куче се бе изтегнало до тях. Веднага разпозна една от жените — беше сестра й.
	— Извинете, обядвате ли? Не исках да ви прекъсвам — каза Анна, приближавайки се до тях.
	— Нищо не прекъсваш. Това е сестра ми — обясни Марина на Каталина и Урсула. — Случило ли се е нещо?
	— Нищо важно. Анита и двойките й. Бих искала, ако имаш време, да й помогнеш… После ще ти разкажа.
	— _Seu amb noltros, que on mengen tres mengen quatre._* Нали разбираш майоркски? — попита Каталина, като протегна към нея пълната си ръка с остатъци от _собрасада_ и се представи.
	[* Седни при нас, където има за трима, има и за четирима (кат). — Б.пр.]
	— Приятно ми е — каза Урсула и също протегна ръка. — Прощавай, че не ставам, но виждаш колко съм стара.
	Томеу, както всяка година по това време, им бе подарил няколко пикантни _собрасади_ от коленето на прасета в стопанството на жена му. И сега ядяха тази вкусна смес от кръв и свинско месо с препечения черен хляб, който бяха приготвили сутринта.
	Заприказваха се за лимоновия сладкиш с маково семе, опитвайки се да разберат къде бяха сбъркали в първия си опит, защото бе станал твърд и прекалено сладък, напълно негоден за ядене, така че го хвърлиха в боклука. Анна и Марина си спомниха, че баба им Нерея слагаше в него още някаква съставка, освен лимона и маковото семе — понякога бадеми, друг път ванилия или канела.
	Каталина им каза, че Лола била методична и подредена жена в живота и разбира се, в работата си на пекарка, и че щом е написала сто грама, значи, са сто грама и нито грам повече или по-малко. Трябвало да изпълняват стриктно рецептата й. Марина застана нащрек.
	— Лола е била подредена жена?
	Каталина кимна утвърдително с глава.
	— Прекалено подредена. Преди да омеси хляба или да разбърка сладкиша, поставяше всички продукти пред себе си на масата. Гледаше ги няколко секунди. Не можеше да се пипа нищо, дори не ми позволяваше да говоря. — Каталина направи шеговита гримаса. — _Per coure pa se necessita temps, amor i silence._* Беше любимата й фраза. Понякога й се подигравах. От пет до седем сутринта месеше тестото в абсолютно мълчание. За Лола месенето беше като… — Каталина се замисли за миг — … като религия.
	[* Приготвянето на хляб изисква време, любов и тишина. — Б.пр.]
	Каталина скръсти ръце в скута си. Говореше твърде много, но приятелката й липсваше. Толкова години бяха прекарали заедно в горещата пекарна. Погледна към небето и поговори мислено с нея… „Дърдоря много, Лола. Но бъди спокойна, млъквам.“
	Марина продължи да разпитва, защото безредието и немарата, които бе заварила първия ден, когато влезе в къщата на Лола, не съвпадаха с описанието, което Каталина й направи. Каталина обаче се измъкна ловко, като й разказа клюки за тайните на селото. Разказа й за платоничната любов на свещеника към една вдовица от Валдемоса. За непоносимата жена на Томеу, която стоеше зад барплота на бара и с която Каталина и Лола били винаги на нож заради една интрига, която тя така и не поискала да изясни. За ужасния псориазис на фризьорката, която подстригвала цялото село, за страшния грип, от който се разболели осемдесет процента от жителите на Валдемоса през 2008-а, и за проблемите, които имали заради липсата на лекари в селото. Единствено във вторник и четвъртък работел един медицински център, но за дребни оплаквания, разбира се. При сериозни проблеми трябвало да ходят в болниците в Палма.
	— Ако имате нужда, аз съм лекар.
	— Лекар ли си? — учуди се Каталина. — Само не казвай в селото, че си лекар, защото няма да те оставят на мира — предупреди я тя, докато духаше в стъклата на очилата си и ги бършеше с престилката.
	Урсула направи кафе за четирите и продължиха да си приказват, докато слънцето се скри отново и студът сложи край на приятния обяд.
	Най-после двете сестри останаха сами. Влязоха в пекарната и се качиха в спалнята. В момента тя беше най-уютното място в къщата.
	— Как си? — попита Анна.
	— Ако преди пет месеца ми бяха казали, че ще меся хляб, нямаше да повярвам.
	Усмихнаха се.
	— Анна, мислех да ти се обадя — продължи Марина. — Реших да остана до края на август. Ще дойде приятелят ми и…
	Анна прехапа горната си устна несъзнателно, уплашена от последствията, които това решение водеше със себе си.
	— Марина, ти ни каза в началото на март. Сега август. Имаме друг заинтересуван купувач, също германец. — Тя прокара ръце по лицето си. — Армандо ще побеснее.
	Марина погледна укорително сестра си. Анна знаеше много добре какво мисли Марина. Никоя обаче не подхвана темата.
	— Вчера дъщеря ми, която май е по-умна от мен, предложи ти да вземеш този имот, а ние къщата. Никак не сме добре, Марина. Трябват ни пари.
	Марина преглътна мъчително. В това предложение имаше смазваща логика, но кой знае защо я подразни. Къщата в „Сон Вида“ все още беше нейна. Къщата от детството й. Къщата, в която като тийнейджърка копнееше да се върне. Тази къща, в която не живееше вече над трийсет години, беше част от миналото й.
	Потънаха в мълчание. За никоя от тях това не беше убедителен избор.
	— Може би да. Има логика — наруши мълчанието Марина. — Може да направим делба на имуществото… Но ти какво смяташ да правиш? Да продадеш къщата?
	— Не знам. Но ако наистина парите ни трябват… Доплаква ми се само като си го помисля. Баба Нерея кога я е купила?
	— През трийсетте години — отвърна Марина.
	— Може би така ще избегнем разорението. Не знам.
	— Анна, това е твоята къща. Твоите пари. Мъжът ти загуби всичко заради амбициите си. Той. Не ти.
	— Наложиха запор върху имота в Магалуф. Продадохме яхтата. Не знам какво се е случило в Панама. Измамили са го.
	— Това е негов проблем. Ще подпиша, ако ти наистина искаш това. Но продадеш ли я, ще останете без нищо. Ако подпиша, ще го направя заради теб. Защото ти ме молиш за това. Не заради мъжа ти. Нито заради финансовото ви състояние.
	Разходиха се до края на селото с Ниебла, която вървеше зад тях. Анна хвана сестра си под ръка. Опря за момент глава върху рамото й. Марина погледна гальовната си по-голяма сестра и се усмихна. Кучето, което вървеше бавно на своите седемдесет кучешки години, се пъхна между тях и те за малко да паднат на земята. Беше глупава стара кучка, към която Марина започваше да се привързва. Стигнаха до колата.
	— Анна, попитай Армандо дали е взел нещо оттук. Той е влизал в къщата. Странно е, че не намерих нищо, нито снимки, нито фактури, нито поне едно писмо. Когато влязох, всичко беше разхвърляно по земята…
	— Ще го попитам — каза Анна не много уверено, защото знаеше, че мъжът й ще отговори както му изнася.
	— Кажи му също, че искам писмото, което Мария Долорес е написала до нотариуса.
	Армандо, лишен от всякакви скрупули, накара Куро да напише нотариален документ за делбата на наследството на двете сестри. Къщата, в която живееха, навярно беше двойно по-скъпа от имота във Валдемоса. С дълбока мъка в сърцето тя подписа отказа от къщата от детството й и стана единствена собственичка на имотите на Мария Долорес Моли.

	* * *

C>
	С настоящото аз, Мария Долорес Моли Кармона, изразявам волята си да направя завещание, посочвайки като наследници на цялото ми имущество Марина Вега де Вилальонга и Анна Вега де Вилальонга.
@	Мария Долорес Кармона
@@	Майорка, 10 януари 1984 г.
C$
	Марина остави листа върху леглото. Отвори чекмеджето на нощното шкафче, взе бележника и извади от него рецептата за лимоновия сладкиш с маково семе. Постави двата листа един до друг. Завещанието и рецептата бяха написани от един и същи човек. Тази информация потвърждаваше, че покойната пекарка е написала рецептата, която по принцип бе измислила баба й.
	Прочете отново документа. Презимето Моли беше типично за Майорка. Второто, Кармона, обаче беше характерно за Южна Испания. Спомни си, че в Севиля има община със същото име. Може би майка й е била андалуска.*
	[* В Испания децата получават две презимена, първото е на бащата, второто — на майката. — Б.пр.]
	Продължи да чете внимателно това писмо от няколко реда.
	Учуди се, че нейното име е написано преди това на сестра й. Тъй като беше по-малката, винаги я поставяха на второ място. Анна и Марина това, Анна и Марина онова, винаги Анна и Марина. В „Сан Кайетано“, в часовете по вероучение, в часовете по шев или когато им се обаждаха майка им, баща им или баба им. Може би беше незначителна дреболия, но й направи впечатление.
	— 1984-та? — прочете тя на глас.
	Мария Долорес бе починала през януари 2010-а на шейсет и три години. Бе направила завещанието си през 1984-та, на трийсет и седем години. През 1984-та Марина е била на деветнайсет, Анна — на двайсет и една.
	— Защо двайсет и шест години преди да умреш, си ни оставила всичко това? Какво те свърза с нас, Лола? — каза Марина, гледайки през прозореца към морето.

	* * *

	Урсула и Марина четяха внимателно пожълтелия лист, съдържащ рецептата за лимоновия сладкиш с маково семе, който се бяха опитали да опекат предния ден.
	— Продължавам да мисля, че е от маята. Трябва ни химична мая. Тази, която имаме, не набухва достатъчно.
	— Мисля, че го държахме твърде дълго в пещта… и сложихме повече захар — отвърна Марина.
	— Ще ви помогна. Никой не ви е виновен, че не знаете да броите — заяви Каталина.
	Трите мълчаливо започнаха да приготвят този сложен лимонов сладкиш с маково семе. Урсула настърга кората на лимоните, докато Каталина разбиваше яйцата, а Марина пресяваше брашното и сухата мая. Смесиха продуктите постепенно, докато се получи гладко тесто. После всяка взе шепа маково семе и трите ги изсипаха едновременно, съзерцавайки как падат… както го бе правила Лола, сякаш това наистина беше ритуал…
	Марина наруши мълчанието.
	— Лола е написала завещанието, когато е била на трийсет и седем. Ти знаеше ли това, Кати?
	Кати въздъхна и отново смръщи чело.
	— Защо не оставиш Лола да почива в мир? — каза, без да се осмели да погледне Марина в очите.
	Марина не очакваше този толкова суров и толкова директен отговор. Предния ден Каталина бе говорила съвсем непринудено за Лола.
	— Ти щеше да направиш същото, ако беше на мястото ми — отвърна Марина с помирителен глас.
	— Да, Кати. Помисли си как щеше да реагираш, ако ти се бе случило на теб. Не всеки ден човек получава ей така такъв имот — подкрепи я Урсула.
	Каталина вдигна очи. Погледна втренчено Марина.
	— Аз държа на думата си — отсече тя, взе една кърпа и излезе от работилницата.
	Урсула погледна Марина и сви рамене. Очевидно тази жена нямаше да помогне много, а от последните думи, които бе изрекла, ставаше ясно, че знае, но мълчи. Пъхнаха тестото в пещта… и го извадиха петнайсет минути по-рано, отколкото предния ден. Сладкишът изглеждаше добре, опитаха го и им се стори превъзходен.
	Откъм входната врата се разнесе гласът на свещеника.
	— _Bon dia, Pare Jesús_* — каза Каталина и му подаде един черен хляб и парче лимонов сладкиш.
	[* Добро утро, отче Жезус. — Б.пр.]
	В този момент влезе вдовицата и както всяка сутрин, двамата се изчервиха. Свещеникът се сбогува с едно „Довиждане, до утре“ и се измъкна като заек през вратата на пекарната. После дойде Томеу, който взе, както всяка сутрин, петдесет хляба за менюто и сандвичите в ресторанта си и разбира се, парченце лимонов сладкиш. Третата клиентка беше фризьорката с псориазис и петте й деца. За тях — един хляб и по парченце лимонов сладкиш, който изяждаха спокойно в реното на път за училището в Солер. Когато децата излязоха, влезе селският полицай, който се правеше, че не вижда прекомерния брой деца, които се качваха всяка сутрин в реното на фризьорката, поради което веднъж на три месеца се подстригваше гратис при нея.
	Фризьорката не взимаше пари и от Каталина за подстригването й веднъж в годината, тъй като плащаше с двайсет сантима по-малко за черния хляб. (Лола и Каталина взеха това решение, тъй като тази клета жена и добродушният й мъж, който беше шофьор на камион и прекарваше повече време с тира си по европейските пътища, отколкото на дивана вкъщи при петте си деца, едва свързваха двата края.)
	В осем и половина влезе кметът, сънен и мрачен, оплаквайки се, както винаги, от ужасните си проблеми с безсънието. После — безполезните общински чиновници, които се подмазваха на кмета и уговаряха помежду си почивката през Страстната седмица, няколко Каталини, няколко Томеусовци, и така жителите на Валдемоса се изредиха до един часа на обяд, когато притокът на клиенти намаля.
	Любопитното беше, че макар да бяха благодарни, че вкусват отново лимоновия сладкиш, всеки му намери някакъв недостатък. Че този на Лола имал различен вкус, бил малко по-сладък или с по-малко лимон и с повече маково семе, с повече брашно или с едно яйце по-малко…
	Трите жени се споразумяха за работния график. И трите щяха да започват работа в пет за първата фурна. Урсула щеше да им помага до единайсет Каталина щеше да приключва работния си ден в един. Извини се, беше се опитала да накара някой от осемте й братя да дава обяда на възрастната й майка през седмицата, когато Марина и Урсула се учеха на занаята, но никой нямаше време. Каталина реши никога повече да не ги моли, като преди това наруга майките на снахите си, отвратителните си племенници и страхливите си братя. При това положение Марина оставаше сама до два часа, за да обслужи клиентите.
	Пекарната следваше същото работно време, което бе имала винаги. През зимата — от понеделник до неделя, от седем до два. През лятото — от вторник до неделя, от седем до девет.
	Първия ден, когато Марина остана сама, след като камбаната на селската църква удари един часа и Каталина си тръгна, тя се усмихна.

	* * *

	Един невзрачен пощальон влезе в пекарната. Поздрави студено и излезе. Марина получи най-после писмото от Имотния регистър. Приготви се да го отвори, но в този момент влезе Габриел с две пластмасови чаши с димящо кафе.
	— Добър ден, Марина… Казах ти, трудно е да влезеш в това село, но веднъж направиш ли го, не излизаш — поздрави я той с усмивка.
	Габриел й подаде кафето, което бе купил за нея от заведението на Томеу. Бе срещнал по пътя Каталина и от нея бе научил, че Марина е останала за пръв път сама в пекарната.
	— Хайде, ела. Ще го изпием на слънце, преди да е дошъл някой клиент — каза Габриел, отпивайки.
	Излязоха и седнаха на пейката пред пекарната. Ниебла, както винаги, се бе излегнала на улицата до прага на входната врата.
	— Не ти ли липсва напрежението?
	Марина се замисли за няколко секунди.
	— Да си призная, малко. Но знаеш ли? Мисля, че ми се отрази добре да забавя темпото.
	— Да, в живота настъпва момент, когато осъзнаваш, че твърде дълго си бързал — отвърна Габриел.
	— Не знам дали съм стигнала до този момент. Мисля, че не — каза му тя с усмивка. — Още имам желание да бързам… Тук съм, за да разбера защо получих този подарък.
	— Подаръкът е хубав — отбеляза Габриел, поглеждайки внушителната мелница, извисяваща се над него. — Винаги ми се е струвало жалко, че тази мелница е изоставена.
	Поговориха за живота си. Габриел й обясни, че двамата му синове учат в университета _Комплутенсе_ в Мадрид и че не искат и да чуят за острова. „Когато престанат да бързат, ще се върнат“ — каза той убедено. Марина му разказа за Матиас, за професията си. За сестра си. И без да знае как, му разказа за раждането на Наоми.

	* * *
C>
#	ИМОТЕН РЕГИСТЪР НА ПАЛМА ДЕ МАЙОРКА
	Дата на издаване: двайсет и четвърти февруари две хиляди и десета година.
	Писмена справка 1345777822889
	Уведомяваме потребителите, че в настоящата справка книгите в регистъра са оповестени за целите на чл. 332 от Правилника за ипотеките, тъй като единствено Удостоверението потвърждава, в ущърб на трети, липсата на тежести или наличието на такива върху недвижимия имот, съгласно чл. 225 на закона за ипотеките.
	Описание на недвижимия имот
	Вид на имота: селски
	Мелница за брашно. Търговско помещение. Жилище.
	Улица „Роса“ номер 4
	Кадастрален номер: 3343409VK09845
	Застроена площ: 90 кв.м жилище. 70 търговско помещение
	Собственост
	Имена на собственик ДИН Том Книга
	Мария Долорес Моли Кармона (90%) 2345908-Р 12 1
	Нерея Вега Аройо (10%) 56748932-L 4 59
	Тежести
	Няма
C$

	* * *

	Марина хвърли остатъка от филията черен хляб със зехтин на Ниебла, която, стара, но бърза, го улови във въздуха. Объркана, отново прочете името на баба си в справката от Имотния регистър. Десет процента от тази къща бяха принадлежали на баба й? Стори й се извънредно странно. Но защо тогава никога не бяха чували за тази пекарна във Валдемоса? И защо тези десет процента не бяха наследени от сина й Нестор след нейната смърт?
	Въздъхна и за миг се пренесе в кухнята в „Сон Вида“, където баба й месеше хляб с нея и сестра й всеки следобед. Но защо не е искала да им каже, че има пекарна? Защо никога не ги бе завела във Валдемоса?
	Слезе по стълбите с документа в ръка. Ниебла я последва. Отправиха се към общината. Влезе. Ниебла остана да я чака при вратата. Попита един служител, който четеше вестник, и след петнайсет минути седеше в кабинета на кмета.
	— Кажи, Марина? С какво мога да ти помогна?
	Марина изреди бързо въпросите си, като в същото време му показваше документа.
	— Търся отговори, господин кмете.
	— Наричай ме Томеу, моля те.
	— Жената, която е под името на Мария Долорес, ми е баба… Нямах представа. Може би имате досието на имота? Мога да се обърна отново към Имотния регистър. Но ще изгубя още време. Не знам дали вие можете да ми помогнете. С каквато и да е информация, която успеете да намерите, кои са били първоначалните купувачи… Каквото и да е.
	— Разбира се, мога да ти помогна. Но ще ми трябват две седмици. Служителката, която води архива, е в отпуск по болест. Не знам какво им става на чиновниците във Валдемоса, та боледуват толкова често.

	* * *

	През тези седмици, докато чакаше, Марина продължи с ежедневната рутина в пекарната. Всеки ден научаваше малко повече за изкуството да се прави хубав хляб. Освен това откри удоволствието от самотните разходки със старата кучка, която можеше да се каже, че вече беше почти нейна. По време на една такава разходка Марина си спомни как свещеникът се бе спречкал с Каталина, недоволен от вкуса на лимоновия сладкиш. Всъщност цялото село се оплакваше. Защото нито Урсула, нито Каталина, нито тя самата бяха успели да постигнат през тези трийсет дни, в които работеха заедно, възхитителния и уникален вкус на прословутия сладкиш, на който Лола ги бе свикнала. Беше невъзможно да постигнат онзи сладък и деликатен вкус, онази приятна консистенция, колкото и да спазваха стриктно рецептата, написана на пожълтелия лист в кухнята. Освен това всеки жител на селото, само като отхапеше от него, даваше мнението си — _извадили сте го твърде рано от фурната, твърде много маково семе, недостатъчно маково семе, твърде много брашно, твърде много лимон_…
	Как само се бе променила посоката на живота й за един месец. „Лола, няма да си тръгна оттук, докато не открия защо си ми подарила всичко това. Къщата си. И всички тези мили хора, които са били винаги до теб.“

	* * *

	През втората седмица на март заваля неочаквано сняг, покривайки пясъка с бяла мантия, която заедно със синевата на морето предостави на майоркците необичайна гледка и изкара всички на плажа по анорак и ботуши. Петте деца на фризьорката направиха снежен човек, без да пропуснат моркова, пред водите на Средиземно море.
	Един следобед, докато продължаваше да вали сняг, голямата дъщеря на фризьорката влезе уплашена в пекарната.
	— Малкият ми брат се е простудил вчера в снега и е много болен. Мама също е болна и пита дали може да дойдете за малко.
	Марина изкачи две по две стъпалата към спалнята си. Отвори нощното шкафче и взе стария стетоскоп на баща си. Бързо слезе по стълбите и заедно излязоха от пекарната.
	Къщата се намираше на една пресечка на улица „Роса“. Вратата на къщата беше полуотворена. Трите средни деца на фризьорката — на четири, шест и осем години — седнали по пижами на дивана, на един метър от телевизора, гледаха вглъбено японски анимационен филм, дублиран на каталонски. Качиха се на първия етаж и влязоха в спалнята на фризьорката, която бе завила малкия си син с куп одеяла и му бе дала биберон с топло мляко.
	Марина седна до него и пипна челото му. Беше много топло.
	— Имаш ли термометър?
	— Има много сополи — обясни фризьорката — и казва, че му е студено, а целият гори. Вече му дадох парацетамол и сиропа, който ми предписа доктор Идалго, но не спада. Може би трябва да отида в Палма.
	Голямата дъщеря извади термометъра от чекмеджето и го разтърси. Даде го на Марина, която го постави под мишницата на момченцето. Взе ръката на майката и я постави върху ръката на сина й.
	Разкопча пижамата на момчето, което изобщо не реагира.
	Постави слушалките на ушите си, а накрайника — върху гърдите на детето. Дробовете му бяха пълни с храчки. Махна термометъра. Четирийсет градуса и една десета.
	— Помогни ми да го съблека — каза на фризьорката. — А ти напълни ваната със студена вода — обърна се към голямата дъщеря.
	Марина и майката съблякоха момчето, което беше като отнесено и не издаваше нито звук.
	— Не се запознахме. Аз съм Марина.
	— Аз съм Каталина — отговори фризьорката.
	„Разбира се, трябваше да предположа — помисли си Марина, като бързо взе детето в ръце. — В Майорка има само Каталини.“
	— А този бебок как се казва?
	— Томеу.
	Марина влезе в банята с момчето и бързо, без да му даде време да се опомни, го потопи във ваната. Момчето се уплаши, когато усети ледената вода, зарита с крачета и заплака жално, викайки майка си.
	Марина го взе в ръце, като също се измокри, зави го с хавлиена кърпа и го върна на майка му. Момчето вече не искаше и да погледне пекарката. Марина каза на голямата дъщеря да смени чаршафите и да го облече с чиста пижама.
	Момчето продължаваше да плаче и майката отново му даде шишето с топло мляко.
	— Не му давай повече биберона. Млякото увеличава храчките.
	— Моля?
	— Педиатърът не ти ли каза?
	— Не. Тъкмо обратното. Пълномаслено мляко с мед. Давала съм на всичките си деца.
	Всеки лекар си имаше своя теория и очевидно всеки смяташе, че неговите методи са правилните. Това за млякото с мед против простуда го бе чувала от малка. На нея сигурно също й бяха давали. Марина притежаваше нещо, което много от колегите й нямаха — опита, който бе натрупала от работата си на пет континента. Беше виждала китайски лекари да лекуват с отвари от лотосов цвят, латиноамерикански лечители да помагат на хората, които се обръщат към тях, с една лиана, която растеше в амазонската джунгла и която наричаха _аяуаска_. Познаваше много добре традиционната африканска медицина, която използваше капаров храст, рожков, корени на баобаб… и разбира се, знаеше за злоупотребата с медикаменти в Запада, насърчавана от северноамериканските фармацевтични производители.
	— Чай. Имаш ли зелен чай? — попита я Марина.
	— Да дам чай на детето? Нямам чай, но мога да му дам кафе.
	— Не, кафе не. Казах ти чай — отвърна Марина.
	— Нямам.
	— Тогава топла вода. Сложи я да заври и когато сметнеш, че температурата е подходяща за пиене, му дай да пие. Със сламка. Водата извлича сополите през носа и през изпражненията.
	Това го бе научила от тибетците, с които се запозна в Китай.
	Голямата дъщеря (тя също се казваше Каталина, но не бих искала да обърквам читателите) донесе чисти чаршафи и изпрана пижама. Майка й, изпълнена с недоверие към лековете на докторката пекарка, отиде да кипне вода. Влезе в кухнята, като преди това не пропусна да извика на другите си три деца, които продължаваха да гледат захласнато — сега на деветдесет сантиметра от телевизора — едно японче с големи кръгли очи, което пронизваше с копие сърцето на огромно зеленикаво чудовище, бълващо през устата живи дечица, които бе погълнало в предишните кадри:
	— Ще загасите ли най-сетне този телевизор! Зяпате го от два часа и половина. Очите ви ще станат на квадрати — каза тя, пълнейки една касерола с вода от чешмата.
	Разбира се, не й обърнаха никакво внимание. Усъмни се, че са я чули.
	На горния етаж деветгодишното момиче обличаше малкото си братче, което бе престанало да плаче и гледаше с недоверие Марина. Марина махна чаршафите и оправи леглото. Момченцето, явно страхувайки се да не го дадат отново на докторката, се хвана с ръчички за врата на сестра си. Момичето го сложи отново на леглото и го покри с купчината одеяла, оставени на един стол.
	— Завий го само с чаршафа. Иначе температурата му отново ще се покачи.
	Марина взе термометъра, повдигна ръчичката на момчето, което изплака, и отново го пъхна под мишницата му.
	— Само искам да те излекувам — обясни му Марина с нежен глас.
	— Не искам студена вода — отвърна уплашено детето.
	— Повече няма да има студена вода. Но искам да ти сложа термометъра отново.
	Температурата беше спаднала на трийсет и осем градуса. Майката донесе шишето с топла вода и седна до сина си.
	— Трябва да го изпиеш цялото — каза докторката на момчето и после се обърна към майката: — Много вода. Ако температурата се повиши отново, извикай ме. Слагай кърпи със студена вода на челото и ще чакаме. Ако отново се повиши, ще дойда с теб в болницата. Ще карам аз. Никакво мляко, само вода.
	Когато момчето лапна биберона и засмука водата, усети как му олеква и изпи всичко. Марина го погали по бузата.
	— Утре ще дойда и ако майка ти ми каже, че си изпил шест шишета, ще ти дам лимонов сладкиш.
	Момчето извади биберона от устата си и й отвърна:
	— Добре. Но лимонов сладкиш като предишния. Като този на Лола.

	* * *

	Новината, че синът на фризьорката се е излекувал от острия бронхит само за два дни благодарение на съветите на пекарката, предизвика голямо оживление в селото.
	Освен това Марина бе препоръчала на фризьорката алое вера за псориазиса й. И алоето, което расте в някои кътчета на острова, като по чудо също бе подействало. Така че фризьорката обясняваше на всеки клиент, който влизаше, за да се подстриже или да боядиса белите си коси, мъдрите съвети по природна медицина на пекарката докторка, издигайки я почти до категорията на магьосница.
	Сега жителите на Валдемоса влизаха в „Кан Моли“, като искаха ежедневния си черен хляб, парчето лимонов сладкиш и съвет за болежките си.
	Препоръча на кмета, който страдаше от безсъние, да вечеря салата, без черен хляб, нито колбаси, с много зехтин и да пие отвара от макови листенца.
	На майката на Каталина (пекарката), чиито крака винаги бяха подути от лошото кръвообращение, постави две възглавници под дюшека на нивото на краката и й подари чехли „Биркенщок“, за да излиза и да се разхожда три пъти дневно, тъй като, както на повечето старци в Майорка, й бяха дали ортопедични кожени обувки с връзки, с които едва ходеше и от които й излизаха мазоли. А с новите си немски обувки най-после излезе от вкъщи. Когато старите жени от селото видяха майката на Каталина с нейните „Биркенщок“, поискаха близките им да им купят същите чехли… и след седмица вече излизаха на разходка заедно, хванати под ръка.
	На Томеу предписа мащерка срещу подаграта, лимонов сок, подсладен със стевия, за да понижи нивото на пикочната киселина в кръвта, и разбира се, посъветва го да се откаже от пиршествата със свинска собрасада, които си устройваше ежедневно. На шофьора на автобуса — отвари от евкалиптови листа за диабета му.
	Дребните промени в храненето, които препоръчваше на местните хора, вече действаха седмица след като започнеха да ги прилагат. Кметът подобри настроението си благодарение на осемте часа непрекъснат сън, постигнат с отварата от дивото растение, което растеше на острова. Томеу забеляза подобрение от чая от мащерка, но каза, че е пристрастен към собрасадата и че закуска без собрасада не е никаква закуска… така че продължи да куца. Освен това момчетата от селото, които играеха футбол на площада, откриха, че е много по-безболезнено да почистят окървавените си колене в пекарната с вода и сапун, отколкото със спирт или кислородна вода, които майките им използваха.
	Марина се възползваше от всяка консултация, за да пита за Лола. Но като истински майоркци, те бяха пестеливи на думи. Не измъкна нищо, което вече да не знаеше. Непринудена. Много работлива. Винаги усмихната. Най-добрата пекарка в Трамунтана.
	— Имаше такива черни очи… такива очи, които те подлудяваха — осмели се да признае Томеу.
	Марина обаче не предполагаше, че с медицинските си съвети е обидила лекаря, който идваше във Валдемоса веднъж седмично. Когато фризьорката повтори фразата на Марина: „Температурата е добра за сина ми“, виждайки инжекцията с пет милилитра парацетамол, която докторът се готвеше да му бие при температура само от трийсет и седем градуса и две десети, той нарече пекарката „долнопробна знахарка“.
	Когато доктор Идалго узна за билките и странните мехлеми, препоръчвани от пекарката, предупреди кмета, че излага на опасност здравето на жителите на Валдемоса и че ако нещата не се върнат към предишното си състояние, ще поиска да го преместят. Това беше сериозен проблем, защото доктор Идалго посещаваше Валдемоса от десет години и беше в течение на календара за ваксиниране на децата, познаваше историята на заболяванията на всички жители, подписваше рецептите и очевидно имаше болести, които Марина не можеше да диагностицира от пекарната си.
	Кметът не посмя да му признае, че Марина му бе предписала отвара от листа от мак, която го потапяше в дълбок сън, и му обеща да реши въпроса възможно най-бързо.
	Същата сутрин, навел глава и с черния хляб в ръка, помоли Марина да излезе от пекарната, за да поговорят за минутка. Марина излезе иззад щанда, като мислеше, че кметът ще й даде документа, който му бе поискала.
	— Първо, исках да ти кажа, че служителката още е болна. Сега казва, че се е простудила. При този сняг…
	— Още ли имаш проблеми със съня?
	— Не, изобщо — отвърна кметът, без да смее да я погледне в очите. — Кой да предположи, че едно диво растение, което расте до къщата ми, ще ми промени живота.
	Настъпи мълчание и кметът се прокашля.
	— Как да ти кажа сега… — продължи той и прокара ръка по тила си. — Виж какво…
	Марина повдигна вежди в очакване.
	— Виж какво — повтори нервно той. — Доктор Идалго се е обидил.
	Марина го погледна учудено.
	— Защо?
	— Не е съгласен с това, че ни предписваш билки. Смята, че противоречи на указанията, които той дава на пациентите…
	— Ще говоря с него. Не се притеснявай.
	— Познаваш ли го?
	— Не. Но не се притеснявай. Ще му се представя.
	— Избухлив е.
	— Аз обаче не съм — отвърна Марина с усмивка.
	Помоли Урсула да я замести и след десет минути вече беше в медицинския център на Валдемоса. Смяташе да се извини и ако наистина имаше проблем, щеше да престане да дава съвети на клиентите на пекарната. Почука с кокалчетата на пръстите на вратата.
	— Влез! — каза докторът.
	Марина влезе в кабинета на доктор Идалго.
	Човек забравя състудентите си от факултета, колегите си от службата, онези, с които някога се е запознал на вечеря с приятели в зряла възраст, но никога, никога, никога онези, с които е прекарал детството си. Поради някаква незнайна причина невронните мрежи в детския и юношеския мозък са способни да запечатат лицето на онези, които са били около него в този начален етап от живота им. Затова Марина, въпреки че не бе виждала отново този кльощав и непохватен съученик с пъпчиво лице, който веднъж пред една мелница в Палма изпълни ролята на Дон Кихот, го позна секунда след като прекрачи прага на кабинета му.
	— Мигел?
	— Марина? Откога не сме се виждали? — каза той, изненадан от появата й, и се изправи.
	— Трийсет и една години… приблизително — отговори тя, като се приближи до него.
	Целунаха се по бузите. Докторът се зарадва да срещне тази своя приятелка от детството. Хвана я сърдечно за ръката.
	— Все същата си — каза той с искрена усмивка.
	— Как ще съм същата, Мигел?
	— Аз вече останах без коса — каза той, сочейки плешивата си глава с насмешлива гримаса.
	Втренчиха се един в друг. И двамата бяха развълнувани от срещата.
	— Е, разказвай. Какво става с теб? Тук ли живееш? Последното, което научихме за теб, е, че постъпваш в някакъв страхотен американски пансион.
	Марина кимна утвърдително.
	— Всички в класа ти завиждахме. Момичетата биха платили, за да заминат с теб. Особено Кука, която се опита да убеди родителите си. Помниш ли Кука?
	— Да. Още са приятелки със сестра ми.
	— Виждах се със сестра ти няколко пъти. Каза, че си завършила „Пърлман“. — Погледна я с възхищение. Знаеше, че е един от най-престижните университети по медицина в света и че в него приемаха само най-добрите.
	Всички в „Сан Кайетано“, ученици и преподаватели, знаеха, че Марина я очаква бляскаво бъдеще. Мълчалива, дискретна — въпреки отличните си оценки. Без да привлича вниманието, но винаги първа в класа.
	— Толкова се радвам да те видя… Е, казвай, Марина. Защото предполагам, че не си дошла само за да ме поздравиш. Мога ли да ти помогна с нещо?
	Марина сведе поглед за секунда. Би предпочела приходящият лекар да е непознат, а не съученик, с когото бе учила от три- до четиринайсетгодишна и с когото, въпреки че не бяха близки приятели, бяха прекарали много часове заедно в класните стаи. Марина го погледна в очите и повдигайки рамене, с усмивка му каза:
	— Аз съм долнопробната знахарка.

	* * *

P>
	Източен, сироко, обеден,
	югоизточен, западен и мистрал,
	северен и пустинен.
	Това са осемте ветрове в света.

	Жената на моряка
	винаги гледа откъде вятърът вее,
	ако е източен или западен,
	значи, я очаква хубаво време.
P$
	Прозвучаха последните стихове на тази стара моряшка песен, която те толкова пъти бяха пели заедно, с по една слушалка на уокмена, излегнати на плажовете на Майорка. Както човек не забравя лицата на хората, които среща в младостта си, така не забравя и песните, които слуша през тези години. Антонио протегна ръка и неуверено докосна ръката на Анна. Анна докосна с пръст ръката на Антонио, подканяйки го да я хване, и двамата, загледани в сцената, запяха с Мария дел Мар Бонет, дума по дума, последните стихове на песента.
P>
	Неуморен е влюбеният,
	който живее с надеждата,
	че след бурните вълни
	обикновено настъпва покой.
P$

	* * *

	Кметът най-после й донесе документите с досието на имота. В него пишеше, че мелницата е построена през 1492-ра, а къщата с пекарната — четири години по-късно. От документите се виждаше, че пекарната и мелницата са се предавали от поколение на поколение в семейство Моли. Никога не бяха принадлежали на друго семейство. Изглеждаше необяснимо как тези десет процента бяха станали собственост на Нерея Вега.
	— Единствено ми хрумва, че когато Лола го е наследила, не е могла да плати данъка за наследство, който е около десет процента в Майорка, и е поискала пари от баба ти.
	Може би, може би, може би… Само Нерея и Лола знаеха истината, а очевидно и Каталина, която не възнамеряваше да каже нито дума.
	Марина продължи да разпитва дискретно жителите на Валдемоса. Каталина й каза нещо любопитно, което изненада Марина. Лола била танцьорка на _ball de bot_* и когато Каталина овдовяла, Лола поискала да я научи да танцува — казвала, че танцуването и пеенето облекчавали болката.
	[* Традиционен танц на остров Майорка. — Б.пр.]
	Казват, че приятелките си приличат, затова Марина винаги бе свързвала външния вид на късогледата и пълна Каталина с този на Лола. Не можеше да си представи Каталина да подскача с вдигнати нагоре ръце в кръг от мъже и жени. Останалите жители повториха информацията, която вече й беше известна — че Лола била усмихната, че била много работлива, че била най-добрата пекарка на Балеарите… Нищо конкретно, което да й помогне да разбере причината за всичко…
	— _No la deixaràs en pau, eh?_ — измърмори една сутрин Кати.
	— Няма, Каталина. Няма да я оставя на мира — преведе Марина, която вече разбираше всичко на майоркски.
	— Грижеше се за баба ти. За госпожа Нерея. Когато беше петнайсетгодишна, отиде да прислужва в дома на семейство Вега де Вилальонга. В твоята къща.
	— Какво лошо има в това, че Лола е гледала баба ми? Защо ми го казваш чак сега, Каталина? Баба ми сигурно е обичала много Лола. Платила е данъка за наследство на това място. Това са много пари.
	— Не знам дали са се обичали, или не. Вече ти казах всичко, което знам — отвърна Каталина, взе една тава с хлябове и я сложи върху тезгяха. — А сега, моля те, престани да ровиш.
	И така минаваха дните — сутрин месеше, а следобед се разхождаше с кучето в Сера де Трамунтана.
	Освен това Марина, която бе човек на науката и с изключение на задължителните четива в училище и медицинските книги не бе чела почти нищо друго, започна да вкусва удоволствието от четенето. Урсула постепенно я въведе, като й даваше книгите на писателките, от които се бе учила и продължаваше да се учи. Първо „Джейн Еър“ от Шарлот Бронте, „Любовникът“ от Маргьорит Дюрас, „Къщата на духовете“ от Исабел Алиенде, „Като вода за шоколад“ от Лаура Ескивел и една, която Урсула знаеше, че много ще й хареса: „Жена на война“ от Маруха Торес.
	И месеците се нижеха спокойно, сред брашно и книги, а между тези три самотни жени, изгубени в Сера де Трамунтана, се изграждаше красиво приятелство.
	Един следобед, скоро след като бе говорила с кмета, Марина се обади на Анна, за да й каже за това ново откритие. За тези десет процента, които принадлежаха на баба им. Анна обаче не им придаде особено значение. Преди да затвори, обеща да отиде същата седмица във Валдемоса с Анита, за да започнат евентуално уроците по математика и химия.

	* * *

	Анна и Антонио си размениха няколко съобщения по мобилния. Той намекваше за повторна среща. Тя, потискайки желанието си, отговаряше мило, може би малко по-дръзко от общоприетото. Но нищо повече, беше омъжена жена, а Майорка — много малък остров.
	Анита прие много сериозно идеята за частните уроци. Последното тримесечие на учебната година бе започнало и ако успееше да изкара изпитите, щеше за пръв път от четири години да прекара цялото лято, без да пише домашни, без да отвори нито един учебник, нито да решава задачи. Тази идея, която й се струваше почти неосъществима, я изпълваше с облекчение и тя положи усилия, за да успее. Този нов член на семейството й хареса още от първия ден, в който я видя. Направи нещо, което я накара да я погледне с други очи. Единствено Марина я наричаше с истинското й име и не се обръщаше към нея с това нелепо умалително, което родителите й използваха, откакто се помнеше — Анита. Учителките, съученичките й, отборът по плуване, баба й по бащина линия, приятелките на майка й от Яхтения клуб. Мразеше това умалително, подхождащо за сладко и беззащитно момиче.
	Една събота, когато, както всяка седмица, нямаше какво да прави, Анита се качи на мотора и отиде във Валдемоса. Марина се изненада да я види там в девет сутринта. Анита имаше нужда от място, където да учи на спокойствие, обеща да не пречи и се качи на горния етаж. Така че, докато Каталина, Урсула и Марина месеха хляб, тя се зарови в трудните комбинирани задачи с математически дроби, площи и геометрични обеми, които нямаше да й послужат за нищо в живота, но бяха толкова важни за един странен доклад, наречен ПИЗА*.
	[* Програма за международно оценяване на учениците. — Б.пр.]
	Така мина една събота, втора, трета… Следобед леля и племенница излизаха на разходка с кучето. Анита слушаше Марина, която й разказваше за вълнуващия живот, който бе имала като сътрудник на неправителствената организация, и започна да изпитва дълбоко възхищение към нея. В същото време леля й усещаше у племенницата си копнежа да полети, да се почувства свободна, да напусне това място, където се бе родила, да се махне от острова, да бъде тя самата. И така, неусетно и постепенно, наваксаха тези четиринайсет години, през които бяха живели далече една от друга.
	Една събота в края на май Анна реши да придружи Анита до пекарната, за да благодари на сестра си за помощта, която оказваше на дъщеря й. Бе я придружила само първия път, останалите съботи Анита поиска да отиде сама. За дъщеря й тази пекарна се превръщаше в нейно собствено пространство и майка й разбра това и уважи желанието й. Анита бе настояла да отиде сама — с оправданието, че ще я разсейва и че имали много задачи за решаване.
	Въпреки че отношенията с майка й се бяха подобрили, Анита беше все така непредсказуема. Понякога вечеряше с майка си, без да говори много, но изглеждаше спокойна. Друг път, ако получеше някой отказ, тръшваше вратата и се затваряше в стаята си или още по-лошо — качваше се на „Веспино“-то и се връщаше след часове. Неконтролируемите хормони на пубертета.
	— Само за един час, Анита. Веднага ще си тръгна.
	След едно „по дяволите, мамо“ Анита се качи на мотора, а майка й я последва с беемвето.
	— Радвам се да те видя, Анна — каза й Марина, когато сестра й влезе в пекарната. — Къде изчезна?
	Марина се приближи до нея и Анна я прегърна. Анита взе парче лимонов сладкиш от тезгяха и се качи намусена на горния етаж. По краткия поздрав на племенницата си Марина предположи, че са се скарали. Последваха я. Анита приготви кафе. Анна огледа помещението, което беше все така неуютно, протъркания диван, празния килер. Както първия път, когато го видя. Учуди се, че Марина не го е разкрасила поне малко или не е сложила нещо ново. Почти от четири месеца живееше в къщата.
	Изчакаха кафето да стане и Анна предложи да го изпият на пейката пред пекарната, за да не пречат на Анита. Двете сестри слязоха и седнаха навън.
	Анна се извини, че досега не бе дошла нито веднъж във Валдемоса. Не се бе връщала в пекарната от деня, в който бе довела Анита за първия й урок с Марина, защото знаеше, че дъщеря й предпочита да идва сама, за да се чувства независима. И бе уважила решението й.
	Разказа й също, почти с гордост, за спречкването си с Армандо, когато му заяви, че отказва да продаде къщата в „Сон Вида“. Бе се въоръжила със смелост за пръв път в брака си. В интерес на истината Куро бе обяснил и на двамата, че не е изгодно да продадат къщата, в която живеят. Щяха да изчистят само част от дълга и накрая щяха да плащат наем. Имаха късмет, че къщата беше на името на Анна, а не на Армандо, така че нямаше опасност да наложат запор върху нея. Анна сподели с Марина, че Армандо има известна сума необявени пари в една швейцарска банка. И че носи от тях всеки месец за месечните разходи. За да не ги обявява на митницата, както изисква испанският закон, прекарвал само десет хиляди евро в брой. Разказа й, че Армандо станал толкова параноичен, че за да не буди подозрения на летищата, пътувал с различни авиокомпании до Женева. Освен това, пак, с цел да минат незабелязано, Армандо настоял тя също да пътува. Вече й бил купил билет за юни.
	— Само това оставаше, да ви тикнат и двамата в затвора — каза Марина разтревожена.
	Анна не се притесняваше особено. Голяма част от майоркския елит имаше сметки в женевската HSBC. Бяха пътували няколко пъти с Кука, Куро, Шеска и мъжа й и при всеки полет бяха срещали политици и предприемачи от цяла Испания. Всички отиваха в Швейцария за едно и също.
	— Знаеш ли кое е най-странното, Марина? Мъжът ми се превръща от нафукан Нарцис в човешка отрепка. В началото се пристрасти към яденето и надебеля, а сега пуши страстно и е слаб и стар.
	— Никога няма да разбера защо още си с него.
	— Няма да го зарежа в такъв момент. Освен това аз от какво ще живея? — заключи тя примирено.
	Марина въздъхна. Никога нямаше да успее да я разбере.
	Качиха се отново на горния етаж, където Анита продължаваше да си блъска главата над Менделеевата таблица.
	— Ще се представиш добре, Анита, ще видиш — каза Марина, като седна до момичето. Анна седна срещу дъщеря си.
	— Да, Анита, ще издържиш всичките изпити. Сигурна съм. Никога не си учила толкова — насърчи я тя, като протегна ръка, за да погали дъщеря си по бузата.
	Когато майка й докосна бузата й, Анита отдръпна рязко лицето си. Марина се направи, че не е видяла този враждебен жест, който, колкото и дребен да беше, й се стори жесток. Анна сведе поглед унижена. Беше свикнала на тези обиди, но не успяваше да разбере пубертета. Колкото и статии да беше прочела за хормоналния хаос в тази възраст, характерът на дъщеря й й се струваше неприятен и труден.
	— Е, оставям ви. Приятно учене — каза Анна, като се изправи.
	Когато тя излезе, леля и племенница се спогледаха. Не стана нужда да си казват каквото и да било. Анита забеляза разочарованието в погледа на леля си, която не очакваше това толкова оскърбително държане на Анита към майка й. Не знаеше каква щастливка беше, че има майка като Анна. Една отзивчива, загрижена майка, която я обичаше повече от всичко на света. Е, наистина малко глупава и наивна, но беше добра майка.
	— Не позволявам да се държиш жестоко с майка си пред мен, Ана. Не и в дома ми.

	* * *

	В селото имаше една жена, с която Марина никога не бе говорила — Жозефа, жената на Томеу. Сервираше с мъжа си закуски и обедни менюта в заведението, а следобед — кафе с коняк на пенсионерите, които играеха домино. През четирите месеца, откакто Марина беше във Валдемоса, тази жена не беше стъпила в пекарната. Спомни си, че веднъж Каталина я бе споменала с известно презрение, но както винаги, отказа да се задълбочи в причината за думите си. Марина я бе срещнала веднъж в бакалията. Жозефа я гледаше с известно високомерие, без да се представи. По начина, по който се отнесе с продавачката, заключи, че е рязка и необщителна. Изглеждаше на годините на Каталина. Марина знаеше, че Томеу си подремва от четири без петнайсет до пет без петнайсет и че по това време Жозефа ще бъде сама. Приближи се до бара. Влезе. Нямаше нито един клиент. Само Жозефа, която чистеше масите. Марина седна на барплота.
	— Може ли едно кафе? — каза Марина.
	Жозефа отиде при кафемашината, без да произнесе нито дума. Приготви кафето и й го поднесе.
	— Аз съм Марина.
	— Жозефа — отвърна тя неохотно. — Захар?
	— Да, ако обичате.
	Жозефа й подаде пакетче захар. Марина го отвори и изсипа захарта. Взе лъжичката и разбърка кафето, докато мислеше как да заговори жената.
	— Вие познавахте ли Лола?
	Жозефа я погледна подозрително.
	— Селото е малко — каза тя и взе един парцал. — Разбира се, че я познавах.
	Продължи да чисти барплота. Марина отпи от кафето и изчака. Беше научила това от Лаура. Да изчака събеседникът да заговори пръв.
	— На всяко прасе му идва Коледата.
	Марина се задави с кафето.
	— Жозефа, но как може да говорите така? Тази фраза, която казахте, е много жестока — упрекна я тя, взе една салфетка от поставката и избърса устните си.
	— Опитваш се да узнаеш коя е била? — отвърна Жозефа остро. — Повлекана и лека жена.
	Жозефа вдигна очи и ги втренчи в Марина.
	— Знаете ли какво ще ви кажа? Че щяхме да сме по-спокойни, ако беше затворила пекарната. Поиска пари от Томеу. Не му позволих да й даде нито петак. Бог знае как успя да намери пари.
	— Какво знаеш ти! Говориш твърде много, Жозефа. Млъкни, по дяволите. Не знаеш нищо — каза Томеу ядосано, влизайки през вратата зад барплота.
	— Не ми крещи, Томеу. Просто отговарям на това, което ме питат — отвърна тя и изчезна през същата врата, през която се бе появил мъжът й.
	Объркана, Марина плати и излезе от бара на Томеу. Тази информация изобщо не пасваше на образа, който си бе изградила за Лола.
	Отправи се към пекарната. Урсула чакаше, седнала на пейката.
	— Най-после почистих рафтовете. Имам нещо за теб — каза й Урсула и й направи знак да седне до нея. После й подаде списанието, което държеше в ръце.
	Марина седна на пейката. Взе списанието. На предната корица имаше снимка на една азиатска манекенка, обградена от японски йероглифи. Отвори бързо списанието, за което преди месеци й бе споменала Каталина. Нетърпеливо го разлисти, търсейки лицето на Мария Долорес Моли. Намери страницата със снимката, на която Каталина месеше хляб заедно с една жизнерадостна, хубава жена със загоряла кожа и здраво телосложение — Лола. Разгледа я внимателно. Мълчаливо. Изглеждаше около петдесетгодишна. Косата й беше гарвановочерна, прибрана в нисък кок. Имаше пищни форми. Беше облечена с блуза с деколте, което разкриваше също така пищните й гърди. Много черните й очи бяха подчертани с черна линия и спирала. Притежаваше характерна красота. Леко циганска. Южняшка.
	Разгледа внимателно лицето й… Беше си съставила толкова грешна представа за нея. Томеу вече го беше казал: „Имаше такива черни очи, които те подлудяваха“. Приближи снимката до очите си и се взря в усмивката й.
	Тази жена беше, без съмнение, хубавата Лола, както я наричаха в селото.


>	6.
>	Племето, или пържените филийки на св. Тереза

	_Необходими продукти:_
	1 хляб от предния ден
	½ ч. червено вино
	1 л мляко
	2 пръчици канела
	3 яйца
	3 с. л. захар
	зехтин
	_Начин на приготвяне:_
	Кипнете прясното мляко с пръчиците канела и захарта. После извадете пръчиците и добавете чашата с вино. Нарежете хляба на филии с дебелина около един сантиметър. Потопете ги в млякото. Разбийте яйцата и потопете филиите в тях. После ги изпържете в предварително загрятия зехтин.

	* * *

C>
@	От: mathiaschneider@gmail.com
@	Дата: 30 май 2010 (преди един ден)
@	До: marinavega@gmail.com

	Купих билет за Испания. Пристигам на 15 юни. Зигфрид каза, че ако го пуснеш да спи в мелницата, ще дойде на острова за рождения ти ден. Ще остана в Майорка до септември, вече уведомих „Лекари без граници“. Не знам как ще възстановят това място тук, ще са нужни години… Ще ти обясня всичко, когато дойда. Връзката е ограничена, както винаги.
	Копнея да спя, опрял глава на гърдите ти.
@	Матиас
C$
	Самолетът на Матиас пристигаше в десет вечерта. Марина се огледа гола в огледалото на гардероба. Разпуснатата й коса стигаше до кръста. Самала беше отрязала връхчетата й в Етиопия дни преди да се роди Наоми. Огледа краката си, подмишниците. Приличаше на хипи от Уудсток. Знаеше, че на Матиас му е абсолютно все едно, а и я бе виждал в много по-плачевно състояние. Сплете косата си, обу дънките и се отправи към фризьорския салон.
	Фризьорката се зарадва много, когато я видя да влиза за пръв път в салона й.
	— Една секунда — каза й фризьорката, разтваряйки бележника си. Обади се на полицая, който щеше да идва за редовното си подстригване с машинка, и му премести часа за по-късно. Потърси отново в бележника и се обади на вдовицата, за да отложи боядисването.
	— Много исках да пооправя тази грива — призна й фризьорката, докато я покриваше с розова пелерина.
	Изми й косата с плодов шампоан. Подстрига връхчетата на косата й. Епилира я от горе до долу. (Искаше да й епилира и триъгълника, но Марина отказа категорично.) Убеди я да й оформи леко веждите. Марина никога не ги беше епилирала, но й стана неудобно да откаже и се съгласи. Поиска да я гримира, но Марина не й позволи.
	— Хайде, на мъжа ти ще му хареса много. Маноло обожава да се гримирам и се възбужда, когато си сложа яркочервено червило на устните и си лакирам ноктите в същия цвят — каза тя, като й намигна.
	Само че Маноло, любимият й шофьор на камион и баща на децата й, нямаше нищо общо с Матиас.
	Взе шишенце с тъмночервен лак и го разтърси.
	— Поне ноктите.
	Марина любезно й напомни, че пекарките не могат да си лакират ноктите, но фризьорката изглеждаше толкова въодушевена, че й позволи да лакира ноктите на краката й.
	— Разпусната коса.
	— Ниска плитка, както винаги.
	Не поиска да й вземе никакви пари. На улицата срещна Габриел, който водеше група японци, които щяха да отседнат в хотела му.
	— _You should make a photo now_ — каза той, сочейки Марина. — _This is the typical beautiful woman from Spain._*
	[* Би трябвало да я снимате. (…) Това е класическа испанска красавица (англ.). — Б.пр.]
	Марина му се усмихна закачливо и японците се възползваха от този момент, за да защракат с апаратите си.

	* * *

	Любиха се бавно, мислейки един за друг. Матиас познаваше тялото на Марина като собственото си тяло и я милваше, без да бърза, чакайки търпеливо да стигнат заедно до края. Тя беше все така със затворени очи, изпитвайки удоволствие след толкова месеци. Той доближи устни до ухото й и прошепна: „Обичам те“.
	_Ich liebe dich auch, Mathias._
	Беше летял почти двайсет и четири часа от Латинска Америка с прекачвания в Маями, Франкфурт и Мадрид.
	Най-после положи глава върху гърдите на любимата си и заспа.

	* * *

	Достатъчно бе да отвори капаците на прозореца, за да се влюби мигновено в Майорка. Марина беше станала, както винаги, в пет сутринта. Облече се тихо, за да не го събуди, и слезе да меси хляб.
	Матиас стана в два следобед. Тръгна в полумрака към прозореца и когато отвори капаците, пред него се откри красивият пейзаж — кроткото лятно слънце, лекият бриз откъм морето и зелената планина, и всичко това придружено от непрекъснатата песен на щурците, които се връщаха през юни. За пръв път тази година не бързаше заникъде. Седна на перваза на прозореца и остави острова да завладее сетивата му. Мислите му несъзнателно го отведоха в Хаити. Завръщането му в Европа винаги беше синоним на покой и почивка, но бе невъзможно да се откъсне от всичко, което бе оставил зад себе си. Помисли си за стотиците хора, които в продължение на години щяха да се опитват единствено да оцеляват в този странен свят…
	Огледа стаята, където бяха прекарали нощта — жълтеникавите стени, старите мебели. Предната вечер видя кухнята, която служеше и за всекидневна — беше неуютна и студена. Натрупаните в килера торби с дрехи на покойната пекарка. Марина беше такава.
	Матиас се облече и слезе в пекарната. Марина беше сама в работилницата и добавяше вода към брашното. Стоеше с гръб към него и не го чу, че влиза. Приближи се до нея и я прегърна. Тя обърна лице към него и без да престава да меси, го целуна. Матиас постави ръцете си върху нейните.
	— Марина, това място е възхитително — каза й той, като я целуна по бузата.
	— Меси се с кокалчетата.
	— Покажи ми.
	Започнаха да месят мълчаливо. Той плъзна пръсти по ръцете на Марина, оставяйки по тях следи от брашно и вода. После я целуна по бузата, по шията, по рамото… и помесиха още малко, затворили унесено очи.
	Заедно пъхнаха дъбовите и бадемовите цепеници в пещта. Марина запали клечка кибрит и я хвърли вътре. След пет минути се издигна огромен пламък. Гледката на горящата пещ винаги беше впечатляваща, когато човек я видеше за пръв път, и Матиас остана прехласнат пред нея, докато Марина приготвяше лимоновия сладкиш.
	— Мислех си — каза Матиас — че трябва да се занимавам с нещо през тези месеци. Не се виждам да лежа по цял ден на плажа, без да правя нищо.
	Беше вярно. Всеки път, когато отиваха в Берлин и отсядаха в къщата на родителите му, Матиас си намираше каквото и да е занимание, за да се разсейва — поправяше тостера, почистваше от дървояди стара мебел на майка си, помагаше на брат си да монтира мебелите в новия си дом на разведен и дори сглобяваше с племенника си конструктора му „Лего“… каквото и да е. Никога не го бе виждала да стои пред телевизора или да чете книга на дивана. Марина обаче не бе предполагала, че не може да се излегне безгрижно на някой плаж, както правеха сънародниците му из всички кътчета на острова.
	— Можеш да ни помагаш в пекарната. Скоро островът ще се напълни с туристи и трябва да печем два пъти повече хляб, отколкото сега.
	— Знаеш ли какво си мислех? Ако нямаш нищо против, да оправя къщата, преди да дойдат Лаура и Зигфрид. Може ли?
	— Матиас, можеш да правиш каквото искаш — отвърна тя и го целуна по устата.
	Пъхнаха черния хляб и лимоновия сладкиш в пещта, а през това време Матиас обмисляше промените, които можеше да се направят в къщата. Помисли си, че килерът е излишен, че може да бъде превърнат в студио или още една спалня и да сложат само най-необходимото от него в бюфета в кухнята, който беше пълен с безполезни вехтории. Или дори да изхвърлят бюфета, който заемаше доста място. Стените в бяло щяха да се съчетаят добре с дървените греди…
	Томеу влезе, за да вземе хлябовете за деня.
	— Добро утро.
	Марина го запозна с Матиас.
	— Каталина ми каза, че мъжът ти ще дойде — каза й Томеу.
	— Той ми е партньор — отвърна Марина.
	— Какво искаш да кажеш с партньор? Работите заедно?
	— Да, това също. Той ми е гадже.
	— А, не сте женени.
	— Не, не сме женени.
	Томеу потупа грубичко, но сърдечно Матиас и повишавайки глас, му каза:
	— Е, младежо, добре дошъл във Валдемоса.
	(Томеу, също като Каталина, смяташе, че ако говори испански високо и отчетливо на чужденците, те ще го разберат.)
	В пекарната влезе фризьорката — по-скоро от любопитство, отколкото заради нещо друго.
	— Но моля, моля, моля — възкликна фризьорката, поглеждайки крадешком Матиас, но обръщайки се към Марина. — Това ли е мъжът ти? Разбира ли испански?
	— Малко — отвърна Марина.
	— Много е готин — прошепна тя на Марина.
	Симпатичната фризьорка се приближи до Матиас и се представи, повишавайки с три тона гласа си. Отново се обърна към Марина.
	— Представи си Маноло до този мъж. Сигурно е с две глави над него. Това за латино любовниците е надценено.
	Марина се усмихна. Наложи се и на нея да обяснява, че не са женени. Влезе кметът и отново му обясниха същото, но след като видяха, че това за партньорите не е възприето в селата, престанаха да дават обяснения и на четвъртия път се обявиха за мъж и жена.
	— Матиас, ще се кача за момент в спалнята. Ще останеш ли тук, в случай че влезе някой клиент? Черният хляб е едно евро. Този сладкиш — каза, сочейки лимоновия сладкиш — е подарък за редовните клиенти.
	Марина се качи, за да се преоблече. Установи, че започва онази гадна седмица, която всички жени преживяват един път в месеца.
	Веднъж в един бежански лагер в Судан, при четирийсет и четири градуса, когато усети болките, предшестващи месечния й цикъл, пресметна, че всяка жена има цикъл в продължение на хиляда деветстотин и двайсет дни през живота си, и намери това за напълно абсурдно.
	Матиас седна на една табуретка, в очакване да влезе някой клиент. Скоро се появи свещеникът.
	— Добро утро.
	— Добро утро — отвърна Матиас.
	— Ти мъж Марина?
	(Свещеникът беше от хората, които смятаха, че ако говориш с три тона по-високо и като туземец, чужденците те разбират по-добре.)
	Матиас излезе иззад щанда.
	— Да, аз мъж на Марина — каза той, стискайки ръката на свещеника. — Приятно ми е, господине.
	— Аз иска черен хляб и парче лимонов сладкиш.
	Матиас взе с едни щипки лимоновия сладкиш и го уви в хартия. Подаде го на свещеника, който се сбогува любезно. Веднага щом взе сладкиша, отхапа от него, както правеше винаги. Още преди да излезе от пекарната и без да повярва на вкуса, който небцето му усети, се обърна към Матиас.
	— Ммм…
	Отново отхапа. Дъвчеше бавно, издавайки звуци на наслада, усмихвайки се на Матиас, който, облещил очи, наблюдаваше издаващия странни звуци испански свещеник.
	— Да, този път най-после _да_ — промърмори той на себе си, а после повиши тон и поясни: — Истинският вкус на лимоновия сладкиш с маково семе.
	Излезе от пекарната, без да се сбогува. Марина слезе.
	— Свещеникът е доста странен, нали? — каза Матиас.
	— Влюбен е в една вдовица.
	Излязоха и седнаха на пейката пред пекарната. Легналата пред нея Ниебла стана и замаха с опашка, за да получи първите ласки от новия обитател на къщата. Матиас погледна Марина, после планината и морето в далечината. Прегърна я през раменете. Тя хвана ръката му и той я погледна. Доближи устни до ухото й. „Толкова ми липсваше.“
	Гласището на племенницата й наруши този момент на интимност. Анна беше с нея. Анита изтича към леля си. Марина, леко изненадана, се надигна и Анита я прегърна.
	— Взех всичко, лельо! С тройки, но всичко.
	Анна, която стоеше зад нея, й каза тихо: „Благодаря“.
	— Ти сама се справи, Ана. Аз само ти обяснявах.
	— Не, лельо. Без теб нямаше да успея. Благодаря ти.
	Анита погледна майка си и се усмихна. Направи го по-скоро заради Марина, отколкото заради себе си. Но го направи. Приближи се до майка си и за пръв път от много години я прегърна.

	* * *

	Матиас се качи зад Анита на „Веспино“-то, за да отидат в секцията „Направи си сам“ в „Алкампо“ и да купят необходимите материали, за да превърне тази мрачна къща, която Марина бе наследила, в малко по-уютно място. Бои, кофи, валяци, ленти, четки, маджун…
	Двете сестри останаха в пекарната.
	— Искам да ти покажа нещо. Да отидем горе.
	Качиха се в спалнята. Анна седна на леглото, а Марина отвори чекмеджето на нощното шкафче и извади японското списание.
	— Това е тя.
	Анна разгледа снимката внимателно.
	— Когато тази жена е дошла да работи в къщата ни, е била петнайсетгодишна. Ако знаех колко време е работила у нас… но Каталина не иска да ми каже — обясни Марина, като се приближи до сестра си и се взря в снимката. — Лицето й нещо да ти говори? Защото на мен сякаш ми е познато.
	— Никога не съм виждала тази жена — отвърна сестра й.
	Продължиха да се взират в снимката. Телефонът на Анна издаде звук. Тя връчи списанието на Марина, която отново разгледа внимателно лицето на покойната пекарка.
	Анна отвори чантата си и извади мобилния си телефон. Съобщение от Антонио. Отвори го.
C>
	Едни араби ме наеха да плаваме до Гърция. Няма да ме има юли и август. През септември, когато се върна, Анна, не искам повече есемеси, ще те потърся лично…
C$
	Защо едно обикновено съобщение от трийсетина думи успяваше да я развълнува по този начин? При всеки есемес, който получаваше от Антонио, имаше чувството, че нещо я пронизва и я изпълва с малки капки наслада. Започваше от гърдите и слизаше до слабините й… Бяха само думи. Вдиша дълбоко, опитвайки се да избегне това усещане, което обземаше тялото й, като се ядосваше на себе си заради тази липса на контрол.
	— Анна, добре ли си?

	* * *

	— Трябва да се обадим на доставчика на брашно. На привършване е. През лятото използваме двойно повече чували — каза Каталина.
	— И къде трябва да се обадим?
	— Лола имаше една много стара червена папка с телефоните на всички доставчици. Държеше я в чекмеджето на нощното шкафче в спалнята си.
	— Нямаше никаква папка. Никаква хартия. Никога не е имало — отвърна Марина.
	— Тогава е в кухненския шкаф.
	— Никога не е имало такава папка.
	— Може би мъжът ти я е изхвърлил.
	— Още не сме изхвърлили нищо. Всичко е в торби в килера, но няма никаква папка.
	Марина беше сигурна, че в къщата няма нито стари червени папки, нито телефонни бележници, нито тефтери, нито снимки, нито фактури. Но щеше да се възползва от тази възможност, за да се опита да намери нещо, колкото и дребно да е то.
	— Ела да огледаме заедно — каза Марина, качвайки се по стълбата.
	Каталина я последва. Стигнаха до горния етаж. Ниебла се доближи до пекарката, махайки с опашка. Матиас миеше в умивалника чашите от закуската.
	— Какви спомени — въздъхна Каталина с носталгия, виждайки кухнята на старата си приятелка.
	— Добро утро, Кати — поздрави я Матиас на майоркски, докато плакнеше чашите.
	— Добро утро, Матиас. Ти спал добре днес? Във Валдемоса се спи добре, нали, хубавецо? — извика Каталина.
	— Да. Хубавец спал много добре днес — отвърна Матиас и взе метлата.
	— Колко са сръчни тези германци — добави Каталина, поглеждайки Марина. — Толкова спокоен… С парцала, метлата и препарата. Сякаш това е съвсем нормално…
	Матиас погледна Марина, чакайки да му преведе. Думите „сръчен“ и „парцал“ му бяха непознати. Марина направи гримаса, която означаваше: „Нищо важно“.
	— Тукашните мъже знаят думата „метла“. Може би им говори нещо… но парцалът… — уточни Каталина, докато отваряше чекмеджето на бюфета. — Тук държеше фактурите — каза, оглеждайки празното чекмедже.
	— Нямаше нищо вътре. Вече ти казах. Само салфетки, и то несгънати.
	Учудена, Каталина последва Марина в спалнята. Отвори чекмеджето на нощното шкафче. Вътре бяха стетоскопът и бележникът на Марина.
	— Тук държеше папката.
	— Имаше ли нещо друго?
	Каталина повдигна вежди… приятелката й отново подемаше атака. Каква упорита жена.
	— Държеше малък албум със семейни снимки и снимките от празника на света Каталина. Беше една от главните танцьорки и винаги я снимаха.
	Каталина млъкна за момент. Замисли се.
	— И аз не разбирам как всичко това е изчезнало. Защото Лола се спомина ненадейно. Разделихме се с нея и си беше много добре. На следващия ден Ниебла дойде да лае пред вратата на къщата ми. Дойдохме веднага и я намерихме тук, спокойна, със затворени очи. И всичко си беше на мястото. Някой сигурно е влизал. Попитай сестра си. Но както и да е. Имам вкъщи телефона на доставчика. Ще му се обадя днес следобед.
	Слязоха долу. Матиас изнасяше торби с боклук навън.
	Каталина видя тънката червена жилетка, която приятелката й обличаше, когато понякога заблуденият северен вятър се разхождаше из Валдемоса.
	— Може ли да я взема? — попита, като я извади от торбата с боклук.
	— Вземи каквото искаш, Кати.
	Не поиска да вземе нищо повече и проследи с тъжен поглед Матиас, който се отдалечаваше надолу по улицата със седем торби, пълни с тигани, тенджери, стари вещи, долни фланелки, поли и еспадрили… торби, пълни с живота на Лола.

	* * *

	Марина и Матиас отидоха в „Икеа“ и купиха разтегателен диван, гардероб и две лампи за стаята, където щяха да спят Лаура и дъщеря й. Както и едно татами за Зигфрид.
	Матиас веднага се захвана за работа, като следваше точно инструкциите в брошурата, където едно усмихнато човече, държащо френски ключ, придружаваше обясненията. Шест часа по-късно и след като изруга многократно шведите, успя да сглоби гардероба и разтегателния диван в стаята за гости.
	— Труп съм — каза той, като се излегна на дивана в единайсет часа вечерта.
	— Защото не спираш да си починеш. Но, Матиас, честно казано, не знам дали си заслужава да оправяме толкова къщата.
	— Не можем да ги оставим да спят в килера, без да го боядисаме и да поставим нормално легло. Освен това така ще я продадеш на по-изгодна цена.
	— Вярно е — отвърна Марина.
	— Тук се чувствам добре — каза Матиас, като я хвана за ръка.
	— Аз се почувствах добре още първия ден, когато дойдох. Още като слязох от таксито. Това село има особена атмосфера. Знаеш ли? Мисля си за тази папка. Сигурна съм, че я е взел Армандо.
	— Когато Зигфрид дойде, можем да го посплашим — каза той с лукава усмивка, правейки се на корав. — Как се казва на испански _ashloch_?
	— Гадняр — преведе Марина. — Знам, че има нещо повече, Матиас. И той сигурно го знае. В тази къща има нещо, което ми се изплъзва. Очевидно Лола е имала нужда от пари, за да плати данъка върху наследството. Поискала е заем от Томеу и както подразбрах от жена му, е поискала и от други хора във Валдемоса. Докато е стигнала до баба ми. Но е странно.
	— Няма нищо странно в това, че жена като баба ти, която е имала пари, е помогнала на болногледачката си. Или на жената, която се е грижила за нея. Има милионери, които лишават от наследство децата си и оставят всичко на „Лекари без граници“. Или на грижовната латиноамериканка, която ги е гледала през последните години от живота им. Нерея е помогнала на Лола. Освен това не й е подарила парите. Нерея е станала съсобственичка.
	Марина не отговори. Беше й обаче ясно, че сама трябва да притисне зет си и да провери дали не е взимал нещо от къщата.
	— Истината е — продължи Матиас — че тази добра жена ти е направила невероятен подарък. Само от два дни съм тук, но вече разбирам защо германците купуват имоти на острова ви. Мястото е чудесно за пенсионери.
	Марина се засмя. Матиас се обърна към нея и я целуна по устата. Погали лицето й и отново я целуна. И сред целувки и ласки тя си представи на шега как Матиас и Зигфрид пердашат Флавио Бриаторе. Стана й смешно, а той отново я целуна и разпусна плитката й.
	— Но нали беше уморен?

	* * *

	Първата седмица на юли. Вълна от туристи заля Майорка. Привечер, след като напуснеха плажовете, се разхождаха замаяни, като тътреха джапанките си по улиците на Валдемоса и купуваха сувенири, фигурки на танцьори на фламенко _made in China_, билкови ракии, плетени гривни и пепелници с надписи от рода на „Обичам Майорка“. Без да пропуснат задължителното посещение на картезианския манастир — любовното гнездо на Шопен и на арогантната френска писателка, нито последната спирка за почивка — пекарната „Кан Моли“. Матиас скова две пейки от дънери и там сядаха, за да се насладят на коката с картофи, на тази със зеленчуци и понякога на парченце лимонов сладкиш с маково семе, когато Каталина благоволеше да им даде. Тук трябва да отворя скоби, преди да продължа с месец юли в Майорка. Възможно е читателят да си помисли, че пекарките най-после бяха открили истинската рецепта на лимоновия сладкиш. Нищо подобно. За тяхно огорчение, на следващия ден свещеникът и останалите селяни отново се заоплакваха от вкуса на сладкиша…
	Работната ръка в „Кан Моли“ не достигаше. Марина попита племенницата си дали иска да припечелва заплата. На следващия ден момичето се озова точно в пет сутринта пред вратата на пекарната. Докато я учеше как да меси хляба, Урсула й разказа за Пипа, петнайсетгодишната й внучка, която пристигаше на острова на следващия ден и която също щеше да работи в пекарната сутрин.
	— Мисля, че двете ще си прекарате добре заедно — каза й старата аржентинка. — Ще си допаднете.
	Анита знаеше, че обикновено не допада на никого, и не прояви никакъв интерес да се запознае с внучката.
	На следващия ден, както Урсула й бе съобщила, в пекарната влезе втората помощница пекарка, Пипа — яка червенокоса амазонка, висока метър и осемдесет и пет и със същия ясен поглед, какъвто имаше баба й.
	— Днес има много работа, момиче — каза й Каталина и й подаде една престилка.
	— Ана, защо не й обясниш какво трябва да прави? — каза Урсула на Анита. — Хайде. Така ти ще упражняваш немски, а тя испански.
	Пипа погледна Анита, а после баба си. Беше полуразбрала думите, които баба й бе отправила към испанското момиче, и като видя, че то реагира без никакъв ентусиазъм, я помоли:
	— _Oma… bitte. Lass sie in Ruhe._*
	[* Бабо, моля те, остави я на мира (нем.). — Б.пр.]
	— _Oma_ означава баба, нали? — попита Анита.
	Пипа погледна отново Анита и потвърди с усмивка.
	— Вземи една шпатула и прави каквото аз правя. _Mach wie ich mache_* — каза й Анита, докато разрязваше тестото и оформяше топки с ръце.
	[* Прави каквото аз правя (нем.). — Б.пр.]
	Когато чу смесицата от испански и немски от устата на това яко момиче, което беше на нейната възраст, Пипа се усмихна и се захвана за работа. От тази секунда повече не обърна внимание на баба си през цялото лято. Тийнейджърките са странни същества. Достатъчно е ти да им предложиш нещо, за да се начумерят и да ти откажат. Ако това същото нещо идва от тяхна връстница, в повечето случаи им се струва фантастична идея.

	* * *

	Миришеше на тютюн. Пердетата бяха спуснати, за да спират слънчевите лъчи. Почти нямаше вятър. Къщата от детството й й се стори по-тъмна от всякога. Марина последва Анна навътре.
	— Какво има, Марина? Защо идваш, без да ме предупредиш? Защо искаш да говориш с Армандо? Ще му кажа да слезе — прошепна Анна с треперещ глас, опасявайки се от най-лошото при срещата между сестра й и мъжа й.
	— Да, моля те.
	Анна се качи бързо по стълбата, без да успее да скрие нервността си. Защо сестра й не й се бе обадила, преди да дойде?
	Марина седна на дивана. Не поиска да предупреди сестра си, защото предпочиташе да изненада Армандо и да види реакцията му. Огледа хола, разпознавайки отново претрупаната и рококо декорация на майка си. Наистина, сестра й беше продължение на Ана де Аростико… в добродушна версия. На полицата над камината още стоеше снимката на Анна, позирайки като лейди Ди, докато младият й завоевател я целуваше. Погледна скрина, студения мраморен под. Помисли си, че бе постъпила добре, като даде своята част на Анна. Тази къща вече нямаше нищо общо с нея.
	Армандо слезе с цигара червено марлборо в ръка, стъпвайки тежко по стъпалата. Марина се обърна към него. Анна вече й бе казала, че мъжът й е отслабнал много, но когато го видя, стори й се, че е остарял с десет години за няколко месеца. Анна вървеше почти невидима след него.
	— Здравей, Марина.
	— Здравей, Армандо.
	Никой от двамата не понечи да целуне другия.
	— Зает съм, кажи — каза, без да я кани да седне.
	— Ти пръв влезе в къщата, нали?
	Армандо кимна утвърдително.
	— Друг влизал ли е?
	— Аз. На следващия ден — каза неуверено Анна.
	— Знам, че е имало папка с фактури и няколко албума със снимки.
	— Не съм взел нищо. Вече казах на Анна — заяви той с категоричен тон.
	— Сигурен ли си?
	Армандо отново кимна утвърдително с глава. Марина усети как нещо стегна гърдите й. Зачерви се, знаеше, че трябва да се изправи срещу него. Въоръжи се със смелост и реши да бъде директна.
	— Лъжеш ме, Армандо.
	Марина познаваше добре погледа на зет си. Гневът тутакси избухна в очите му.
	— Щом ти казвам _не_, значи е _не_. Знаеш ли какъв ти е проблемът, Марина? Смяташ се за много умна. Важна докторка, завършила в Америка, но в действителност, скъпа, си една нещастница без личен живот. Дори те изпратиха далече още като беше на четиринайсет… за да престанеш да пречиш. Пречиш, Марина. — Усмихна се леко и завърши: — Дори собствената ти майка не те понасяше.
	Беше подъл удар, който Марина не очакваше и на който не можа да отговори. Усети, че очите й се навлажняват, докато зет й я предизвикваше с поглед. Успя да сдържи сълзите си. Трудно, но успя. Тогава, за пръв път в двайсет и четири годишния си живот на омъжена жена, невидимата й сестра реагира.
	— Как можеш да си толкова жесток, Армандо?
	— Ти не се меси.
	— Ще се меся. Ако си взел нещо, върни й го. Всичко, което е имало в онази къща, е нейно.
	— Оставете ме на мира — каза той презрително, обърна се и излезе от стаята.

	* * *

	Марина не повтори пред Матиас точните думи на зет си, но все пак му каза някои неща. По неспокойното й държане той усети, че разговорът не е бил приятен. След няколко ругатни на немски по адрес на този мъж, когото не бе виждал, а и не искаше изобщо да вижда, той я посъветва да престане да търси отговори. Щом след седем месеца издирване не бе успяла да научи нищо, беше по-добре да се откаже.
	— Лола е искала да се отплати на баба ти заради парите, които й е дала. И понеже баба ти е била мъртва, оставила е имота на вас. Това е, Марина. Скъпа, вманиачаваш се с тази история. Забрави я.
	Урсула ги извика от улицата. Матиас се показа на прозореца. Анна ги търсеше по телефона. Марина излезе неохотно. По-голямата й сестра плачеше неутешимо и я помоли за извинение. Отново.

	* * *

	Лаура и дъщеря й пристигнаха и се нанесоха в новата спалня. Само няколко часа по-късно петте деца на фризьорката взеха момичето и го отведоха в градините на картезианския манастир, където то прекара целия август в игри на криеница, на пускане на сапунени мехури и на прескочикобила.
	Зигфрид нае един джип на летището на Палма и пристигна във Валдемоса като Индиана Джоунс, с кожена шапка с перо и готов да открие най-дивите плажове на острова. Бяха останали малко, но ги намериха. Вкусна паеля, хубаво вино, Средиземно море и слънце — нищо друго не му трябваше на семейството от приятели, което имаше Марина.
	През едно августовско утро Анна се качи отзад на мотора на дъщеря си. Беемвето й отново беше в автосервиза. Когато пристигнаха, Анита влезе в работилницата с Пипа, а Анна се качи да види Марина.
	Когато влезе, огледа приятелите на малката си сестра, които нямаха нищо общо с нейните. Матиас, този път без брада и с мокра коса, гол до кръста и препасал африканско парео на кръста, милваше косата на Марина. Смееха се и говореха на английски с едно екстравагантно семейство. Лаура и един рус, небрежно облечен мъж с грозна шапка, който държеше на скута си момиченце. Предположи, че е дъщеря му. Момиченцето беше много русо, сплетено на плитки и с изцапано с „Нутела“ лице. Русият мъж му лакираше ноктите с розов лак, който му бе подарила дъщерята на фризьорката. Ниебла се бе свила в един ъгъл с изплезен от жегата език. Колко различен беше животът им. В тази каменна къщичка, забутана сред планините, всичко изглеждаше изпълнено с живот. Само на няколко километра оттам, в мраморната й къща, всичко сякаш беше мъртво.
	Ниебла излая. Марина видя сестра си и се изправи усмихната. Представи я на приятелите си. Вече привършваха закуската си. Дъщерята на Лаура искаше да отиде на плаж. Всички се отправиха с джипа към плажа Ес Тренк и двете сестри останаха сами.
	— Как си?
	— Меся хляб по цял ден, а и с тези шумни приятели…
	— Много съжалявам за…
	Марина я прекъсна. Нямаше желание да си припомня сцената със зет си.
	— Недей, Анна. Да не говорим за това, моля те.
	— Добре. Извинявай.
	Анна огледа къщата. Изглеждаше променена. Пълна. Весела. Капаците бяха отворени и вътре нахлуваше приятен ветрец. Диванът беше покрит с африкански плат, който Лаура бе донесла. Имаше детски книги и цветни рисунки на плота, четири чифта обувки четирийсет и шести номер, нарязан тютюн…
	— Къщата е станала хубава.
	— Мислиш ли? — попита недоверчиво Марина, оглеждайки разхвърляния си хол с кухня.
	— Марина, дойдох, за да ти благодаря отново.
	Марина седна до нея.
	— Няма за какво да ми благодариш.
	— Може да ти изглежда дреболия, но Анита толкова се промени, откакто идва тук. Характерът й, начинът на обличане. Не знам какво си й казала…
	— Анна, просто я изслушах. Нищо повече.
	— Помоли ме да я заведа при моята фризьорка и да я придружа да си купи дрехи. Преди година това беше немислимо. Сега обаче, откакто идва тук, се облича малко по-женствено. Е — усмихна се тя и сви рамене — мъничко.
	— Приносът не е мой — каза усмихната Марина, сочейки практичния си ежедневен тоалет на сътрудничка на неправителствена организация, състоящ се от бермуди и бяла тениска.
	Анна се засмя. Но наистина беше вярно. Дъщеря й се променяше. Все така ходеше с широките панталони от „Алкампо“, които покриваха яките й бедра, и носеше спортни сутиени, които й сплескваха гърдите, които тя толкова мразеше, но сега вместо широки тениски без деколте обличаше малко по-женствени блузки с презрамки. Освен това тази година Анита откри пред огледалото прекрасните си очи с лешников цвят, които бе наследила от дядо си Нестор. Същите очи имаха майка й и леля й Марина. Махна бретона от челото си и за пръв път се хареса.
	— Приятелките ми от Яхтения клуб, Кука и останалите, казват, че дъщерите им спят до обяд, че ходят само по купони и постоянно искат пари. Дъщерята на Кука, която изглежда толкова миличка, миналата седмица получи алкохолно отравяне и я заведоха в болница.
	Анна сведе поглед към земята. Беше й трудно да говори открито.
	— Анита винаги е била особена. Мъжкарана. Чух веднъж да го казват зад гърба ми. И за пръв път през всичките тези години казвам с гордост на приятелките ми, че тя работи по собствено желание от понеделник до неделя и че не ми иска нито стотинка от една година. Всички ме слушат почти със завист.
	Анна погледна с нежност сестра си и продължи:
	— И всичко благодарение на теб.
	Марина я хвана за ръката.
	— Ти си прекрасна майка и имаш прекрасна дъщеря. Не съм направила нищо.
	— Ако мога да направя нещо за теб, кажи ми, Марина.
	— Ще ти кажа. Ела — каза тя и стана, без да пуска ръката й. — Искам да видиш какво правим тук. Ти трябваше да станеш пекарка, не аз. Баба ни казваше, че много те бива.
	Влязоха в работилницата, където старата аржентинка, Пипа, Кати и Анита месеха хляб, облени в пот. Термометърът сочеше трийсет и девет градуса, а цепениците в пещта нажежаваха още повече въздуха.
	Урсула спореше с внучката си на немски. Никой не разбираше нищо, макар да предполагаха, че ежедневното съжителство на тези две червенокоси жени със силен характер и с почти седемдесет години разлика във възрастта едва ли е винаги лесно, а вече от цял месец бяха заедно.
	— Анна, ще останеш ли да ни помогнеш днес? — попита я ненадейно Урсула.
	— Ами… дойдох да погледам — отвърна Анна учудена.
	— Какво има да гледаш, хващай се на работа! — каза й тя, намигайки й.
	На Урсула й беше известна историята за сестринската любов, прекършена от съдбата, която толкова тежеше на Марина и на сестра й. Може би сега беше моментът всичко това да се промени… само че в момента Урсула се нуждаеше от друго — да се отърве от буйната си внучка.
	— Знаете ли? Вие двете идете на плаж. Имаме заместничка — каза тя на Анита и на Пипа. — Давам ви свободен ден, защото знаете ли какво? До гуша ми дойде от вас.
	— Мен не ме включвай — каза й Анита закачливо, имитирайки акцента й.
	— Напротив, включвам и теб. Махайте се и двете, хайде.
	Анита свали престилката си и я даде на майка си, после бързо последва Пипа и двете излязоха.
	Влязоха в къщата на Урсула и се качиха в стаята на Пипа. Приличаше на джунгла, пълна със захвърлени на пода дрехи, празни чаши и комикси. Анита вече се досети за причината на караниците на Пипа с баба й. Облякоха си банските. Пипа събра дрехите от пода.
	— Ще ми отвориш ли гардероба, Ана?
	Купчината дрехи бе набутана най-безцеремонно в гардероба. Баба й щеше да е доволна, стига да не ги вижда разхвърляни по пода. Взе петте празни чаши за вода и излязоха. Преди да затвори вратата, огледа вече малко по-подредената стая; комиксите още бяха на земята до леглото, така че ги срита под него.
	— Готово, да вървим!
	Излязоха от пекарната с изцапани с брашно ръце, метнаха се на „Веспино“-то, както правеха всеки следобед, и се отправиха натам, където ги очакваше животът. Към плажовете. Където щяха да се катерят по скалите. Да се крият сред тях. Да се подиграват на префърцунени момичета, които флиртуваха с момчетата, рошейки косите си с пръсти. Да слушат Пати Смит, Джанис Джоплин, Нина Симон… Да прекарат часовете на брега на Средиземно море и да се къпят в него. Цели два месеца Пипа се опитваше да плува в стил бътерфлай. Анита търпеливо я учеше: „Ръце, крака и вдишване, влизаш във водата, загребваш, дърпаш и се оттласкваш“ — повтаряше й тя. Пипа се нагълтваше с вода сред смехове, докато се опитваше да го направи… и да, най-вече се смееха. Двете заедно се смееха много. С безгрижен смях, с какъвто Анита не се бе смяла никога. И с течение на времето у нея се появи особено чувство към червенокосата германка, като същевременно вече не бягаше от огледалото и се харесваше малко повече. Чувстваше се добре, но вечер, сама в стаята си, изпитваше особено чувство. Излегната на леглото и кръстосала ръце под главата си, тя се питаше объркана дали това чувство е същото, което изпитват съученичките й в „Сан Кайетано“ помежду си. Защото беше красиво чувство, примесено с желанието да бъде по цял ден с нея.
	Същата вечер Анита я заведе в едно девствено заливче в най-южния край на Сера де Трамунтана. Вървяха почти четирийсет и пет минути, докато стигнат до залива Ен Басет — тайно кътче, обградено от стръмни скали, което само майоркците познаваха. Беше след единайсет вечерта. Мястото беше пусто. Когато стигнаха, Пипа съблече дрехите и банския си и се втурна гола към морето. Анита я погледна. Почувства се неудобно, но беше тъмно, така че тя също свали банския си и изтича към водата. Пипа приличаше на сирена с червената си коса, покриваща гърдите й… беше красиво. Изправи се. Водата й стигаше само до кръста. Погледна към небето и затанцува гола. Анита я наблюдаваше, потопена във водата.
	— Иска ми се да остана тук цялата година… Толкова ми липсва този рай през зимата!
	— Ако живееше тук, нямаше да говориш така.
	— Но какво ти липсва? Слънце, море, вкусна храна, този пейзаж — каза тя, гледайки внушителните стръмни скали над тях.
	— Мразя този остров. Ако можех да замина, още утре щях да го направя.
	— Какво ти липсва? — повтори Пипа, която вече знаеше за неприязънта на приятелката й към собствената й страна.
	— Не знам… предполагам, че е заради хората тук. Всички ми се струват еднакви. Излети по един и същи калъп. Селяни с пари — изцъка с език — парвенюта, сноби.
	— Всичките осемстотин хиляди? Наистина?
	Анита леко се усмихна. Обичаше да обобщава.
	— Трябва да живееш тук през цялата година, за да го разбереш. Тук се чувствам сочена с пръст. Особнячка. Различна.
	— И какво лошо има в това да си различна, Ана? Хубаво е да си различен.
	— В Германия може би да. Не и на този скапан остров.
	Целият този разговор проведоха, както винаги, смесвайки английски, немски и испански. Но след толкова летни дни, прекарани заедно, двете вече си имаха код, с който се разбираха идеално. Пипа усети тъгата й и се приближи до нея, хвана я за ръката и я накара да излезе от водата. Анита се изправи срамежливо, свеждайки поглед. Почувства се гола, каквато и беше. Гола за пръв път в живота си пред друг човек.
	— Може да идваш да ме виждаш в Хайделберг. Прекрасен град е и не е толкова студено като в останалата част от Германия.
	— Разбира се.
	— Само не ме лъжи, че ще дойдеш.
	— Ще дойда. Обещавам ти.
	— Има едно заведение, което се нарича „Кейв 54“. Там всички са особняци, така че ще се чувстваш добре. Събират се студенти и ексцентрични типове и пускат страхотна музика. Сигурна съм, че ще ти хареса. Имам една приятелка, която фалшифицира личните карти. Не те пускат, ако си под осемнайсет. Аз имам една. Ще направя и на теб.
	Тръгнаха да излизат от водата, планирайки нещата, които биха могли да направят по време на това пътуване в Южна Германия.
	Стигнаха до брега и седнаха на камъчетата, с които бе осеян плажът. Пипа обгърна коленете си с ръце и Анита направи същото. Седяха мълчаливо, сами, двете, под лунната светлина, заслушани в плисъка на вълните.
	Пипа се излегна на камъчетата, като хвана ръката на приятелката си, която също се излегна. Червенокосото момиче се доближи до Анита. Погледнаха се стеснително. Пипа прибра косата на Анита зад ухото. Анита усети как лек гъдел пробягва по тялото й. Пипа се премести още по-близо до нея и доближи устни до нейните. Отдръпна се за секунда и видя как Ана затваря очи и диша спокойно. Целуна устните й отново, още веднъж, после пак и тогава Анита отвори уста и езиците им се докоснаха срамежливо. Червената коса на Пипа се разпиля върху гърдите на приятелката й и така, докато леките вълни в залива се плискаха в девствените им тела, те бавно се отдадоха на ласките си.

	* * *

	— Дъщеря ми прекарва по цял ден с нея. Сега ти.
	— Какво значение има това за теб?
	— Има. Вие сте моето семейство. Не нейното.
	— Винаги сме били сами, Армандо.
	— Пак ли започваш да опяваш? Не искам да ходиш.
	— Приятелите й са организирали вечеря. Има рожден ден.
	— Аз поканен ли съм?
	— Ти само търсиш повод да се караш.
	— Анита също ли ще ходи?
	— Да. Ана също ще дойде. Тя вече е там.
	— Това на нищо не прилича.

	* * *

	Когато слънцето започна да залязва, Матиас и Зигфрид извадиха масата от работилницата на улицата. Анита и Пипа я застлаха с бяла ленена покривка. Анна постави две вази с огромни макове, които същия следобед беше откъснала от житната нива край шосето за Валдемоса. Същото шосе, по което преди трийсет години тичаше със сестра си, докато баща им ги снимаше.
	— Колко сме, двайсет, трийсет? — питаха се Каталина и вдовицата, докато подреждаха приборите.
	Томеу, който се беше скарал с жена си — тя очевидно не беше поканена от Каталина — отговаряше за скарата и дървените въглища. Урсула много искаше да приготви _асадо_*. Не бе го правила от години, така че тя се зае с месото. Доктор Идалго и жена му, също бивша ученичка в „Сан Кайетано“, приготвиха „тумбет“, типично майоркско ястие с нарязани на ситно зеленчуци, което вървеше много добре с печеното месо. Свещеникът обеща да ги изненада с десерта. Кметът пристигна с китарата си и билкова ракия, фризьорката дойде с петте си деца и мъжа си, който най-после щеше да паркира камиона за цели три седмици, и донесе ястие с макарони за децата. Габриел и Исабел — вино, много вино, твърде много вино.
	[* Термин, с който се означава както начинът за приготвяне на месо, предимно говеждо, месни продукти и зеленчуци чрез печенето им на дървени въглища, така и самото социално събитие, на което се приготвя и сервира печено месо в Аржентина и някои други страни в Южна Америка. — Б.пр.]
	Всички бяха облечени за случая. Каталина — с широка лятна пола и с червената жилетка на приятелката си, която й беше възтясна. Урсула, елегантна, както винаги, със семпла черна рокля и обеци с малки изумруди на ушите. Матиас и Зигфрид — по дънки и бели тениски. Анита облече дрехи на Пипа. Майоркците — по бермуди и бели ризи.
	Марина надникна през прозореца на стаята си. Вече се беше свечерило и уличните фенери заливаха с оранжева светлина улицата. Загледа се в приятелите и съседите си. Томеу спореше с Урсула, която искаше да сложи карантията на скарата. Зигфрид и Матиас опитваха да разговарят с кмета и Габриел. Каталина, Исабел и вдовицата, седнали на столове, наблюдаваха децата, които рисуваха по плочките на улицата с цветните тебешири, които им бе донесъл баща им от Холандия. Пипа и Анита се взираха в мобилен телефон и се смееха. Фризьорката държеше ръката на Лаура, гледаше й ноктите и поклащаше недоумяващо глава. Марина се усмихна.
	— А ти какво ще облечеш? — попита Анна, показвайки се на прага.
	Марина се обърна.
	— Аз… нямам нищо. Каквото нося всеки ден — отговори тя с безразличие.
	— Да, но сестра ти, която те познава много добре, се отби в „Зара“ тази сутрин.
	— Анна, нямаше нужда…
	Анна отвори плика, който носеше в ръка, и извади дълга червена рокля. Беше семпла и прекрасна, но Марина се изненада от избора на сестра си. Не беше нейният стил. Доколкото си спомняше, не бе обличала рокля от дипломирането си в „Пърлман“. Когато трябваше да бъде елегантна — а това беше само на Коледа в дома на родителите на Матиас — слагаше черен панталон и бяла риза.
	— Довери ми се — каза Анна, забелязвайки изражението на сестра си.
	Съблече се, изпълнена със съмнение към дрехата, която щеше да облече. Сложи си я и се погледна. Анна се усмихна. Марина отвори гардероба и се огледа в огледалото, окачено на вътрешната страна на вратата. Почувства се различна.
	— Седни — каза Анна, като постави плетения стол срещу огледалото. Марина се подчини, без да откъсва очи от отражението си. Анна отвори чантата си и извади несесера с гримовете.
	— Само очите.
	— Знам, досаднице.
	Нанесе долната очна линия, после горната и накрая спиралата. Застана зад нея, така че и двете се отразяваха в огледалото. Анна разплете плитката й. „Днес с разпусната коса, Марина.“ Извади четка от несесера и я среса грижливо. Без да бърза.
	Марина гледаше отражението на по-голямата си сестра, която, вече почти петдесетгодишна, я решеше както в детството им… И когато ръцете на сестра й се заплетоха в косите й, неволно изпита силно вълнение…
	Излезе от пекарната. Дългата й черна коса се спускаше върху мургавата й кожа, подчертана от червения цвят на роклята.
	Когато се появи, гостите онемяха. На Матиас тя се стори по-женствена от всякога. Защото Марина, на своите четиресет и шест години, беше прекрасна жена — отвътре и отвън.
	Бе истинско пиршество с ребърца, карантия, пържоли, наденици, които поляха с майоркско вино. Децата, които първи се нахраниха, свалиха фланелките си и започнаха да рисуват с цветните тебешири по лицата и телата си с помощта на Пипа и Анита. Свещеникът, когото Урсула бе настанила стратегически до вдовицата, хвалеше стеснително нейния стил на танцуване в _ball de bot_. Лаура и фризьорката се задълбочиха в разговор за бюджетните съкращения в образованието и за триезичието в училище. Зигфрид и кметът — за Рафа Надал и Борис Бекер, Михаел Шумахер и Фернандо Алонсо, Матиас рисуваше върху салфетка мелницата под внимателния поглед на Габриел. Исабел пълнеше непрекъснато чашите…
	След като вечерята приключи, свещеникът заповяда всички да седнат и влезе с Каталина в пекарната. Искаше лично да донесе сладкиша, приготвен от хляб, мляко, вино и канела — същия, който майка му, също овдовяла млада, му правеше всяка неделя, използвайки твърдия хляб, останал от седмицата. Поставиха четирийсет и шест свещи върху четирийсет и шестте филии и излязоха, пеейки „Честит рожден ден“. Останалите гости подхванаха песента, Марина си намисли желание, духна свещите и свещеникът, както го бе планирал, разпредели тази вкуснотия между гостите, сякаш беше осветена нафора. Благослови ги един по един и благодари на Господ за това семейство от приятели, с което го бе дарил, без да Го моли за това.
	Урсула накара Томеу да отвори бутилка шампанско и почука няколко пъти с вилицата по чашата. Гостите млъкнаха.
	— Искам да вдигна наздравица за Марина — каза Урсула, като стана от стола си — за това, че ни събра това лято всички тук, на тази улица, в това селце. Искам да ти кажа, скъпа приятелко, че за мен е удоволствие да те познавам и се радвам много, че Лола е оставила това място на теб… Казвам ти го с най-голямата искреност, на която е способна една осемдесетгодишна аржентино-германка.
	Марина се усмихна, развълнувана от сърдечните думи на съседката си, докато останалите гости се чукаха с чашите си и поискаха тя да каже нещо. Все още не се бе отърсила напълно от някогашната си стеснителност, но се изправи…
	— Искам да пием за Лола — тя взе чашата си с шампанско и продължи: — Защото благодарение на нея днес всички сме тук. Подари ми къщата си, пекарната си… приятелите си. — Усмихна се, отправяйки поглед към наредените един до друг майоркци на масата. — Живота си… Благодарение също на Лола си върнах сестра си, Анна, и моята племенница. — Тя вдигна чашата си към тях.
	Очите на Анна се навлажниха, а племенницата й се изчерви.
	— И благодарение на Лола прекарвам едно прекрасно лято, каквото никога досега не съм имала, заедно с моите добри приятели Зигфрид и Лаура — погледна към Матиас и заключи: — И заедно с мъжа ми.
	Точно когато се чукаха с чашите, Каталина неочаквано се разплака.
	— Каталина, много ти липсва Лола.
	— А ти, Томеу, какво? На теб ти липсва най-много. Да пием за нея, не искам да плача — каза тя, като си свали очилата и избърса една сълза, която се търкаляше по бузата й.
	— Марина, това е за теб — каза Томеу от бара, пресушавайки петата си чаша с вино, а после се обърна към Томеу кмета и извика: — Томеу, посвири на китарата. Знаеш коя песен.
	Кметът дръпна струните, настрои китарата и зазвучаха първите акорди на една стара хабанера, която всички присъстващи майоркци разпознаха веднага. Томеу хвана за ръката приятелката си Каталина, която сега бършеше сълзите си с една салфетка.
	— Аз ще започна, а ти се включи после — извика Томеу, изчаквайки първите акорди… и без никакво смущение, благодарение на петте чаши вино, запя:
P>
	След година на война,
	без взорът ми суша да види,
	най-после отидох в пристанището,
	за да видя моята любима.
	Когато на плажа хубавата Лола
	върви с развята коса,
	моряците губят ума и дума,
	и дори лоцманът посоката бърка.
P$
	Фризьорката, мъжът на фризьорката, Кати, Урсула, свещеникът, възлюбената му вдовица, Анна, Анита, Габриел и Исабел се присъединиха към Томеу и всички заедно запяха тази стара моряшка песен. Зигфрид, с мак, закичен зад ухото, запляска с ръце, опитвайки се да следва ритъма с дъщеричката на Лаура в скута си.
P>
	Каква радост ме обзе,
	когато кърпичка към мен размаха.
	После се приближи бавно,
	прегърна ме и дъхът ми спря.
	Моя хубава Лола, какво правя тук без теб…
P$
	Всички се засмяха заради последния стих, измислен от Томеу… И подеха песента отново. И петте майоркчета със загорели от слънцето и нашарени с тебешир телца изтичаха към кмета като маймунчета и затанцуваха около китарата му.
	Марина се усмихна с благодарност за този неочакван рожден ден. Струваше й се невъзможно, че всички тези хора пред нея са влезли в живота й едва преди седем месеца, и докато тази мисъл минаваше през ума й, Матиас я прегърна през раменете, доближи устни до ухото й и прошепна: — Искам да принадлежа към това племе.

	* * *

T>
!	| Испански | Немски | Майоркски |
	| Estropajo (парцал) | Topfkratzer | Fregall |
	| Cabrón (гадняр) | Arschloch | Cabró |
	| Forastero (пришълец) | Fremder | Foraster |
	| Extranjero (чужденец) | Ausländer | Extranjer |
	| Abrazo (прегръдка) | Unarmung | Abraçada |
	| Limón (лимон) | Zitronen | Llimona |
	| Amapola (мак) | Mohn | Rosellia |
	| Brindis (наздравица) | Toast | Brindis |
	| Vino (Вино) | Wein | Vi |
	| Pueblo (село) | Dorf Nolk | Poble |
	| Añorar (тъгувам) | Sehnsucht/vermissen | Enyorança |
	| Tribu (племе) | Stamm | Tribu |
	| Canción marinera | Seemanslied | Canço marinera |
	(моряшка песен)
T$

	* * *

	— Марина, трябва да решим.
	— Знаеш къде искам да отида, Матиас.
	— Не искам да се връщам в Етиопия.
	— Знам. Но трябва да се сбогувам със страната. Има вакантно място за три месеца в един проект за майки и деца в столицата.
	— Обмислила си го без мен — отвърна й Матиас с разочарование.
	— Лаура ми каза, преди да си замине.
	— Търсят доброволци за проекта в Пакистан.
	— Ти също си го обмислил без мен — отговори му тя тихо.
	Матиас въздъхна. Бяха водили този разговор няколко пъти. Марина знаеше, че Матиас, също като нея, упражнява професията си съвестно и всеотдайно. Само че на своите трийсет и пет години той все още изпитваше потребност да види, да опознае и да докосне света. Връзката им беше основана върху любовта и взаимното уважение. Той се бе съгласил да остане с нея в Етиопия три години. Може би сега тя трябваше да отстъпи. Марина го погледна и погали мълчаливо бузата му, давайки си сметка, че десетте години разлика във възрастта им може би започваха да тежат.
	— Три месеца, Матиас. До декември. Трябва да се сбогувам с Етиопия. Тръгнах си с мисълта, че ще се върна след седмица, и… чувствам, че трябва да затворя цикъла там.
	Матиас не отговори.
	— На Коледа ще отидем в Берлин, както всяка година, и ще изберем друга дестинация — добави тя.
	— Три месеца — отвърна Матиас със сериозно изражение. Тя се доближи до него, целуна го по устата и опря глава върху гърдите му.
	— Вече реши ли какво ще правиш с тази къща? — попита Матиас.
	— Ти наистина ли би живял тук?
	— Вчера ти казах, че бих живял… Харесвам това село, Майорка, хората — каза Матиас без прекален ентусиазъм.
	— Ако го продадем, с парите можем да купим огромна мансарда в Пренцлауер Берг.
	— Не ми го напомняй, Марина. Изпуснахме прекрасен апартамент.
	За малко щяха да купят една мансарда в този берлински квартал, който и двамата харесваха. Беше нещо, за което Матиас мечтаеше. Собствен дом. Място за тях двамата. През един август родителите на Матиас заминаха в Тайланд и те останаха цял месец в германската столица. Прекараха спокойни седмици, през които се радваха на уединение, което им беше непознато дотогава. Включиха се в живота на града през този топъл месец, когато берлинчани се изсипваха в огромните паркове със старите си велосипеди и разпускаха в _biergarten_* на брега на реката, която лъкатуши из града. Срещаха се почти всеки ден със съученици на Матиас от Валдорфското училище и със състуденти от Медицинския факултет. Някои вечери си оставаха вкъщи и вечеряха на терасата. Любеха се почти всяка нощ, бавно, без да мислят за нищо друго, освен за тях двамата. Други вечери отиваха с брата на Матиас и новата му турска приятелка на музикални концерти в нашарени с графити барове, разпръснати из огромния град… Когато се връщаха в Африка, по време на полета за Адис Абеба Марина каза на Матиас, че харесва много Берлин, на което той отговори: „Ако искаш, можем да купим заедно апартамент за нас двамата, за да живеем в него, завинаги“. Марина се усмихна леко. Помисли си, че е възможно. Тяхната Итака, техният дом. Домът, който можеше да създаде в Берлин заедно с Матиас. Когато пристигнаха в Африка, още през първата свободна неделя седнаха пред компютъра в централата и се поровиха в сайтове за недвижими имоти. Видяха стотици снимки, докато намериха мансардата в Пренцлауер Берг, и изпратиха брата на Матиас да я огледа. Беше обширен апартамент с висок таван и големи прозорци. Матиас веднага каза _да_, но Марина възпря този пръв опит да си намерят дом. После се появиха още два апартамента. Не толкова хубави като първия, но проявиха интерес към тях. Марина намери недостатъци и на двата. После се спряха на едно студио в квартал „Борн“ в Барселона, което им бе намерила Лаура. Също го отхвърлиха. И така романтичната идея да си намерят заедно собствен дом постепенно се разсея.
	[* Бирария с градина (нем.). — Б.пр.]
	— Независимо дали ще продам имота, или не, искам да уредя въпроса с пекарната. Може би има начин да го продадем, но да оставим Кати. Така или иначе до декември тя няма да може да се справи сама. Племенницата ми се връща на училище следващата седмица. А Урсула казва, че ще идва всяка сутрин, но артритът й се влошава с всеки изминал ден.
	— А Анна?
	— Анна не е работила никога през живота си. Не знам… Макар че баба ни винаги казваше, че от нея ще излезе добра пекарка. Мога да я попитам.
	— Хрумна ми нещо. Защо да не кажем на родителите ми да отпразнуват Коледа тук, вместо на двайсет градуса под нулата?
	— Щом искаш. Но те ще се съгласят ли?
	— Ще се радват да избягат за малко от студа. Може да дойде и брат ми. Между другото, приятелката му туркиня е бременна. Не разбирам брат ми. Едва се оправя със себе си.
	Матиас угаси лампата в спалнята, затвори очи и прегърна Марина през кръста.
	— Наистина ли би живял тук цял живот? — попита тя. — Ако продадем, можем да купим нещо по-малко тук и друго в Берлин… Два милиона евро са много пари — Марина млъкна, очаквайки Матиас да й отговори, но той не го направи. — Да си призная, не съм много сигурна в това, което говоря.
	— Да, скъпа, да — каза той уклончиво. — По-добре си изясни какво искаш и после ще решаваме.
	Тези колебливи думи на Матиас разкриваха един нерешен от двамата проблем. Две години по-рано, петнайсет минути след като анулираха покупката на студиото в квартал „Борн“ в Барселона, Матиас, възползвайки се от отсъствието на Марина, попита Лаура защо Марина вижда недостатъци във всички жилища, които оглеждаха, като по този начин осуетява възможността да си намерят дом. Дом за двамата. Лаура се опита да му помогне да разбере приятелката й:
	— Когато те изгонят от собствения ти дом на четиринайсет години, цял живот се опитваш да намериш мястото, което са ти отнели. Място, което вече не съществува.


>	7.
>	Животът ми без теб и късче хляб

#	ОБИКНОВЕН ХЛЯБ БЕЗ МЕСЕНЕ
	_Необходими продукти:_
	500 г пшенично брашно
	300 мл вода
	5 г суха мая
	3 г сол
	10 мл зехтин
	_Начин на приготвяне:_
	Сложете всичките продукти в купа. Смесете ги добре с шпатула. Покрийте купата с кърпа и оставете да почине цяла нощ. Ако на сутринта тестото е останало леко воднисто, добавете брашно, докато добие подходяща плътност. Сгънете го няколко пъти и го оформете по ваш вкус. Загрейте предварително фурната и сложете тестото да се пече в продължение на 40 минути на 220°С. Извадете го. Обърнете хляба с долната част отгоре и го поставете отново във фурната за 10 минути. След като извадите хляба, леко го чукнете няколко пъти. Ако ударите звучат на кухо, значи, вече е изпечен.

	* * *

	Калеб ги чакаше нетърпеливо на летището. Когато ги видя да излизат, се хвърли към тях. Винаги имаше мили думи за любимите си сътрудници. Не позволи на Марина да носи раницата си. Свали я от раменете й и се отправиха към колата. Веднага ги информира за всичко. Ариц и Она се върнали в Мундака, а Маноло и превзетата френска сътрудничка споделяли една стая през трите месеца, които прекарали в къщата на „Лекари без граници“. Самала станала баба за десети път… Марина гледаше през прашното стъкло на джипа кипящия от живот Адис Абеба. Пъстроцветният пейзаж, който й беше толкова познат. Преди девет месеца бе минала по същия път с бебе в ръце. Как ли беше Наоми? Може би бе имала късмет и я бяха осиновили. А може би не.

	* * *

	— Закъсня — каза Каталина и хвърли запалена кибритена клечка в пещта.
	Анна погледна ръчния си часовник, който показваше пет и трийсет и една. Една минута закъснение. Не отговори нищо и си сложи престилката. Армандо се опита да й забрани да работи в пекарната само защото принадлежеше на сестра й. Заплаши, че ще я остави без месечна издръжка, която бе намалил на петстотин евро. Щом вече щяла да получава заплата, нямало защо да й дава повече пари. Анна отново събра смелост. „Прави каквото искаш, Армандо. Все ми е едно. Но не смятам да отивам отново в Швейцария.“ И след тези думи Анна излезе от вкъщи и на своите почти петдесет години се отправи към първата работа в живота си.
	— Кати, не бързай толкова — каза Урсула, влизайки в пекарната.
	И започна обичайната рутина — месене, втасване и печене…
	Беше септември, работата в пекарната бе намаляла и минаха на зимно работно време — от осем до два. Камбаната на църквата удари един часа.
	— Сигурна ли си, че ще се справиш сама? — обърна се начумерено Каталина към Анна.
	— Доверете ми се, Каталина, сметките не са толкова сложни.
	Излезе, мърморейки недоволно. Предпочиташе Марина… но какво да се прави.
	Когато Анна остана сама в пекарната, неволно се усмихна.
	Не се замисли особено за този свой пръв работен ангажимент в живота си, но забелязваше, че се чувства добре. Изчисти грижливо пещта отвътре, както й бе показала Каталина. Когато разтреби помещението, излезе и седна на каменната пейка. Ниебла, както винаги, се припичаше на слънце. Урсула отново бе поела грижата за нея. Кучката стана и постави вечно олигавената си муцуна върху пейката. Анна погледна старото куче и с лека погнуса го почеса с показалеца си зад ухото.

	* * *

	Марина беше забравила колко бързо се изнизват дните в Африка. Работата беше толкова напрегната, че човек изпадаше в състояние, в което часовете се усещаха като секунди. Можеше да прегледа сто жени и деца на ден. Въпреки деветчасовия работен ден тя не си тръгваше, без да приеме всеки, който беше дошъл в центъра. Някои жени чакаха, без да се оплакват, в продължение на шест часа с децата си. И отново започнаха нощите, в които спеше малко в търсене на невъзможни решения за болестта на любимия си етиопски народ.
	След шест дни настъпи неделя, първият й почивен ден.


	— Това ли е пътят за сиропиталището? — попита Марина, загледана в нивите с теф, които й се стори, че бе видяла преди девет месеца.
	— Мисля, че да.
	— Може би Наоми е още там.
	— Да отидем, ако искаш.
	След пет минути намериха розовата къщурка, в която бяха оставили момиченцето. Приближиха се до входната врата. Както и миналия път, беше полуотворена. Марина почука с кокалчетата на пръстите си и надникна вътре.
	— _Ëndemën aderu_ — каза Марина, повишавайки глас.
	Веднага се появи жената с добрите очи и с бебе в ръце, което хранеше с биберон.
	— Здравейте — отговори етиопката на английски.
	Марина я позна.
	— Помните ли ни?
	Тя ги изгледа мълчаливо. Малцина бели идваха в сиропиталището. Осиновителите взимаха деца от държавните домове.
	— Да, спомням си. Вие донесохте Наоми, нали?
	— Да.
	Бебето, което носеше в ръце, се разплака.
	— Още ли е тук?
	— Да. Там, където я оставихте. В същото легло. Идете да я видите. Ще се опитам да приспя това бебе, което донесоха днес.
	Марина и Матиас тръгнаха по тесния коридор. В стаите няколко жени хранеха сираците. Марина пожела несъзнателно Наоми да я познае и отиде при желязното легълце.
	Наоми седеше в леглото, хванала с ръчички железните пръчки, и гледаше към вратата, откъдето влизаше светлина.
	— Здравей, миличка — каза тя нежно, като се приближи до нея.
	Наоми не вдигна очи, нито помръдна. Гледаше втренчено слънчевите лъчи, нахлуващи през вратата. Марина протегна ръце към нея и я вдигна.
	— Здравей, Наоми — повтори тя нежно.
	Момиченцето обгърна с крачета кръста на Марина. Мълчаливо, без да издаде никакъв звук. Без да я погледне.
	— _Hallo, schönes Mädchen_* — каза Матиас, милвайки бузата й.
	[* Здравей, хубаво момиченце (нем.). — Б.пр.]
	Всеки един продължи да говори с нея на своя език, както бяха направили, когато това момиченце бе влязло в живота им. Наоми обаче не реагираше на нито една дума. Не ги гледаше. Не правеше никакъв жест. Нищо.
	Детегледачката мина зад тях.
	— Искаш ли да я нахраниш?
	— Да. С удоволствие.
	Даде й едно от четирите шишета, които носеше в ръка.
	— Може ли да я нахраня навън?
	Излязоха и седнаха на желязната пейка срещу фасадата.
	Наоми отвори устица, очаквайки вечерната си доза мляко. Без да погледне нито веднъж Марина. Дори когато пъхна биберона в устата й, не установи визуален контакт с нея. Изпи бавно млякото, беше се научила да не бърза. Тялото й се нуждаеше не само от храна, но и от допира на друго човешко същество. Бе се научила несъзнателно да пие бавно, защото до следващото мляко я очакваха само пръчките на леглото.
	— Наоми — каза тихичко Марина.
	— Странно е, че не реагира. Да не би да не чува? — попита Матиас.
	Чуваше и не беше странно. Никой не поглеждаше тези деца и те не поглеждаха никого. Детегледачките не бяха в състояние да им отделят достатъчно време. Даваха им млякото, за да задоволят жизненоважната потребност от храна, но не и вниманието и обичта, от които се нуждаеше всяко дете.
	— Ще се поразходя с нея. Имаш ли нещо против да отида сама? — попита Марина.
	Тя се изправи и я притисна до гърдите си. Потупа я лекичко по гърба, за да се оригне, и тръгна по шосето, по което бяха пристигнали. Бяха сами. Сигурно никога не се бе отдалечавала толкова от вратата на сиропиталището. Забеляза, че Наоми е опряла главица върху рамото й, и продължи да върви с нея, докато стигна до нивата. Спря и си спомни думите на Лаура: „Децата, дори новородените, трябва да чуват гласа на възрастен, който да им говори с нежен тон. Свикват с тембъра на този глас и той им вдъхва сигурност и спокойствие. Трябва да им се говори, няма значение какво…“
	— Знаеш ли, Наоми, там, където съм родена, в Майорка, също имаме ниви, като тази пред нас, но не са ниви с теф, а с жито. И понякога сред житото поникват прекрасни червени цветя, диви цветя с наситен червен цвят… наричат се макове.
	Усети, че Наоми се раздвижва. Сякаш искаше да промени позата си. Свали я лекичко надолу и тя обгърна с крачета талията на Марина. Но не поиска да я погледне.
	— Наоми, погледни ме, миличка, моля те.
	Помисли, че може би е уплашена. Но не изглеждаше уплашена. Само ако можеше да разбере какво минава през главицата на това осеммесечно бебе, което й изглеждаше най-тъжното бебе, което бе виждала през живота си. Не й хрумна какво друго да й каже. Само усещаше как я обхваща огромна тъга. Започваше да се смрачава, може би беше по-добре да я сложи да спи в легълцето й. Тръгна бавно и отново, както бе направила в първите дни след раждането й в пустинята на Афар, прошепна в ухото й: „Нани, нани, детенце мило, клепките тежат, вече се е свечерило…“.
	И тогава Наоми за пръв път вдигна главица и я погледна, разпознавайки тази мелодия, която бе чула в първите дни от живота си. Кафявите й очи се изпълниха с тъга и мълчаливо, както се бе научила да го прави през тези осем месеца, заплака.

	* * *

	В понеделник Анна пристигна в пет и петнайсет. Отвори вратата на пекарната и влезе в работилницата. В този ден тя щеше да зареди пещта с маслиновите клони и дъбовите и бадемови цепеници. Запали ги. Каталина влезе точно в пет и половина. Изненада се, че вече всичко е подготвено, но не каза нищо. Анна направи закачлива гримаса и след като поздрави сърдечно тази сприхава жена, започна да меси. Работеше вече втора седмица в пекарната. Знаеше имената на жителите на селото, на свещеника, на кмета, на фризьорката и на петте й деца. Всички тъгуваха за Марина и за мъдрите й съвети, които, както твърдяха те, бяха подобрили здравето на обитателите на Сера де Трамунтана. И както винаги, Анна беше горда, че е сестра на тази жена, която всички възхваляваха.
	В един часа Каталина си тръгна. Когато Ниебла я видя да се отдалечава по уличката, влезе в работилницата, както правеше винаги. Анна нежно я подкани да излезе и й даде парче твърд хляб. Двете бързо се бяха сприятелили. Върна се в работилницата и се приготви да я почисти. Чу, че вратата се затваря. Изненада се. Избърса изцапаните си с брашно ръце в престилката и излезе да види кой е. Когато го видя, забрави за трийсетте години, които бяха пропуснали да бъдат заедно.
	Антонио тръгна към нея. Обгърна със силните си ръце лицето й и без да чака позволение, я целуна. Сложи я да седне на масата и свали престилката й.
	— Антонио, аз…
	— Мълчи — заповяда той тихо, докато й разкопчаваше сутиена.
	Целунаха се страстно. Антонио спря и видя желанието в очите на Анна. Тя срамежливо сведе поглед, без да знае какво да каже. Затвори очи и се остави той да я целува и да поеме инициативата. Тя не се осмеляваше. Целуна шията й, после раменете, прокара език по гърдите й, разпознавайки малките им зърна и усещайки как набъбват постепенно, също както първия път, когато ги докосна. Оперираните й гърди го накараха да се усмихне, нищо повече. Усети, че получава ерекция, но изчака. Анна се възбуждаше и усещаше как сърцето й бие бясно. Антонио погали бедрата й, докато й вдигаше полата. Накара я да легне на изцапаната с брашно маса и внимателно вдигна краката й. Без да свали бикините й, я помилва по пубиса. Анна стенеше тихо със затворени очи. Знаеше, че той я гледа, и изпитваше странно чувство, смесица от удоволствие и срам, но толкова силно го желаеше… Усети как желанието й я пронизва цялата и стига дълбоко в нея. Антонио целуна колената й и ближейки бедрата й от вътрешната страна, се приближи постепенно до слабините й. Поигра си с бикините й с езика и с ръцете си, възбуждайки Анна все повече. Спираше, не бързаше… и тя преставаше да стене. Тогава той започваше отново и отново. Анна се заизвива, вкусвайки насладата.
	— А ти? — попита го свенливо.
	Антонио не отговори и свали бикините й. Забеляза влажния й пубис и го заблиза, докато чуваше как стене от върховно удоволствие. Антонио се изправи. Видя я гола, пред него, за пръв път. Разкопча панталона си, приближи тялото на Анна към члена си и проникна в нея с желанието, което бе сдържал цял живот. Анна изстена от удоволствие, надигна се и прегърна този мъж, когото толкова бе обичала и когото чувстваше, че отново обича.
	— Толкова копнеех за този момент — каза й Антонио тихичко, докато прокарваше ръце по гърба й. — Погледни ме, Анна, моля те.
	Анна го погледна и Антонио отново проникна в нея, този път по-нежно.
	— Никога не съм те забравял, Анна.
	Анна сведе поглед. Той доближи ръце до лицето й, погали я и я целуна.
	— Погледни ме… никога, Анна.
	— И аз не…
	Целуна я, без да я остави да довърши фразата. Бяха се желали толкова години един друг и се бяха чакали търпеливо, защото никой от двамата не си бе представял, че любовта им ще свърши в младостта. И докато годините неумолимо минаваха, всеки от тях си бе мислил как ще се срещнат отново. Приемаха го като неосъществима мечта. Може би Анна повече, отколкото Антонио. Но в редките случаи, когато той се бе връщал на острова, си бе представял как би протекла срещата им, ако изобщо това се случеше. Бяха се разделили не защото любовта си бе отишла, а защото съдбата бе пожелала така.
	Антонио се възбуждаше все повече. Затвори очи и се опита да изчака Анна, но не успя и прегръщайки я силно, свърши. Усещайки все още последните секунди удоволствие, той излезе от Анна… целуна я по устата, по шията и внимателно я накара отново да легне; целуна я по корема и отново слезе надолу, към пубиса й.

	* * *

	— Не мога да я оставя тук, Матиас. Не мога. Не съм спала цяла нощ. Не мога.
	— Марина, успокой се. Какво каза? — отвърна й Матиас, докато търкаше очите си, и погледна ръчния си часовник.
	Марина седна до него с чаша горещ чай в ръка. Беше пет сутринта. Бе изчакала този час, за да събуди Матиас.
	— Аз… — въздъхна. — Никога не съм изпитвала потребност да бъда майка, Матиас. Говорили сме за това. Никога, Матиас, а съм на четирийсет и шест. Но чувствам, че това момиче е част от мен. Изпитвам вина, че я доведох в този скапан свят, в който живеем.
	Матиас се надигна в леглото, без да иска да разбере думите на Марина.
	— Не говори така.
	— Но е вярно. Какъв живот я очаква? Вчера изпитвах желание да прекарам при нея цялата нощ… да я доведа тук. Когато я оставих да спи в леглото, се почувствах ужасно! За нея щеше да е по-добре да умре, прегърнала майка си. Колко хиляди сираци има в тази страна? И колко още ще има? Толкова ли е трудно да се спре това? Няма да я оставя тук.
	— Но, Марина, какво искаш?
	— Не знам, Матиас… Да я осиновя.
	— Да я осиновиш? — повтори невярващо той.
	Марина издържа погледа му.
	— Да.
	Матиас се надигна в леглото. Отговори й след няколко секунди.
	— Не разбирам какво ми говориш и не знам какво да ти кажа.
	— Не искам да ми казваш нищо.
	— Да, но ние сме двойка, Марина. И внезапно ми съобщаваш нещо, което аз не искам.
	Матиас погледна Марина. Познаваше я добре и знаеше, че макар да не му го казва, изпитва нужда да я прегърне. И въпреки че не одобряваше това, което му бе съобщила, я прегърна.
	Когато Марина усети ръцете на Матиас да я прегръщат, тя изведнъж рухна и се разплака.
	— Виждали сме хиляди деца в много по-лоши условия. Какво ти става? — попита я той, бършейки сълзите й.
	— По-лоши може би, но не са били толкова самотни. Не знам какво ми става, Матиас. Може би е… не знам.
	Не посмя да му каже причината. Срамуваше се, чувстваше се егоистка… припомняйки си усещането за самота в юношеството си. Сама, плачейки мълчаливо на осем хиляди километра от семейството си. Душата й се късаше, когато се раздели с тях завинаги, но тези четиринайсет години бяха изпълнени с ласките на баба й, с прегръдките на баща й и с компанията на сестра й. Съзнаваше, че й бе липсвала обичта на майка й, но въпреки че това й тежеше, невидимият багаж, който носеше в сърцето си във всички страни, където отиваше, беше все така пълен със спомена за тези години, прекарани с тези три човешки същества. И мисълта, че това момиченце, което тя бе довела на бял свят, нямаше да има нищо по нейна вина, изпълваше с тъга сърцето й.
	Всеки ден, до декември, отиваше да й дава последния биберон. Започваше работа в седем сутринта, а в четири Калеб, който живееше близо до сиропиталището, я закарваше там. Разбра се с детегледачките, които се радваха, че имат помощничка, като преди това взе разрешение от служителя, който управляваше местното сиропиталище и когото видя само три пъти през тези три месеца. Беше висок и слаб мъж на средна възраст, надменен и възпитан, който сам предложи съдействието си на европейската лекарка, която помагаше през следобедите. Обясни й процедурата за осиновяване, която Марина трябваше да изпълни. Беше сложно, понеже, като европейка, трябваше да извърши всичките формалности по осиновяването от Испания. Матиас я придружаваше в неделните дни, без да приема сериозно желанията на жена си.
	След два дни Наоми вече разпознаваше Марина и щом чуеше гласа й, я поглеждаше. След седмица се хващаше с ръчички за пръчките, изправяше се в леглото и приклякваше, за да я вземе. След три седмици плачеше, когато я оставяше в леглото, и тя отново я взимаше в ръце и я разхождаше по черния път до нивите с теф…

	* * *

	Любовници. Не беше трудно да запазят в тайна връзката си. Имаха на разположение къщата над пекарната, а Марина щеше да се върне чак в края на декември. Антонио излизаше всеки ден от сервиза в два без една минута, с каска и пълна газ, и в два и четвърт вече беше във Валдемоса, като преди това поздравяваше местния полицай, който също беше моторист и се правеше, че не забелязва превишената скорост, с която караше Антонио… В това село се глобяваха чужденците, и точка. Анна винаги го посрещаше с готов обяд. Хранеха се спокойно — когато Антонио искаше, разбира се. Защото Антонио беше палав като деветнайсетгодишен хлапак. Да. Как да го опиша, без да изглежда вулгарно — беше мръсник, но мръсник в положителния смисъл на думата. От онези мъже, които — докато например си ядеш спокойно ябълката за десерт — ненадейно пъхат ръка в деколтето ти и те сграбчват за гърдата, вдигат те от стола, опират те до стената, докато те целуват страстно, свалят ти грубо бикините и те чукат, без да забравят за теб, разбира се. Стараят се този дивашки секс да те възбуди колкото тях. Също както го направи първия път върху масата, покрита с брашно, с Анна, но все по-невъздържано с всеки изминал ден. Бяха счупили две чинии, бутилка вино, а за малко и прозореца…
	Не беше трудно да излъже Армандо. Анна му каза, че остава в пекарната, за да приготви тестото за следващия ден, и че втасването е важно и трябва да се наглежда, така че тестото да бухне правилно. На Армандо вече всичко му беше безразлично.
	Септември, октомври, ноември, декември… бяха най-истинските, най-забавните, най-страстните месеци в живота на Анна. Наистина бяха.
	На 22 декември Марина и Матиас се връщаха на острова…
	— И сега какво, Анна? Цял месец няма да те виждам? Какво ще правиш на Нова година? Ще ядеш гроздовите зърна* с мъжа си, сякаш нищо не се е случило, и ще си пожелаете весела година? — попита я Антонио. — Не мога да понеса това, Анна.
	[* По традиция испанците изяждат 12 зърна грозде в полунощ на 31 декември; според поверието това ще им носи щастие през дванайсетте месеца на предстоящата нова година. — Б.пр.]
	Анна не отговори. Бяха избягвали темата и живееха в тази къща, сякаш бяха нормална двойка.
	— Спиш ли с него?
	Анна се ядоса. Току-що се бяха любили. Моментът не беше подходящ да задава такива въпроси. Надигна се и го погледна в очите.
	— Не, Антонио. Не спя с мъжа си. Вече ти казах. Никога — заяви тя искрено, гледайки го в очите, които за пръв път й се сториха неуверени.
	И не лъжеше, нямаше никаква връзка с мъжа си. Бе направила онзи злощастен опит, който продължи два месеца, но противно на това, което очакваше, вместо да го почувства по-близък, изпита отвращение… и повече никога.
	— От години не спя с него. Повярвай ми, моля те.
	И Антонио й вярваше, но със задълбочаването на връзката им самият факт, че мъжът й спи в същото легло с нея, го дразнеше.
	— Искам… искам да съм с теб завинаги, Анна.
	Замълчаха. И Анна желаеше същото. Но какво можеше да направи? И не беше само Антонио. Ами Анита? Анита и търсенето й на идентичност, защото, откакто учебната година бе започнала, тя отново стана предишното начумерено и самотно момиче, което в някои дни се държеше добре, в други — зле, или се изолираше, или крещеше, или споделяше.
	— Но какво да направя, Антонио? Да изхвърля мъжа си от вкъщи, когато в момента няма къде да отиде, а ти да дойдеш да живееш при нас?
	— Ела при мен в Естака. Знам, че къщата е малка и влажна… но ни стига.
	— А дъщеря ми? Тя е голямо момиче, с една глава по-висока от мен. Няма да дойде да живее с нас. Няма да иска.
	— Единствено знам, че не искам повече да крия връзката си с теб. Не искам, Анна. И двамата вече не сме първа младост. И още нещо, Анна. Трябва да се научиш да бъдеш себе си. Да взимаш собствени решения. Да не се боиш от хорското мнение. Да не ти пука какво ще кажат приятелките ти от Яхтения клуб — каза той с твърд и леко рязък глас, без да повишава тон.
	Анна не знаеше какво да отговори на всичко това. Съзнаваше, че е прав и че спазването на благоприличие й беше втълпено още от малка.
	— Извинявай, не исках да кажа това — добави Антонио, като се доближи до нея и я целуна по устата. — Просто си помисли, моля те. Разбирам, че това, което ти предлагам, не е лесно, и знам, че наближава Коледа и че човек трябва да е със семейството… аз също трябва да видя братовчедите си и децата им, и чичовците, и лелите, чакат ме обеди, вечери, подаръци… Като всички. Ако дъщеря ми беше тук, и аз щях да искам да прекарам празника с нея, но, Анна — каза той, като я целуна — макар да не е никак лесно да осъществим мечтата да живеем заедно, нека започнем, като прекараме края на годината в Естака, с приятелите и съседите ми, и да спим за пръв път в къщата ми, без да бързаме и без да се крием. На следващия ден ще ядем печена прясна сардина. След всичко, което преживяхме, заслужаваме това, не мислиш ли, Анна?

	* * *

	— Кука и Куро организират празненство в дома си на 31-ви — каза й Армандо на 25 декември по време на коледния обяд, докато си отрязваше парче пуйка.
	Анна не отговори нищо. Армандо също не чакаше отговор. Просто щяха да отидат.
	— Приготви ли си куфара? — обърна се Анна към Анита.
	— Да — каза Анита, като се усмихна. — Татко, трябват ми малко пари.
	— Нямам — отвърна той, без да я погледне.
	— Аз имам. Не се тревожи — каза майка й. — С баща ти сме пътували доста, но никога не сме ходили в Германия.
	— Пипа ми каза, че Хайделберг е един от най-красивите градове в страната.
	— Гордея се с теб. На твоята възраст не смеех да отида сама до ъгъла — каза Анна, милвайки косата на дъщеря си. — Тази прическа много ти отива.

	* * *

	Когато Марина влезе в стаята си във Валдемоса, първото, което направи, бе да постави в рамка една снимка, която Калеб бе направил на тримата. На нея Матиас бе прегърнал през рамо Марина, която държеше Наоми в скута си.
	Родителите на Матиас, брат му с бременната си турска приятелка и синът му от първата му жена пристигнаха от Берлин в Майорка на 25 декември. Щяха да останат във Валдемоса до 6 януари. Родителите на Матиас отседнаха в хотела на Габриел, а брат му, приятелката му и синът му се настаниха в килера, превърнат в спалня.
	Декември беше топъл и слънчев, температурата не падаше под дванайсет градуса. Семейството на Матиас очакваше с огромно нетърпение да посрещне Нова година, участвайки в испанската традиция с гроздовите зърна. В началото мислеха да я отпразнуват вкъщи, но Марина прецени, че ще е много по-добре да отидат в бара на Томеу, заедно с всички жители на Валдемоса, поглъщайки по едно гроздово зърно пред телевизора при всеки удар на часовника на площад _Пуерта дел Сол_ и прекарвайки последните минути като всички испански семейства — _дали да не обелим зърната, на мен пък ми харесват небелени, това е най-скъпата реклама в годината, това са четирите удара преди дванайсет, не, още не, млъкнете, деца, ще пропуснем ударите на часовника_…
	Винаги е за предпочитане да прекараш 31 декември сред приятели или, разбира се, с истинската любов в живота ти.
	И настъпи 31 декември… и празненството на Кука и Куро.
	Армандо си връзваше вратовръзката. Анна облече черна прилепнала рокля с гол гръб, която си бе купила в „Кортана“ преди няколко години, но изглеждаше като нова и й стоеше добре. Влезе в банята. Затвори вратата, огледа се в огледалото и си пое въздух. Антонио щеше да я чака след един час при ротондата на Палма и оттам щяха да отидат в Естака.
	Не бе посмяла да каже на мъжа си, че няма да присъства на празненството в дома на приятелите им. Реши, че е по-добре да му съобщи в последната минута. През изминалата седмица прехвърли през ума си стотици лъжи, които би могла да каже на Армандо, докато намери най-подходящата.
	— Анна, побързай, ще закъснеем — каза Армандо, чукайки на вратата на банята.
	Анна се обърна и усети как сърцето й започна да бие по-бързо. Да мълчи за връзката си с Антонио, беше едно, а съвсем друго — да лъже. Анна отвори вратата на банята и се усмихна насила на мъжа си. Армандо взе ключовете на колата и заедно излязоха от спалнята. Слязоха по стълбата. Той гасеше лампите след себе си. Взеха палтата и ги наметнаха на раменете си.
	— По-добре да отидем с твоята кола. Ще има полицаи на всеки ъгъл.
	— Армандо.
	Погледна мъжа си.
	— Няма да дойда.
	— Как така няма да дойдеш? Къде няма да дойдеш?
	— Няма да дойда на празненството у Кука и Куро.
	— Но какво говориш? — каза Армандо с презрителен тон.
	— Ще посрещна Нова година със сестра ми във Валдемоса.
	— Какво?
	— Да. Покани ме да отида и… може и ти да дойдеш, ако искаш — каза Анна колебливо, свеждайки поглед.
	Армандо се изсмя иронично.
	— Не говори глупости и се качвай в колата.
	— Знаех, че ще се ядосаш и… Покани ме вчера. Затова не ти казах по-рано.
	— Виж, Анна. Ще дойдеш на празненството и след полунощ върви, където искаш — каза той, повишавайки глас.
	— Не. Съжалявам — отвърна му тихо Анна.
	— Анна, ако обичаш, качи се в колата — заповяда й той.
	Армандо отвори вратите на колата си. Анна не мръдна от мястото си.
	— Анна, качи се.
	— Добре. Но ще си тръгна веднага след дванайсет. Тогава ще вземем двете коли — отвърна му Анна и извади ключовете на беемвето от чантата си.
	— Ще вземем двете коли и после ще видим дали ще ходиш някъде — каза Армандо, като влезе в колата си и тръшна вратата.
	Анна се качи в своето беемве. Подкара нервно след мъжа си, мразейки се. Стигнаха до къщата на Кука и Куро. В градината вече имаше над двайсет коли. Фасадата беше украсена с червен неонов надпис на английски: „Happy New Year“.
	Армандо паркира и слезе. Анна паркира след него. Угаси фаровете на колата. Видя как Армандо поздравява Шеска и мъжа й, които бяха дошли заедно с учителя по йога на Кука и новото му гадже, една млада чужденка, облечена с оранжево сари, която й се стори позната.
	Анна понечи да извади ключовете от контакта. Помисли си, че Антонио вече сигурно я чака на ротондата на Палма. Изпита ярост към себе си. Съжали, че е страхлива, както е била винаги, цял живот. Отново погледна към мъжа си. Жестикулираше прекомерно, усмихнат, опитвайки се да прикрие тревожното си състояние, което, без съмнение, беше известно на всички на острова. Армандо и Шеска махнаха с ръка на Анна да слезе от колата. И тогава тя си даде сметка за цялата фалшивост на усмивката на мъжа си и за цинизма в жеста на приятелката си.
	„След всичко, което преживяхме, заслужаваме това, Анна. Не мислиш ли?“ Думите на Антонио пронизаха съзнанието й.
	Даде на заден ход. Въздъхна и натисна газта. Колата потегли и без да мисли, тя завъртя волана и излезе от къщата на приятелите си. Антонио вече я чакаше от четвърт час. Караше възможно най-бързо, докато стигна до площад „Еспаня“, където имаха среща. Видя го да седи на мотора и да гледа ръчния си часовник. Анна натисна клаксона. Той се изправи и се усмихна. Паркира беемвето зад мотора. Без да угаси светлините, слезе от колата, остави вратата отворена и се хвърли към него. И този път тя го целуна по устата, без да я интересуват чуждите погледи.

	* * *

	— Марина, не искам да ставам баща. Не изпитвам нужда. Още по-малко — на бебе, което не е мое — призна той. — Чувствам се като глупак, защото знам, че не говорим за теб, говорим за Наоми. Но искам да съм честен с теб. Не искам. Съжалявам.
	Марина се бе обадила в Института за социални дейности, за да се информира за процедурата за международно осиновяване. Даде си името, за да участва в първата разяснителна беседа, която щеше да се проведе в средата на януари в Палма.
	— Какво да направя? Да остана в Майорка и да дойда на беседата за осиновяване? Няма да бъда щастлив. Харесвам живота, който имаме, Марина. Обичам професията си. И според мен тя е несъвместима с отглеждането на дете. Ти наистина ли си наясно с това? Ще напуснеш „Лекари без граници“.
	Марина кимна утвърдително с глава. Беше напълно наясно. Бе взела това решение без капка колебание. И истината беше, че в момента, вместо да е в Майорка и да прекарва празниците с приятелите си във Валдемоса и със семейството на Матиас, желаеше да е в онова бедно сиропиталище при Наоми.
	Това беше първата им криза като двойка и щеше да е трудно да я преодолеят. Бяха добър екип. Обичаха се. Уважаваха се. Животът обаче ги поставяше пред първото изпитание. След като разговаряха дълго, решиха, че ще продължат връзката си, но Матиас щеше да се върне към работата си на сътрудник, а Марина щеше да направи постъпки като самотна майка за осиновяване на етиопското момиченце, на което бе спасила живота.

	* * *

	Анна отвори очи. Антонио продължаваше да спи безгрижно, несмущаван нито от слънцето, което проникваше в бедната рибарска къщурка, нито от вълните, които се разбиваха в брега на няколко метра от тях. Загледа се в него… влюбено.
	Чантата й беше на пода. Извади мобилния телефон, на който бе изключила звука. От мъжа й нямаше ни вест, ни кост, имаше само съобщение от Анита: „Честита Нова година, мамо. Благодаря ти, че ме пусна да дойда в Германия. Харесвам тази страна. Обичам те много“.
	„Обичам те много“ — това бе написала дъщеря й. Никога не й бе казвала тези думи и те бяха най-хубавият подарък в първия ден от годината.
	Ръцете на Антонио обгърнаха тялото й.
	— Оттук няма да избягаш никога — заплаши я той шеговито, целувайки гърба й и в ерекция (без да искаме да сме вулгарни, защото „в ерекция“ беше естественото състояние на Антонио).
	— Днес командвам аз — каза му Анна нежно, като се обърна към него и го целуна по устата. — Днес ще го правим бавно… както ми харесва на мен.
	И на този 1 януари 2011-а те се любиха бавно, желаха се, прегръщаха се и се гледаха в очите, и се обичаха с всяка секунда все повече, и се заклеха във вечна любов…
	Животът обаче не е какъвто искаме да бъде, а е такъв, какъвто е, и понякога може да е много гаден. Точно в този ден Антонио откри в гърдата на Анна смъртоносната бучица, която щеше да я отнесе в гроба година по-късно.

	* * *

	Беседата за осиновяването щеше да се проведе в Института за социални дейности в Майорка, който се помещаваше в същата сграда, където беше Имотният регистър.
	Марина влезе решително с личната си карта в ръка и я подаде на охранителя с глуповатото лице от миналия път.
	В малкото преддверие чакаше една безлична двойка и една жена, която излъчваше тъга от всяка пора на тялото си. Поздрави лаконично и в отговор получи задружен шепот за добре дошла, но никой не я погледна.
	Появи се една служителка, която се представи и ги заведе в малко функционално помещение с десет индивидуални чина, разположени в кръг, бяла дъска, бюро и проектор.
	Казваше се Марта. Беше психолог и педагог и от десет години отговаряше за осиновяванията в Института за социални дейности в Майорка. Тя щеше да им помага в процедурата по осиновяването, която щеше да бъде много дълга, както тя ги предупреди от първата минута на беседата.
	Беше повтаряла тази беседа стотици пъти, откакто постъпи на работа в общината на Палма. Говореше любезно, но ясно и бързо. Приближи се до дъската, взе един маркер и написа:
C>
	— Международно осиновяване
	— Национално осиновяване
	— Осиновяване на деца със специални нужди
C$
	Обясни им, че това са три много различни процедури на осиновяване, и попита присъстващите какъв вид осиновяване желаят. Безличната двойка искаше да осинови бебе от чужбина, за предпочитане от Китай, поясни жената. Пълничката самотна майка обясни, че би взела дете и със специални нужди. Марина каза, че ще осинови дете от Етиопия, без да обяснява каква е връзката й с Наоми.
	— Ако сте решили окончателно, че искате да осиновите дете от Етиопия или от Китай, може да напишете само една страна. Но имате възможност да изберете две страни. Аз лично ви съветвам да посочите две.
	Отправи поглед към омъжената жена и продължи:
	— В Китай липсва цяло едно поколение жени… тези, които бяха дадени масово за осиновяване преди десет години, но правителството вече прекрати улесненията, които предлагаше преди време.
	Марта се спря на някои от двайсет и шестте страни, с които Испания имаше договор за осиновяване. Процедурата по осиновяване на китайско бебе беше много по-различна от тази за осиновяване на етиопско дете.
	Взе маркера и отново започна да пише на дъската:
C>
#	НЕОБХОДИМИ ДОКУМЕНТИ:
	Молба за осиновяване.
	Избор на страна за осиновяване.
	Ксерокопие от последния фиш за заплата.
	Декларация за доходите.
	Документ за здравословното състояние.
	Документ за съдимост (Министерство на правосъдието в Палма).
C$
	Когато Марта постави крайната точка след думите „документ за съдимост“, Марина и останалите присъстващи се изненадаха. Никой обаче не посмя да попита и изчакаха обясненията на психоложката.
	Марта се спря на всяка от точките, написани на дъската. Съобщи какъв е изискваният минимален доход за осиновяване — двойките без деца трябваше да печелят чисти двайсет и четири хиляди евро на година; двойките с дете — чисти двайсет и осем хиляди евро на година; с две деца — трийсет и две хиляди, а самотен осиновител — осемнайсет хиляди евро. Марина стигаше до тази цифра. Задиша по-спокойно.
	Трябваше да си направят пълен медицински преглед за физическото и психичното си здраве. Накрая, за да получат свидетелство за съдимост, трябваше да се обърнат към Министерството на правосъдието и да поискат формуляр 790. Никой не попита нищо. Щяха да изпълнят изискванията. Щом се налагаше да докажат, че не са престъпници… щяха да го направят.
	— След като ми връчите цялата документация, ще започнем групов обучителен курс за осиновители. После ще преминем към индивидуално обучение и накрая — към лична среща в дома ви, където ще приемете детето. След края на курса ще се издаде тъй нареченото удостоверение за годност. Цялата процедура трае около девет месеца.
	Марта отпи вода от малка пластмасова бутилка.
	— Ако получите положително заключение за годност, ще трябва да чакате между две и девет години, за да вземете детето.
	Сърцето на Марина застина. Не погледна никого от присъстващите, но бе сигурна, че всички изпитват същата дълбока покруса, каквато изпитваше тя в момента. От две до девет години? Това нямаше никакъв смисъл. Ако имаше късмет, Наоми щеше да пристигне в Майорка през 2014-та. Какво щеше да прави през всичкото това време в сиропиталището?
	— Трябва да бъда искрена. Не мога да ви лъжа… — каза Марта любезно.
	Раздаде по един кафяв плик на четиримата присъстващи.
	— Това е молбата и останалите документи, които ни трябват, за да започнем обучителния курс.
	В четири без една минута се сбогува и излезе бързо от помещението. След двайсет минути трябваше да вземе биологичната си дъщеря от детската градина. Марта влезе в асансьора тъкмо в момента, в който от него излизаше охранителят с оранжевия елек и глуповатото лице, сърбайки кафе от пластмасова чаша. Двамата се сблъскаха и кафето се разля по костюма на Марта. Тя погледна блузата си, а после охранителя с убийствен поглед и без да повишава тон, му каза: „Ти да не си идиот? Видя ли какво петно ми направи?“.

	* * *

	Седна на леглото и намести възглавниците. Отвори кафявия плик, който й бе дала психоложката, и извади стоте листа, които имаше в него. Заглавието на първия лист гласеше:
C>
#	МОЛБА ЗА МЕЖДУНАРОДНО ОСИНОВЯВАНЕ
	Страна 1 …
	Страна 2 …
C$
	Спомни си думите на психоложката: „Съветвам ви да посочите две страни за осиновяване“.
	На другия лист бяха написани по азбучен ред двайсет и шестте страни, с които испанското правителство бе подписало договор за осиновяване: Боливия, България, Бразилия, Бряг на слоновата кост, Виетнам, Доминиканска република, Еквадор, Етиопия, Индия, Колумбия, Китай, Казахстан, Мадагаскар, Мали, Мексико, Никарагуа, Перу, Полша, Румъния, Русия, Салвадор, Сенегал, Тайланд, Филипините, Хондурас, Шри Ланка.
	Прегледа изискванията на всяка страна. Не всички разрешаваха осиновяване от самотни майки. Като семейство от един родител, тя можеше да осинови дете в Русия, Китай, Перу. Престана да гледа списъка. За какво? Тя искаше единствено да бъде майка на момиченцето, което бе довела на този свят.
	Взе химикалка и написа:
C>
#	МОЛБА ЗА МЕЖДУНАРОДНО ОСИНОВЯВАНЕ
	Страна 1 Етиопия
	Страна 2 X
C$
	На последния захванат с телче лист се посочваше сумата, която трябваше да бъде изплатена на страната по произход. За осиновяването на руско дете трябваше да се платят на руското правителство трийсет хиляди евро. За китайско дете — пет хиляди. Латиноамериканските страни се движеха между седем и девет хиляди евро. Марина би трябвало да плати на Етиопия десет хиляди евро. „Евтино — скъпо“ — тези две прилагателни, които отекнаха в съзнанието й, й се сториха неприлични, но това беше суровата действителност — осиновяването на русначе беше три пъти по-скъпо от това на етиопско дете и шест пъти по-скъпо от това на китайче.
	Попълни данните и пъхна отново листовете в кафявия плик. Отвори чекмеджето на нощното шкафче и го остави върху бележника и стетоскопа.
	Излегна се на леглото и се зави с вълнените одеяла на Лола; угаси лампата на нощното шкафче и погледна през прозореца. Перест облак минаваше през луната. „От две до девет години…“ А толкова лесно беше да вземе самолета до Адис Абеба и след три дни да прегърне Наоми.

	* * *

	Компресорът притисна дясната гърда. Силиконовата протеза пречеше да се види добре млечната жлеза. Медицинската сестра вдигна компресора. Опъна гърдите й, сякаш искаше да ги изтръгне от тялото, и компресорът отново се спусна. Анна усети болка.
	— Не дишайте, ако обичате.

	* * *

	Марина влезе в Териториалното управление на Министерството на правосъдието в Палма. Осем служители потракваха на клавиатурите пред мониторите. Само пред един от тях имаше гражданин. Марина се доближи до полицая, седнал зад една маса.
	— Добро утро. Идвам за — тя несъзнателно сниши глас — свидетелство за съдимост.
	— Личната ви карта, ако обичате.
	Марина извади личната си карта от чантата и му я подаде.
	Полицаят написа нещо на компютъра си. Почака и после й подаде листче с отпечатан номер.
	— Изчакайте в залата.
	Марина седна в чакалнята. Секунда след това на екрана се появи номерът й. Седна пред една служителка, на която обясни накратко историята си. Служителката затрака по клавиатурата и се вгледа в монитора.
	— Тук пише, че сте живели в САЩ в продължение на петнайсет години.
	— Да.
	— Тогава трябва да се обърнете към американското посолство в Мадрид и да поискате да ни изпратят досието ви за този период. Оттук не можем да направим нищо.

	* * *

	Беше сама в работилницата и почистваше попадналото в цепнатините брашно. Беше раздразнена, ядосана от всички тези формалности, които смяташе за абсурдни. Трябваше да отиде в Мадрид… Процедурата по осиновяването дори не беше започнала, а тя вече губеше търпение. Какво означаваха всички тези документи, които искаха от нея? И не само удостоверение за съдимост, но и психиатричният преглед, на който трябваше да се подложи, болестите, от които бе боледувала през живота си, еврото, което имаше в банката… Нима питаха за всичко това майките, които зачеваха децата си в утробата? Като лекар гинеколог тя можеше с чиста съвест да твърди, че бе изваждала деца от утробата на жени, напълно непригодни за майчинството. Не бе очаквала това нахлуване в личния й живот. Дори през ум не й бе минавало до каква степен служителите на Института за социални дейности в Майорка ще се намесят в личния й живот, за да подсигурят живота на Наоми.
	— Ехо? — чу се откъм входната врата.
	— Анна? — каза Марина, разпознавайки гласа на сестра си.
	Бяха се чули по телефона на 2 януари. Анна се обади в къщата на Урсула, за да честити новата 2011 година на сестра си. Бяха разговаряли в продължение на половин час. Този път обаче Марина не спря да говори за бъдещото си майчинство и за плановете си да се установи — може би — за постоянно в Майорка.
	Анна влезе в работилницата. Марина се приближи до нея и я целуна.
	— Анита върна ли се?
	— Да. И смята да ходи в Берлин всяко лято, за да учи немски, и има странни идеи… иска да стане дисководеща и че в Германия можело да учи за техник по звукови ефекти… само за това говори. — Анна повдигна вежди и продължи: — Ти представяш ли си ние да бяхме казали на майка ни, че искаме да учим за дисководещи?
	— Не мога да си го представя — отвърна тя, забелязвайки, че сестра й говори бързо и много. — Добре ли си?
	— Може ли да отидем горе и да поговорим на спокойствие?
	На Анна й беше приятно да влезе отново в тази всекидневна. Седнаха на дивана.
	— Разказвай — каза й Марина загрижено.
	Анна извади мамографията от чантата. Марина я разпозна и усети как я обхваща тревога.
	— Вдругиден ще ми направят биопсия.
	Марина взе мамографията и веднага видя светлия възел.
	— Може да е киста. Успокой се. Изчакай първо резултатите — отвърна тя.
	Марина погледна по-голямата си сестра. Винаги беше така. Тези роли бяха изпълнявали в тази сестринска връзка. Разбра думите на Анна, без тя да ги изрече: „Моля те, грижи се за мен, ако ми се случи нещо“.
	— Може да се окаже нещо незначително. Успокой се, изчакай да видим какво е.
	— Hello! — разнесе се глас откъм пекарната.
	Марина погледна часовника.
	— Два и половина е. Пекарната е затворена, няма нужда да слизаме.
	— _Hello! Anyone there? Loula! Cata! Are you there?_*
	[* Здравейте! Има ли някого? Лоула! Ката!… Тук ли сте? (англ.). — Б.пр.]
	— Да вървим. Вече ти казах всичко. Аз ще го обслужа. Домъчня ми за занаята на пекарка. А чужденците винаги ме развеселяват.
	— Анна, идвай да ни помагаш. Никога не съм казвала да не идваш.
	Двете станаха. Марина обгърна с ръка раменете на сестра си.
	— Аз съм насреща. Но не се тормози, преди да си видяла резултатите.
	— Благодаря ти, Марина — тя отново сведе очи.
	— _Hello!!! Anyone there? Maruja Doloures! Catalaina! Houla, houla. Are you there?_*
	[* Здравейте! Има ли някого? Маруха Долоурес! Каталайна! Здравейте, здравейте. Тук ли сте? (англ.). — Б.пр.]
	— Досаден янки от Източния бряг — обяви Марина, разпознавайки акцента на клиента.
	Когато видяха американеца пред себе си, онемяха. Бяха смаяни. Поразени. Слисани и едновременно се изчервиха.
	— Здравейте, приятелки, аз търси Лоула и Каталайна… Госпожите вече не работи тук? — попита изпълнителят на главната мъжка роля в „Първичен инстинкт“.
	Реагираха с няколко секунди закъснение, защото в този момент единственото, което сестрите Вега де Вилальонга виждаха, беше сцената, в която въпросният господин изпиваше с очи една секси Шарън Стоун, седнала в зала за разпит и разтваряща краката си без бельо отдолу.
	Ана преглътна слюнката си и забрави за момент за мамографията.
	— Мария Долорес почина — отвърна Марина.
	— _I am sorry_* — каза той учудено. — Аз не знае нищо. Лоула беше млада. Вие сте дъщери на Лоула? Дъщери на Каталина?
	[* Съжалявам (англ.). — Б.пр.]
	— Не, не сме техни дъщери.
	Анна стоеше все така прехласната пред еротичния идол на младостта си. Целият остров знаеше, че Майкъл Дъглас и Диъндра, първата му жена, прекарваха лятото в една къща в Естака. Целият остров научи за приятелския му развод, за пристигането на Катрин и за края на добрите отношения с бившата му (що за глупост да делиш лятна вила с бившата си жена); целият остров знаеше тази пикантна история, но почти никой майоркец не бе успял да го види. Не се знае как го правеше, но успяваше да остане незабелязан през месеците, които прекарваше в Естака.
	— Може ли да ви помогнем с нещо? — осмели се да попита Анна в пристъп на смелост.
	— Аз искал черен хляб и клиент приятел Лола, малко лимонов сладкиш и… Как се казва _poppy seeds_?… О, да, мисля… маково семе, ако обичате — отвърна Майкъл.
	Анна хвана едни щипци, обърна се и взе един черен хляб от тавата. Марина извърши същото действие с щипците и взе парче лимонов сладкиш. Докато стояха с гръб към Майкъл, двете се спогледаха и Анна извади език и сладострастно облиза с език устните си. Марина се усмихна. Двете се обърнаха към него и му връчиха поръчката, като преди това я увиха в хартия.
	Майкъл остави двете евро на масата, отви лимоновия сладкиш с маково семе и отхапа от него. Задъвка бавно, търсейки познатия вкус от летните месеци… Те го гледаха очаквателно.
	— Вкус на лимонов сладкиш не същият — каза, отхапвайки отново от сладкиша.
	Хвърли им прелъстителна усмивка и на излизане, спомняйки си една фраза на испански, която бе научил от приятеля си Арнолд Шварценегер в „Терминатор 2“, каза:
	— _Аста ла виста, бейбис._*
	[* Довиждане, момичета (исп.). — Б.пр.]

	* * *

	Поиска от посолството да й изпратят необходимите документи по пощата, но й отказаха. Една седмица по-късно взе самолета до „Барахас“ и пристигна в Мадрид. Беше си уговорила предварително среща със секретаря на посланика. Изгуби цял месец, докато чакаше да получи проклетия американски документ, който удостоверяваше, че не е престъпница. През този месец събра последните данъчни декларации, удостоверението за имотното й състояние, което потвърждаваше, че е собственичка на мелница, на къща във Валдемоса и на търговско заведение (пекарната), както и банково извлечение за годишните й доходи и последната й заплата. Направи си медицински преглед и отиде при психиатъра на Сон Дурета, препоръчан от Института за социални дейности, за да удостовери, че е психически стабилна.
	След един месец успя да събере всички документи, пъхна ги в плика, който й бе дала служителката по време на разговора им първия ден, и го отнесе в Съвета на Балеарските острови.
	Сега отново трябваше да чака.

	* * *

C>
@	От: marinavega@gmail.com
@	Дата: 27 януари 2011
@	До: mathiaschneider@gmail.com

	Здравей, Матиас,
	Пиша от компютъра вкъщи! Миналата седмица отидох с жената на Габриел до центъра и купихме огромен настолен компютър, а тази сутрин дойдоха хората от Телефонната централа… + (34) 971 456723. Моля те, обади ми се при първа възможност.
	Как си? Пиши ми за проекта в Палестина. Она и Ариц още ли са заедно? Тук всичко си е постарому. Черен хляб, сладкиш с маково семе… Разходки с Урсула. Ниебла започва да ослепява, вчера се блъсна в един уличен стълб, горката, май трябва да я заведа на ветеринарен лекар.
	Не знам защо, Матиас… но те чувствам далечен. По-далечен от всякога. Струва ми се, че ще мине цяла вечност, докато дойдеш през юли и те видя.
	Обичам те.
@	Марина
C$

	* * *

	Анна седна на брега с лице към морето. Привечер. Сама. Преди по-малко от час онколожката й бе съобщила лошите резултати от биопсията. От силния вятър косата й се рошеше и закриваше лицето й. Прибра я зад ушите. Усети студени тръпки. Загърна се с жилетката и се загледа във вълните, надигащи се в морето под действието на вятъра.
	Мобилният телефон иззвъня. Пъхна ръка в чантата, извади го и прочете името на Антонио на дисплея. Остави го да звъни.
	Мислеше единствено за петнайсетгодишната си дъщеря. Представи си какво ще бъде ежедневието на Армандо и Анита без нея. Как вечерят с наведени глави, без почти да си разменят дума. Помисли си, че свекърва й сигурно ще се премести у тях и ще вечерят тримата заедно. Тази въображаема сцена я изпълни с мъчително безпокойство. Беше търпяла години наред майката на мъжа си и не искаше да е близо до дъщеря й. Не можеше да позволи това да се случи.
	Помисли си, че има още по-лоша вероятност. Ами ако след смъртта й Армандо реши да продаде къщата и да изплати, както той искаше, част от дълговете си? Щяха ли да наемат апартамент? Не. Армандо нямаше да отиде да живее в апартамент с подрастващата си дъщеря. Нямаше да знае откъде да започне. Тази вероятност беше невъзможна. Ако един ден Армандо продадеше къщата, сигурно дъщеря й Анита щеше да отиде да живее при свекърва й, а той бог знае къде щеше да се запилее… Или и тримата щяха да живеят в къщата на свекърва й. Обхващаше я все по-голямо безпокойство, докато мислеше за бъдещето на дъщеря си. Пое си дълбоко въздух. „Ракът се лекува, Анна. Отпусни се. Дишай. Изчакай.“
	„Какво да чакаш, Анна? Да умреш? Живя живота, който другите искаха да живееш. Животът, който искаше майка ти, Ана де Вилальонга. Животът, който искаше мъжът ти, Армандо Гарсия. Животът, който искаше свекърва ти. Какво реално решение си взела ти?“
	И докато се упрекваше за всичко, което не бе сторила, Анна най-после, на своите петдесет години и болна от рак, който я разяждаше, осъзна какво трябва да направи.

	* * *

	— Уважение към произхода на осиновеното дете. Към семейството му по произход. Към културата му по произход. Уважение към расата — повтаряше Марта като заклинание.
	Марина въздъхна, докато слушаше служителката.
	— Нашият приоритет са те, а не вие. Целта на осиновяването не е да запълни празнота в живота ви. Знам, че всички вие искате да станете родители, но над всичко стои детето, което се нуждае от подходящо семейство и трябва да се превърне в здрав възрастен човек.
	Марта взе пластмасовата чаша и отпи от кафето. Беше спала малко тази нощ. Дъщеря й имаше остър бронхит.
	— Каквото и да стане, това ще бъдат децата ви за цял живот. За цял живот — повтори натъртено. — Връщат ни деца. Повече, отколкото предполагате — каза тя, за да оправдае тона си. — Каквото и да стане, това е вашето дете и ние трябва да сме сигурни, че сте в състояние да се грижите за него.
	Четиримата присъстващи я слушаха едновременно обидени и раздразнени. Никой от тях не можеше да си представи, че би могъл да върне детето си. Марта, която сякаш бе прочела мислите им, добави:
	— На човек понякога му иде да върне и биологичните си деца, когато са в пубертета, но не ги връща. Нито осиновените. Случва се обаче, особено в юношеството, да ни ги довеждат тук, да, тук, в тази сграда. При последното дете, което ни върнаха, бащата се извини с думите: „Още като ми го дадохте, не беше в ред“. А го взе, когато беше на три години. Това е едно русначе, което сега е на шестнайсет. В момента живее в приемен дом. Аз дадох на тази двойка удостоверение за годност.
	Марина имаше чувството, че психоложката иска да ги уплаши и да ги накара да се усъмнят в благородното желание, което имаха всички присъстващи в студената зала на Института за социални дейности. Всяка фраза, която изричаше тази жена, беше болезнена.
	След беседата прожектираха документален филм, в който възрастни хора, които са били осиновени, излагаха своята гледна точка за осиновяването. По-голямата част от тях обясняваха без проблеми положението си на осиновени, други упрекваха донякъде пасивното отношение на родителите си към тяхната страна по произход. Всички интервюта бяха интересни. Имаше обаче нещо, което направи впечатление на Марина. Всички интервюирани във филма изразиха известно огорчение от факта, че трябва да се чувстват вечно благодарни на родителите си за това, че са ги осиновили. Беше бреме, което всички носеха. Една от осиновените жени заяви: „Изпитват ли биологичните деца благодарност, че са били обгрижвани от родителите си? Трябва ли да им благодарят вечно, всеки ден, че са ги довели на този свят?“.
	Излезе от срещата със списък на книги, достатъчни за цялата година. Книги, написани от жени от целия свят, които бяха минали през процедурата на осиновяване и които имаха опит като майки осиновителки. Романи, написани от осиновени деца, вече възрастни. Един графичен роман, озаглавен „Кожа с цвят на мед“, автобиография на самия художник, южнокореец, осиновен през седемдесетте години от белгийско семейство. Марина го купи и го прочете от край до край през нощта. Беше първият комикс, който купуваше през живота си. Никога не бе предполагала, че тези рисунки ще я трогнат по такъв начин. Беше пет сутринта. Угаси лампата и си спомни думите на приятелката си Лаура, когато постави ръка върху корема й преди година: „Ти си способна да обичаш едно дете. Никога не се съмнявай в това“.

	* * *

	— Започвам химиотерапия след няколко седмици — съобщи Анна на Кука.
	— Какво? — попита тя разтревожено.
	— Имам рак на гърдата — обясни й Анна студено.
	Кука машинално я хвана за ръката.
	— Не търся съчувствие. Трябва ми помощта ти.
	— Разбира се, Анна. Ще ти помогна с каквото мога — побърза да отвърне Кука.
	— Искам да продам къщата. Да намеря купувач. Най-добрия. И знам, че мъжът ти е специалист в това.
	— Но, Анна, какво ще каже Армандо?
	— В момента изобщо не ме интересува какво ще каже Армандо. И те моля да не му казваш за този разговор. Нека си остане между нас двете. Нали?
	— Да, Анна.
	— Погледни ме в очите и ми обещай, че това ще си остане между нас.
	— Обещавам ти — отвърна искрено Кука. — Но къде смяташ да живееш?
	— С парите от продажбата ще купя малък апартамент, около осемдесет квадратни метра, в центъра на Палма. Светъл и с изглед към морето. С три стаи. Каквото остане, ще го вложа в банкова сметка на името на дъщеря ми, до която ще има достъп само сестра ми, докато тя навърши осемнайсет. Кажи ми какво ще му трябва на Куро.
	Кука, стресната, смилаше информацията, която тази жена, нейна приятелка от почти четирийсет години, й съобщаваше, и в този момент Анна й се стори най-смелата жена, която някога е познавала.
	— Снимки на къщата и данъчна оценка. Имаш ли ги?
	— Ще ти изпратя снимките днес. Но документите сигурно са в сейфа на Армандо.
	— Не се тревожи. Куро сигурно има копия от всичко. Ще потърся в кабинета му.
	— Няма да започна химиотерапията, докато не продам къщата и не купя апартамент за дъщеря ми и мен. Не знам дали мога да те смятам за своя приятелка, Кука, но заради годините, през които се познаваме, те моля да ми помогнеш.
	— Анна, ще ти помогна с каквото е необходимо. Разчитай на мен. Но, моля те, успокой се. Ракът на гърдата се лекува.
	Анна стана от стола в бара, където се бяха срещнали, остави пет евро за напитките на двете и й отвърна:
	— Надявам се.

	* * *

C>
@	От: marinavega@gmail.com
@	Дата: 15 януари 2011
@	До: mathiaschneider@gmail.com

	Здравей, Матиас,
	Не знам дали си прочел мейла ми. Лаура ми каза, че връзката с Палестина е много затруднена и че сте добре. Пиши ми или ми се обади по сателитния телефон, моля те. Искам да знам как си.
	Обучителният курс приключва в края на март. Остават две седмици до индивидуалните интервюта с психолога. Ще отида в Етиопия, за да видя Наоми.
	Обичам те.
@	Марина
C$

	* * *

	Кука се оказа на висота. Прие задачата като нещо лично и използва всичките контакти на Куро, за да намери най-добрия купувач. Куро вече познаваше няколко германци, които можеха да се заинтересуват. Кука обаче се прицели по-нависоко, отказа се от германците, които вече се бяха научили да се пазарят, и се обърна към руснаците. Само след две седмици намери Димитри Булгаков, който беше на осемдесет и второ място в класацията на „Форбс“ и освен че беше купил един европейски футболен отбор, трупаше милиони от някакъв съмнителен фармацевтичен продукт. Жената на Димитри щеше да дойде на острова, за да огледа къщата, и в случай че я харесаше, сделката щеше да се извърши на момента.
	Кука беше добра приятелка, по неин си начин, но беше.
	Следващата стъпка беше да говори с мъжа си. Когато Анита излезе от вкъщи, за да отиде на училище, Анна я прегърна и й каза колко се гордее с нея. Анита я изгледа учудено, сложи си каската, метна се на „Веспино“-то и потегли. Анна я проследи с поглед, после затвори вратата на къщата. Огледа я. Въздъхна. Разговорът, който й предстоеше, нямаше да е лесен.
	Изпразни препълнения с угарки пепелник. Дръпна пердетата, за да влезе слънце. Погледна сватбената снимка, сякаш беше на двама непознати. Чу, че Армандо слиза по стълбата. Обърна се към него.
	— Здравей — каза Армандо начумерено.
	— Здравей. Може ли да дойдеш за момент? Трябва да поговорим.
	— Ще си направя кафе.
	Армандо влезе в кухнята и Анна седна на дивана. Докато го чакаше да се върне, си представяше със страх това, което щеше да се случи след малко. Трябваше да действа бързо и да говори без заобикалки. Армандо се появи, сърбайки кафе от една малка чаша. Седна на дивана до нея.
	— Слушам те — каза и запали едно марлборо. — Защо си дръпнала пердетата? Влиза много слънце.
	Анна си пое въздух и каза бързо:
	— Искам развод.
	— Моля?
	— Искам развод, Армандо — повтори тя по-тихо.
	Армандо се усмихна иронично. Изчака няколко секунди, после отговори:
	— Всички сте еднакви. Власт. До това се свежда всичко. Когато престанеш да имаш власт, вече не струваш нищо.
	— Какво говориш, Армандо? — прекъсна го тя.
	— Какво говоря? Истината. Когато има луксозни хотели, добра храна, разходки с яхта, кредитни карти, за развод нито дума. Сега, когато изгубих всичко и нямам пукната пара, не ти трябвам… Всички сте еднакви — каза той на себе си, спомняйки си за младата си панамска любовница, която, след като му изсмука и последното евро, го изрита най-безцеремонно. — Всички сте еднакви. Кучки — заключи с въздишка.
	— Армандо, нашата връзка е приключила от много години.
	— Само че аз, скъпа, не искам развод — отвърна й той с ожесточение.
	— Не можеш да се противопоставиш.
	— Напротив, мога. Щом искаш война, ще я имаш. Няма да ти е толкова лесно. Това е семейното ни жилище. Толкова е твое, колкото е и мое — каза той, смачка фаса в пепелника и се изправи, слагайки край на разговора.
	Армандо тръгна към стълбата, без да дочака отговора на жена си. Анна го гледаше с ярост откъм дивана.
	— Армандо!
	— Остави ме на мира.
	— Погледни ме, ако обичаш.
	Армандо се обърна към жена си, гледайки я с презрение. Мразеше този поглед, който й беше до болка познат и с който искаше да я унизи. Тогава, без да очаква и капка съчувствие, му го каза:
	— Имам рак.

	* * *

	— Ти си глупачка — каза Имелда със суров глас на дъщеря си, когато видя изпъкналия й корем на летището „Ниной Акино“ в Манила.
	Дъщеря й беше скрила от нея за бременността си. И не защото детето, което носеше в утробата си, нямаше баща. Бе се омъжила дискретно за момчето, което обичаше, когато разбра, че е бременна. Уличен продавач на филипински питки с поръска, който всеки следобед обикаляше кварталите на Манила с велосипеда си.
	Но не за това майка й бе жертвала петнайсет години от живота си в Испания. Не. Не за това. Не за да остане в тази помийна яма, където се бяха родили. В това мизерно човешко поселище с колиби от етернит и пластмаса. Имелда беше кроила по-добри планове за дъщеря си. И си бе представяла живот далече от този квартал, където винаги бе живяло семейството й. Имелда пожертва майчинството си, за да види дъщеря си в университета в Манила, превърната в жената, която тя не бе могла да бъде.
	Животът обаче, както вече казахме, не е какъвто човек иска да бъде, а е какъвто е. А и това бяха нейните планове, а не тези на дъщеря й, която се бе влюбила в този добродушен продавач на питки и се примиряваше с живота, който й беше отреден да изживее. Имаше обаче нещо, с което дъщерята на Имелда бе напълно наясно и за което трябваше да благодари на майка си. Беше напълно наясно, че тя никога няма да изостави дъщерята, която носеше в утробата си, както майка й бе постъпила с нея. Би предпочела да я храни с питки и сурови яйца цял живот, отколкото да я изостави четиригодишна на грижите на друг, независимо че този „друг“ е баба й.
	Бе коленичила на брега на река Пасиг и переше дрешките на бъдещата си внучка. Бяха същите дрешки, които бе носила дъщеря й като бебе и които бе прибрала в една пластмасова кутия в къщичката от тухли и етернит, където живееха. Не беше лесно да се приспособи отново към живота във Филипините. И не само заради удобствата, които бе имала в Испания. Там бе разполагала със собствена стая, с баня с топла вода, с телевизор, със свое пространство. Сега делеше стая с майка си. Дъщеря й и мъжът й спяха в другата стая на къщата. Скоро Имелда установи, че дъщеря й няма никаква нужда от нея. Бе я оставила, когато беше на четири. Връщаше се след четиринайсет години, какво друго да очаква? Дъщеря й не я питаше за нищо, винаги се обръщаше към баба си, която винаги се бе грижила за нея. Понякога даже имаше чувството, че им пречи.
	Погледна ръчния часовник, който бе купила от пакистанеца в телефонната централа в Майорка. Пресметна, че в Испания е с шест часа по-рано. Госпожата сигурно беше сама по това време. Още не й бяха платили трите месечни заплати, които й дължаха. Бе се обадила два пъти на господин Армандо, който обещаваше да ги преведе, но така и не бе го направил. Надяваше се госпожа Анна да вдигне телефона.
	Изстиска дрехите, просна ги на едно въже, увесено на колибата, и се отправи към _Кавали Манила бар_, в центъра на квартала, откъдето можеше да телефонира.
	— Госпожо!
	— Имелда!
	— Как сте, госпожо?
	— Добре, Имелда, а вие?
	— Добре, госпожо. Не мога да говоря дълго, много е скъпо.
	— Кажете, Имелда.
	— Мъжът ви още не ми е платил.
	— Как така? Каза ми, че го е уредил.
	При последното си пътуване до Швейцария бе планирал да й прати пощенски запис в Манила, след като изтегли пари от банката.
	— Ще се погрижа лично, Имелда. Извинявам се.
	— Моля ви, госпожо. Внучката ми ще се роди този месец. Исках да се роди в болница, а не вкъщи. А и ехографията струва хиляда долара, госпожо.
	— Не се тревожете. Още днес ще ви ги пратя.
	— Благодаря ви, госпожо.
	— Няма защо, Имелда. Надявам се всичко да мине добре.
	Без да знае защо, Анна усети, че гласът й затреперва, и изпита желание да заплаче с тази азиатска жена, която й бе правила компания в продължение на толкова години.
	— Пазете се, Имелда — каза тихо, сбогувайки се с нея.
	— И вие, госпожо… Госпожо!
	— Кажете.
	И тя не разбра защо й каза това. Беше обаче нещо, което се въртеше в главата й още от първите месеци след завръщането й в родния град.
	— Ако имате някоя приятелка, която търси домашна помощница, обадете ми се. Дъщеря ми вече е голяма. И се грижат добре за нея тук.

	* * *

	Анна отиде при Антонио в Естака. Не му се бе обаждала през цялата седмица. „Ще ти звънна веднага щом мога“ — прати му съобщение Анна. Когато Антонио отвори вратата, веднага я прегърна нетърпеливо.
	— Не ми причинявай отново това, Анна. Не ми го причинявай — каза й той, без да я пуска, и в очите му бликнаха сълзи.
	— Съжалявам — отвърна му Анна. — Не плачи, глупчо — добави тя, бършейки сълзите му. — Мислех, че не умееш да плачеш…
	Антонио се засмя, докато се извиняваше, защото самият той не бе предполагал, че ще реагира така при появата на тази жена, която отново бе обикнал, както в младостта си.
	— И още не ме пращай в гроба, може да се излекувам.
	— Разбира се, че ще се излекуваш. Но от цяла седмица нямам вести от теб. Не ми го причинявай втори път.
	Анна го целуна по устата. „Прекрасно е, когато един мъж те обича истински“ — помисли си.
	— Заведи ме на разходка с мотора. На най-хубавото място. Което избереш…
	Качиха се на мотора. Решиха да не си слагат каските и да се наслаждават на вятъра, на слънцето, на морето, докато се движат по криволичещия път край брега. Анна се притисна към него и го прегърна през кръста.
	Стигнаха до скалистия бряг на Са Форада, същия, на който бяха седели преди повече от трийсет години и бяха обиколили света с пръстите си по картата. Слязоха от мотора и се хванаха за ръце. Тръгнаха. Знаеха къде ще седнат. Стигнаха до края на скалата. Само двамата. Седнаха на ръба, провесили крака над морето. Анна погали ръката му и се заигра с пръстите му. Той я целуна по косата и я прегърна. Тя опря глава на рамото му.
	— През лятото, когато се излекувам, бих искала да заминем някъде с теб. За един месец. Само двамата.
	— Наистина ли? — попита недоверчиво Антонио.
	— Да. Наистина. Може да отидем в Доминиканската република, ако искаш. Тъкмо ще видим дъщеря ти. А после ще обиколим острова. И ще прескочим до Куба. Много искам да посетя Куба.
	— После да не се отметнеш. Знаеш, че приемам тези неща сериозно.
	— Не. Обещавам ти, че този път няма…
	Антонио я целуна.
	— Само едно нещо — продължи Анна.
	— Видя ли? Вече започваш да увърташ.
	— Аз ще пътувам със самолет. Ако ти искаш да отидеш с кораб, ще те чакам там.
	— Ще видим. Може да се кача на някой кораб един месец по-рано, така ще спестим пари за разходите там.
	Антонио я целуна четири пъти подред, придружавайки всяка целувка с едно „обичам те“.
	Прекараха повече от час, седнали срещу морето. Антонио й обясни въодушевено кои места ще посетят — плажа Баяибе, плажа Макао, Залива на орлите…
	Когато се свечери, се върнаха в къщата на Антонио. На Анна не й се наложи да казва нищо и правиха любов, както на нея й харесваше, гледайки се в очите, бавно, и за последен път.

	* * *

C>
@	От: mathiaschneider@gmail.com
@	Дата: 17 февр. 2011
@	До: marinavega@gmail.com

	Здравей Марина,
	Чак сега успях да прочета мейлите ти. Извинявай. Имаше израелска въздушна атака. Сателитната връзка прекъсва често и продължава не повече от трийсет секунди.
	Объркан съм, Марина. Липсваш ми, но също те чувствам много далече. Решението, което взе, беше едностранно. Знам, че го обсъдихме и се споразумяхме, че ще осиновиш сама Наоми и ще продължим връзката си. Но когато дойдох тук, осъзнах, че ми липсваш и че искам да си до мен, да продължим да упражняваме професията си заедно, както сме го правили досега. А не така, като те виждам три пъти в годината. Обмисли го добре, моля те. През юни ще дойда в Майорка и ще поговорим на спокойствие.
	Пази се много,
@	Матиас
C$
	„Пази се много“ — тези думи не й се понравиха.
	Не отговори. Угаси компютъра и се качи в стаята си. Легна на леглото и взе снимката от нощното шкафче, която Калеб им беше направил в сиропиталището няколко дни преди да се върнат. Докосна с пръсти стъклото върху лицето на Матиас. После върху лицето на Наоми.

	* * *

	Генетичното наследство на осиновеното дете, неяснотата около болестите на този непознат генетичен код, психичните последици от изоставянето, проблемите с ранната афективна връзка, родителската гъвкавост, придобитите вредни навици, синдромът на хиперактивност с дефицит на вниманието, импулсивността, ниското самоуважение, трудностите при интегрирането в институционализирана среда, дезориентацията и излизането извън контрол на осиновителите, конфликтите в двойката и т.н., и т.н. В края на март, когато интензивният обучителен курс за бъдещи осиновители завърши, всички бяха със замаяни глави.
	Четиримата бъдещи осиновители слязоха заедно с асансьора на Института за социални дейности. Осмели се да говори единственият присъстващ мъж в металната кабина, в която бяха затворени: „Не знам за вас, но тази психоложка ме стресна“.
	Марина не беше стресната. Единственото й желание бе да излезе от излъсканата правителствена сграда, в която се намираха, и да вземе самолета за хаотичния Адис Абеба.

	* * *

	Калеб я заведе направо в сиропиталището. Имаха насрочена среща със служителя. Веднага щом влезе, видя Наоми в желязното креватче, както винаги, с поглед, втренчен в същото място, към слънчевата светлина, проникваща през вратата на сиропиталището.
	— Прости ми, миличка, прости ми — каза й Марина, като я взе в ръце. — Няма да мръдна оттук цели две седмици.
	Седна в кабинета на етиопския служител с Наоми в скута си. Той говореше лош английски и разговаряха с помощта на Калеб. Той я осведоми, че трябва да изпрати удостоверението за годност в Министерството по въпросите на жената в Адис Абеба с копие до него. После Марина трябваше да наеме етиопски адвокат за делото, което щеше да се състои месеци по-късно.
	— Ами ако я дадат на друго семейство?
	— Не. Аз подписвам международните осиновявания. Всичко минава през мен.
	Марина му каза, че познава двама етиопски адвокати, които се занимаваха с всички дела на „Лекари без граници“, но той й предложи юристи, специализирали се в международно осиновяване. Марина познаваше добре начина, по който се вършеха нещата в африканската страна, така че веднага прие предложения й адвокат.
	Настани се в един двузвезден хотел близо до сиропиталището. Всяка сутрин ставаше в седем, за да даде първия биберон на Наоми, и прекарваше целия ден при нея. С всеки изминал ден намираше все по-малко смисъл в дългата процедура по осиновяване, която трябваше да изтърпи.
	Двете седмици минаха бързо. Калеб щеше да я вземе от сиропиталището. Самолетът й излиташе в девет вечерта. Щеше да остави Наоми заспала в креватчето и щяха да тръгнат за летището. Целуна я по бузката с натежало от мъка сърце. Наоми щеше да я чака на следващия ден, но Марина щеше да се върне след месеци.
	Качи се в колата. Изпита дълбока тъга. Калеб затвори вратата на джипа. В този момент служителят почука с кокалчетата на пръстите си по прозореца. Калеб го свали. Сбогува се отново с Марина на английски и се обърна на амхарски към Калеб. Калеб го изслуша внимателно и му отговори. Марина не разбираше нито дума от това, което си говореха двамата мъже, но по тона на разговора разбра, че се карат. Калеб питаше нещо ядосано, а служителят отговаряше с твърд и строг глас. Калеб пъхна ключа в контакта, без да произнесе дума. Изглеждаше по-сериозен от обикновено. Натисна педала на газта.
	— Какво има?
	Без да я погледне в очите, Калеб отговори засрамено:
	— Иска десет хиляди евро.

	* * *

	Рускинята бе очарована от декорацията на къщата в стил рококо. Щеше да добави килим от леопардова кожа в тон с шезлонга и няколко големи ексцентрични скулптури, които щеше да поръча да й докарат от Москва.
	Анна взе само една мебел от къщата — сандъка на баща им. Не за себе си, а за сестра си. Знаеше, че е привързана към тази стара вещ, пълна със спомени. И щеше да се радва да е при нея във Валдемоса. Възползва се от едно пътуване на Армандо до Швейцария и се обади на Антонио, който веднага намери един пикап от свой приятел, и двамата отидоха в пекарната във Валдемоса.
	Марина увиваше лимонов сладкиш. Едно парче за вдовицата и друго за свещеника, които след празненството по случай рождения ден на Марина идваха заедно всяка сутрин в пекарната.
	— Анна!
	— Здравей, Марина.
	Свещеникът и вдовицата излязоха, коментирайки: „Много лимон? Да, много“.
	— Помниш ли Антонио? — продължи Анна. — От Естака.
	Марина почти веднага го позна.
	— Разбира се. Как си? Запознахме се преди трийсет години. На един първи януари, нали?
	— Все същата си — поздрави я Антонио, целувайки я по двете бузи.
	— Ела — каза Анна, хвана сестра си за ръка и я изведе от пекарната.
	Антонио отвори багажника на пикапа.
	— Къде искаш да го поставим?
	Странно е как една вещ може да развълнува душата само като я видиш. Без да го е отворила, тя си представи гривните от мидени черупки, морската звезда от залива Ратжада, металната кутия с размазаните снимки от детството им. Изпита радост и носталгия при вида на този стар моряшки сандък на скъпия си баща.
	— Ще стои добре в стаята ми, пред леглото — отвърна тя, прегърна през рамо сестра си и й прошепна: „Благодаря!“ в ухото.
	Беше много тежък и твърде широк, за да го вдигнат по стълбата. Антонио извика един свой приятел, местния полицай, да им помогне. Той взе една количка от бара на Томеу и тримата успяха да го пренесат, изправен вертикално.
	След като го качиха, Анна помоли Антонио да я остави насаме със сестра й. Той отиде с полицая и Томеу да изпият по бира в бара.
	— Значи, вече я продаде? — попита Марина.
	Анна кимна утвърдително и сведе поглед.
	— Туморът е злокачествен и е пет сантиметра. Трябва да се смали.
	— Анна, откога знаеш това?
	— От един месец, но знаех, че искаш да отидеш в Етиопия да видиш момиченцето, и не исках да те спирам.
	— Анна, как си могла. Трябвало е веднага да ми кажеш.
	— Мислиш ли, че ще се излекувам?
	— Разбира се — каза тя и я прегърна със свито сърце, докато мислеше за майка им, която бе умряла от същата болест.

	* * *

	Анна излезе от пекарната и отиде при Антонио в бара на Томеу. Имаше желание да се разходи и отидоха с пикапа до плажа Ес Тренк. Събуха се и тръгнаха боси по пясъка, газейки в бистрата вода на този райски плаж в южната част на острова. Антонио говореше спокойно. Разбира се, че ще е до нея през цялото лечение. През уикендите, които Анита прекарва при баща си, ще остава в новия й апартамент. Анна го слушаше, без да възрази на нито един от плановете му. Кимаше с глава, без да изрече нито дума, погълната изцяло от страха от това, което я очакваше.
	Същата вечер Анна влезе в стаята на дъщеря си. Обясни й внимателно и спокойно, че са й открили бучка в гърдата и трябва да я извадят. Избегна думата „рак“, но Анита се досети. Каза й за развода и за свободата, която това й даваше да избере с кого да живее. Армандо засега щеше да се премести при майка си. Тя вече бе намерила купувач и щеше да потърси апартамент в центъра на Палма. Анита я прегърна силно — разбира се, че щеше да живее при нея.
	Същата седмица пропусна всичките часове по вероучение и двете отидоха да оглеждат апартаменти. Посетиха осем, докато накрая влязоха в една мансарда с изглед към морето в квартал „Льотжа“. Таванът бе покрит с дървени греди, наскоро боядисаните в бяло стени искряха от нахлуващата през прозорците светлина. Спогледаха се и без да разменят нито дума, взеха решение. В края на същата седмица отидоха в _Икеа_, за да купят мебели. Откакто се бе върнала от Германия, Анита непрекъснато гледаше сериали и помоли майка си да купи плазмен телевизор и ново дивиди. След три дни новият им дом бе изцяло обзаведен. Анита се бе заела да монтира сама мебелите, тъй като вече бе помагала на Матиас при монтирането на тези в спалнята. Когато покри поставения до стената диван с белия калъф, седна изтощена на него. Майка й направи същото.
	Седяха мълчаливо в новия си дом… Беше голяма промяна. Всяка потъна в мислите си. Анна вече бе счупила своя стъклен балон. Къщата на живота си. Вече не бе нейна. Въздъхна. Не изпитваше физическа болка. Понякога забравяше, че има рак. Само преди месец й бяха поставили диагнозата. Анна хвана ръката на дъщеря си.
	— Анита — веднага се поправи — Ана, трябва да направя нещо и имам нужда от помощта ти.
	Анита се обърна към майка си.
	— Ела — каза тя и стана, без да пуска ръката й.
	Влязоха в банята. Анна извади картонена кутия от една найлонова торбичка. Анита все още не разбираше какво иска от нея майка й, която махаше с нокът целофана на кутията.
	— Какво е това, мамо?
	Отвори кутията, пъхна ръка в нея и извади машинка за подстригване. Погледна уплашено дъщеря си. Анита пребледня, когато разбра какво иска от нея майка й. Знаеше колко е кокетна и каква мъка и унижение ще изпита, когато прокара машинката по главата й.
	Анна включи апарата. Звукът на мотора на тази малка машина прозвуча като свредел в главите им. Тя се погледна в огледалото и я обзе паника. Анита взе машинката от ръцете й и прегърна майка си.
	— Каква гадост, скъпа — прошепна Анна, притисната към дъщеря си.
	— Ще се справим, мамо. Ще ти помогна.
	Анита погледна майка си и избърса сълзата, която се стичаше по бузата й.
	— Направи го ти, дъще — помоли я тя, поемайки си въздух.
	Анна седна на една табуретка пред огледалото в банята. Погледна към земята и въздъхна. Свределът забръмча. Не поиска да вдигне очи. Затвори ги. И отново си пое въздух, опитвайки се да сдържи сълзите си.
	Анита, с включената машинка в ръце, погледна майка си — слабичка, по-крехка от всякога — и едва сдържа сълзите си.
	— Хайде, скъпа — подкани я Анна, опитвайки да се усмихне.
	— Започваме — отвърна Анита, гледайки се в огледалото.
	Анита допря машинката до челото си, натисна и я прокара до тила.
	— Анита! Какво правиш? — възкликна майка й, когато видя как косата на дъщеря й пада върху пода.
	Анита се усмихна в огледалото и отново прокара машинката. В крайна сметка винаги бе искала да си обръсне главата.
	— Утре фуклите в „Сан Кайетано“ ще хлъцнат от изненада — каза тя, намигайки на майка си, която не можеше да повярва на очите си. — Ще видиш как следващата година Майли Сайръс ще въведе модата на бръснатите глави.

	* * *

	Мускулите на стомаха й се свиха. Усети как жлъчта се надига в гърлото й и тя повърна. Трябваше да послуша онколожката и да не отива сама. Но така поиска. Достатъчно бе зависила от другите в продължение на петдесет години. Седна на бетонния зид, на който бе закрепена металната ограда на паркинга на болницата. Извади мобилния си телефон от чантата и позвъни на Антонио.
	Той почти мигновено й отговори.
	— Анна. Здравей, момичето ми. Всичко наред ли е? Ще изляза по-рано от работа. След два часа ще бъда при теб.
	— Антонио, не искам да идваш.
	— Какво?
	— Не искам да ме виждаш така…
	— Все ми е едно как изглеждаш.
	— Моля те, Антонио, умолявам те.
	— Ще бъда до теб, Анна, каквото и да ми казваш! — каза той, повишавайки тон.
	— Срам ме е, Антонио — отвърна тя, усещайки как една сълза се стича по бузата й. — Аз съм… плешива. Остави ме да го направя по моя начин. Моля те. Обичам те. Обичам те, Антонио, и искам да продължа живота си с теб. Но не така. Остави ме да се лекувам сама. Шест месеца. Изчакай шест месеца. Моля те. Ще ти се обадя, когато мога. Обичам те повече от живота си.

	* * *

	Имелда завари Анна със зелена кърпа на главата, с жълтеникаво лице и по-слаба от всякога. Стана й жал и я прегърна, както не бе го правила досега.
	— Не се тревожете, госпожо, ще се грижа за вас.
	Имелда отиде в кухнята да приготви чай.
	Анна седна на дивана и позвъни по телефона на сестра си. Марина отново й се скара, че не й бе позволила да я придружи. Отново настоя. Искаше да идва при нея всеки следобед, след като затвореше пекарната. Анна обаче отново отказа. Не искаше да я подлага на това мъчение и да я превърне в своя болногледачка през тези шест месеца. Не искаше да е товар за никого. Нито за мъжа си. Нито за Антонио. Нито за дъщеря си. Нито за приятелките си. Нито за сестра си. Щеше да преживее това отвратително изпитание сама. Без да зависи от никой друг, освен от Имелда, на която плащаше за грижите й.
	— Ела в неделя на обяд — каза Анна на Марина. — Ще дойде Анита, а Имелда има свободен ден. Ще бъдем само трите в новата ми къща. Не искам да се грижиш за мен, Марина, просто искам да сме отново сестри.
	В неделя майка и дъщеря приготвиха печено агнешко и картофена салата, която Анита се бе научила да прави от Пипа. На въпроса „Как се чувстваш?“ Анна отговори: „Добре“, но й беше омръзнало разговорът да се върти все около едно и също.
	— Разкажи ни за африканското момиче, което ще осиновиш.
	— Щом ще ти е дъщеря, ще бъде моя братовчедка — усмихна се Анита.
	— Разбира се — отвърна Марина на племенницата си — ще бъдете роднини.
	Марина разкри душата си пред тях. Каза им, че й е писнало да чака. Писнало й е да говори с Марта, психоложката, която изобщо не познаваше, но на която винаги трябваше да прави мили очи. Тя беше в крайна сметка лицето, което щеше да отсъди дали е годна за майка, или не. Обясни им, че дори я бе накарала да се усъмни в способността си да стане майка. И да се пита дали друга жена няма да е по-добра майка за това сираче.
	— Марина, ще бъдеш чудесна майка. Не се съмнявай в това.
	Нахраниха се и седнаха на дивана с по чаша филипински чай, който Имелда винаги правеше, преди да излезе. Анна си свали кърпата. Когато я носеше повече от два часа, кожата започваше да я сърби. Марина я погледна и остра болка прободе сърцето й. Взе чантата си и извади найлонова торбичка, в която имаше някакви зелени листа. Отвори я. Племенницата й я погледна.
	— Но, лельо Марина, това е…
	— Марихуана — отвърна тя, вадейки една връзка от торбичката.
	Анна погледна сестра си, без да разбира добре какво смята да прави.
	— Откъде взе това? — попита я племенницата й втрещено.
	— Един приятел, шофьор на камион от Валдемоса, я купи в Амстердам. Донесе ми и инхалатор.
	— Трева ли пушиш, лельо?
	— Помага срещу повръщане и гадене, Анна — обясни тя на сестра си.
	Анна не отговори нищо.
	— Довери ми се.
	— Може ли и аз да пуша? — подхвърли уж между другото Анита.
	— Не. Ти не — отвърнаха в хор майка й и леля й.

	* * *

	Март, април, май и юни — това бяха най-трудните месеци за двете сестри. Анна — заради изтощителната процедура, на която се подлагаше. Марихуаната й помагаше срещу повръщането, но веждите и миглите й окапаха. Ноктите на ръцете й почерняха, а тези на краката се надигнаха — гъбички. Отслабна още повече и тежеше четирийсет и девет килограма. Антонио не спираше да настоява и да звъни, провеждаха дълги разговори по телефона, но Анна така и не се съгласи да го види. Не и в това състояние.
	През тези месеци Марина продължи обучителния курс за кандидат-осиновители. Марта, психоложката, вършеше работата си — от една страна, подчертаваше колко е прекрасно да осиновиш дете, а от друга, даваше за пример най-драстичните случаи за провалени осиновявания. Марина имаше чувството, че целта на всяка среща е да се подложи на изпитание решението, което бе взела. На всяка среща екипът от психолози на Института за социални дейности непрекъснато повтаряше, че тяхната единствена грижа е сигурността на детето. Тази фраза започваше да звучи в главата й като твърде изтъркана плоча. На една от индивидуалните беседи Марина разказа как беше помогнала на Наоми да се роди и за връзката, която има с нея.
	И докато всичко това се случваше в живота на Марина, Наоми я чакаше в желязното си креватче, а Матиас беше твърде зает да помага на стотиците палестинци, които лекуваше. Говориха два пъти по сателитния телефон, но разговорите прекъсваха след минута и решиха да си пишат съобщения по електронната поща. Марина му разказваше за жителите на селото или за операцията на сестра си, а в отговор той се възмущаваше от несправедливостите, извършвани срещу палестинския народ. Всеки в своя свят.

	* * *

	Марина и Анна се виждаха всяка неделя. Анита идваше рано сутринта, въпреки че трябваше да прекара края на седмицата в дома на баба си, където се бе преместил баща й, след като подписаха документите за развода.
	— Скъпа, престани да наричаш баба си сврака, моля те — каза Анна със сериозен тон на дъщеря си, която бе започнала да използва този прякор всеки път, когато говореше за баба си по бащина линия.
	— Но нали ти го измисли, Анна — подхвърли Марина с усмивка.
	— Не. Ти го измисли — отвърна Анна бързо.
	— Не, не помниш ли? Ти държеше току-що родената Анита в ръце и я гледаше през прозореца на бабината стая. Тя вървеше по двора с вечната си широка черна пола и събираше листа от земята. И ти каза…
	— Както и да е, няма значение кой е бил — прекъсна я Анна. Не искаше да признае, че всъщност тя бе измислила прякора. — Моля те, Анита, тя ти е баба и трябва да я уважаваш. Моля те. Престани да я наричаш така.
	— Добре де — отвърна дъщеря й също толкова сериозно. — Следващата седмица ще пропусна посещението при гарвана.
	Марина не успя да потисне напушилия я смях. Анна също не се сдържа. Анита се присъедини към смеха им сред дима, който издишваше Анна след всяко всмукване.
	И тези недели, въпреки всичко, бяха хубави. Сестрите отново се държаха като сестри, винаги в компанията на някой хубав филм, приятна музика и лекия мирис на канабис…

	* * *

	— Правила ли си аборт?
	Това беше въпрос номер десет от списъка на психоложката, която, седнала на дивана в дома на Марина, си водеше записки в папка, опряна върху коленете й. До нея седеше една социална асистентка, която не бе виждала преди.
	— Да — отвърна тя, без да издава раздразнението си.
	— Може ли да знам защо?
	„Не. Няма защо да знаеш. Това е част от миналото ми — помисли си Марина. — Но ще ти отговоря, защото нямам друг изход.“
	— Беше преди повече от десет години. Не беше моментът, нито пък мъжът беше човекът, от когото бих искала да имам дете.
	Психоложката записа в папката си. В това интервю беше важно всичко, всеки жест, словесният и несловесният контакт, за да дадат на тази жена правото на майчинство.
	— Подлагала ли си се през тези години на оплождане инвитро или на изкуствена инсеминация?
	— Не.
	— Никога ли не си искала да имаш биологично дете?
	— Не.
	— Защо?
	— Знаеш, че съм работила в продължение на десет години като сътрудник на неправителствена организация и бях отдадена на работата си. Не изпитвах желание да стана майка.
	— И защо сега?
	— Обясних ти връзката, която имам с това момиче.
	— Чувстваш се виновна, че си й помогнала да се роди?
	Отговори й след няколко секунди:
	— Направих това, което всеки лекар би направил в тази ситуация.
	Двете записаха нещо в папките си.
	— И ще се откажеш от работата си като сътрудник завинаги?
	— Като лекар в конфликтни зони, да. Когато пристигне дъщеря ми… — млъкна и се поправи: — Наоми, повече няма да се върна там. Може би по-нататък ще работя като лекар тук, в Майорка, или в друга неправителствена организация, която има стабилни проекти. Няма значение в коя част на света. За момента — тя се усмихна искрено — ми харесва да съм пекарка и печеля достатъчно, за да живея.
	— И как смяташ да се справиш, когато пристигне?
	— Пекарната е на долния етаж… Може да бъде с мен денонощно. Докато тръгне на училище.
	— Самотното майчинство е трудно. Родителите ти могат ли да ти помагат?
	— Те починаха.
	„Искаш да научиш повече за мен, Марта? Добре, да си поиграем. Започваме.“
	— Баща ми умря, когато бях на шестнайсет години… В злополука с лодка. Преживях го трудно. По онова време учех в Съединените щати и щях да се върна същата година, за да следвам тук медицина. Но когато умря, направих това, което той винаги бе искал за мен — да уча медицина в най-добрия американски университет, където ми бяха отпуснали стипендия. И останах там. Майка ми почина пет години по-късно от рак.
	— Какви бяха взаимоотношенията с родителите ти?
	— Бях много привързана към баща си. С майка ми имахме малко по-сложни взаимоотношения.
	Асистентката си записа.
	— Защо бяха по-сложни?
	„Започвай да лъжеш, Марина. Не давай на тази жена това, което иска. Има свидетелството ти за съдимост, данъчната декларация, знае какви имоти притежаваш, колко пари имаш в банковата си сметка, разполага с предварителен психологически доклад, знае кръвната ти група и всичко, от което си боледувала… Ще бъдеш прекрасна майка. Ти не обичаше майка си и майка ти не те обичаше… но това е политически некоректно. Излъжи.“
	— Връзката с майка ми беше по-трудна, отколкото с баща ми, но се обичахме. Обичахме се много. Сигурно и вие обичате много майките си, но… женските хормони… нали знаете… — каза тя и се усмихна леко.
	Двете също се усмихнаха искрено… Вярно е… това за кавгите с майката е класика.
	— Значи, си нямаш никого — продължи Марта.
	— Имам сестра и племенница.
	Асистентката си записа. Марина не спомена за болестта на сестра си и каза, че тя винаги ще й помага.
	— Марина — психоложката отклони поглед за секунда — имаш ли чувството, че остаряваш?
	— Не — отговори тя уверено на тази жена, която започваше да ненавижда.
	— Не смяташ ли, че може би запълваш някаква празнина, като искаш да осиновиш това момиче? Сигурна ли си, че не те е страх да остарееш сама?
	Марина изгледа психоложката с твърд поглед. Защо задаваше тези въпроси? Марина бе открила ново кътче в сърцето си, за да дари любов на едно момиченце, което се нуждаеше от майчина любов. Наистина ли беше нужно да нахлува така в личния й живот?
	— Кажи ми, Марина — настоя Марта — страх ли те е да остарееш сама?
	— Не, Марта. Изобщо не ме е страх да остарея сама. Сама съм от четиринайсетгодишна. Може би тогава наистина се уплаших, че ще живея толкова далече от острова, където съм родена, но те уверявам, че сега, на моите четирийсет и седем години, изобщо не се страхувам. — Направи пауза и продължи: — Ще бъда искрена, страх ме е само от едно нещо. Знам, че има едно момиченце на седем хиляди километра оттук, което ме чака, и се боя, че с отминаването на дните и месеците това момиченце ще се чувства все по-тъжно и раната, причинена от изоставянето, ще става все по-дълбока. Това е единственият ми страх.
	Двете жени си записаха, без почти да погледнат жената, която стоеше пред тях и която им се стори най-смелата жена, която бяха интервюирали през всичките години, откакто работеха в Института за социални дейности.
	— Трябва да огледаме къщата. Ще ни я покажеш ли?
	Първо им показа стаята на Наоми. Вътре имаше бебешка люлка, твърде кичозна за вкуса на Марина, покрита с африкански плат. Беше й я подарила фризьорката, защото последното й дете вече спеше в легло.
	Влязоха в стаята на Марина. Огледаха я набързо. Марта се приближи до нощното шкафче и взе снимката, която Калеб бе направил на Матиас, Наоми и нея.
	— Това Наоми ли е?
	— Да — отвърна Марина с усмивка.
	— А момчето, което я държи в ръце?
	— Партньорът ми… моят приятел. Ще пристигне след един месец.
	Марина ги изпрати до улицата. Видя ги да се отдалечават по улица „Роса“ и затвори вратата след себе си. После се опря на нея, пое си дъх и издиша, освобождавайки напрежението от това последно интервю. След един месец щеше да получи удостоверението за годност, което щеше да й отвори вратите към майчинството.

	* * *

	Туморът се бе смалил наполовина и й направиха мастектомия. Марина се настани в болницата, макар Анна да й каза, че сестрите се грижат добре за нея. Имелда ходеше всяка сутрин и й носеше чисти дрехи. Анита я посещаваше всеки следобед след училище. Марина не послуша сестра си, пъхна в раницата си четири тениски и малко бельо и не мръдна от болницата, докато не я изписаха. Анна не поиска да види Армандо, нито да говори с него, макар че й звъня няколко пъти. Също не пожела приятелките й от Яхтения клуб да я посетят.
	Последната вечер, когато мобилният телефон на Анна иззвъня, Марина го взе и погледна дисплея.
	— Антонио е — каза на сестра си.
	— Не се обаждай.
	— Защо? Днес ти звъня два пъти, вчера също…
	— Защото не искам. Вече ти казах. Не искам да ме вижда така.
	Марина натисна бутона.
	— Здравей, Антонио. Операцията мина добре. Сега ще ти я дам.

	* * *

	В таксито Марина хвана ръката на Матиас. Знаеше, че тя трябва да започне разговора.
	— Имаме два месеца на разположение. Само двамата… Обичам те, Матиас.
	— И аз те обичам, Марина. — Той сведе поглед. — Но имам нужда да си до мен. Не искам връзка от разстояние.
	Марина вдигна ръката му и я прехвърли през врата си. Сплете пръсти в неговите и опря глава на гърдите му. През прозореца на таксито, което ги откарваше във Валдемоса, съзерцаваха потъналия в лятно блаженство остров, бриза, слънцето, маслиновите и бадемовите дървета, житата и маковете… Матиас погали с върха на пръста си дланта на своята жена.
	Марина извади мръсните дрехи от раницата на Матиас и ги сложи в новата пералня, която бе купила. Качи се в спалнята. Чу шума на течащата от душа вода. Влезе в банята. Матиас стоеше със затворени очи под стичащата се по тялото му вода. Марина съблече дрехите си и влезе във ваната. Надигна се на пръсти и доближи устни до неговите…
	И отново туристите, и шестстотинте хляба, и двете тийнейджърки, и тайните им целувки. Лаура и дъщеря й трябваше да посетят болната сестра на баба й в Алдеуела дел Ринкон и не можаха да дойдат в Майорка. Зигфрид бе изпратен на спешна мисия в Централноафриканската република. Ариц и Она се появиха без предупреждение един следобед в средата на юли с мотор и останаха цяла седмица. През останалата част от лятото обаче бяха сами. Разговаряха много за връзката си, защото никой не си представяше живота без другия. Обмисляха как могат да продължат да работят заедно, след като Наоми се появеше в живота им. Матиас подхвърли, че би било добре да се преместят да живеят в Берлин, където майка му можеше да им помага в грижите за Наоми, докато те работят като сътрудници в „Лекари без граници“. Беше добра идея. Освен това там беше брат му със сина си и с новороденото момиченце от приятелката му туркиня — бяха се преместили да живеят в „Пренцлауер Берг“. Беше възможност, която Марина не отхвърли. Така или иначе щяха да минат от две до девет години, докато Наоми пристигнеше…
	В един горещ августовски ден Марина беше сама в пекарната. Каталина бе отишла да даде обяд на майка си. Урсула приготвяше с Пипа и Анита храна за пикник, защото двете щяха да прекарат останалата част от деня на плажа, а Матиас бе излязъл на разходка с Ниебла. Марина месеше хляб, когато чу, че вратата се отваря. Излезе от работилницата. Беше невзрачният селски пощальон.
	— Нося препоръчано писмо от Института за социални дейности. Подпишете тук, ако обичате — каза й той, като опря една разписка върху плика.
	Усмихна се. Сърцето й заби силно. Най-после. Приближи се, бършейки изцапаните си с брашно ръце в престилката, и подписа нетърпеливо. Пощальонът се отдалечи по улица „Роса“. Марина изкачи две по две стъпалата и влезе в стаята си. Скъса плика. Съдържаше около стотина напечатани листа. Нервна и щастлива, тя бързо прехвърли страниците, докато стигна до последната фраза, която отсъждаше, че Марина Вега де Вилальонга не е годна да осинови дете.

	* * *

	Животът не е справедлив към мнозина. Марина знаеше добре това — от десет години виждаше несправедливостите на планетата да се стоварват върху най-слабите. Това писмо, това удостоверение, което треперещите й ръце държаха, беше незначителна несправедливост в сравнение с всичко, което бяха видели очите й.
	Въпреки това почувства гняв, болка и тъга, каквито рядко бе изпитвала.
	Листовете бяха изпълнени с фрази, които правеха изчерпателен анализ на личността й. Документът я определяше като праволинейна, умна и интровертна жена. Като главна причина за отказа на удостоверение за годност се изтъкваше фактът, че Марина има връзка с мъж, който не е проявил интерес към въпросното осиновяване. Освен това Марина показвала известна обърканост относно работата си, като се колебаела дали да продължи да упражнява професията си на лекар на терен — нещо, което щяло да й пречи да се грижи за едно дете — или да продължи със занаята на пекарка в Майорка.
	Погледна снимката на нощното шкафче. Тази снимка бе променила всичко. Усети, че сърцето й бие силно, пое си въздух и го изпусна постепенно. Погледът й се зарея към планинските възвишения. Намрази тази психоложка, тази държавна служителка, придирчива до фанатизъм, която бе отнела толкова време от живота й и от живота на Наоми и която очевидно бе отказала правото и на двете да бъдат щастливи.
	Вдиша отново дълбоко, опитвайки се да запази самообладание и да успокои ударите на сърцето си, което сякаш щеше да изхвръкне от гърдите й. Седна до моряшкия сандък, поставен до леглото.
	Изпита нужда да види баща си, баба си… да намери убежище в тях, сякаш като погледнеше снимките, прибрани в сандъка, болката й щеше да утихне. Отвори го. Извади металната кутия. На първата снимка, която тя бе направила, баща й весело бе разперил ръце, качил се на любимата си лодка. На друга снимка беше баба й Нерея до лимоновото си дърво. Колко хубаво щеше да се чувства, ако днес тези двама души бяха до нея. Щяха да я приласкаят и да я успокоят. Разгледа снимките бавно. Разнищвайки всяка подробност, опитвайки се да мисли единствено за хората, спомена за които пазеше в сърцето си.
	„Не си годна да бъдеш майка“ — каза й гласът на разума, който тя отказваше да слуша. Марина можеше да намери убежище за няколко минути, за няколко часа в тези стари снимки. Знаеше обаче, че я очакват мъчителни дни. Ударите щяха да болят много, първите месеци щяха да са толкова ужасни, че дори нямаше да може да стане от леглото в продължение на дни. Но постепенно щеше да се съвземе от този несправедлив удар, който животът й бе нанесъл, и раните щяха да болят все по-малко. Дори някой ден би могла да забрави това момиче, което бе искала да осинови. Или пък то щеше да остане завинаги в мислите й, за цял живот.
	Ниебла се промъкна през вратата на спалнята. Приближи се до Марина и близна ръката й. Матиас влезе и седна до нея.
	— Виж какво ми хрумна — каза Матиас, като отвори чекмеджето на нощното шкафче.
	Извади бележника и взе един молив от раницата си. Скицира мелницата, която, както й обясняваше с всеки щрих, смятал да превърне в къща.
	— Искам да продам всичко — отговори тя.
	— Какво?
	— Да — каза, без да го погледне. — Не искам да остана повече тук. Нека се върнем към живота си на сътрудници.
	Матиас почти веднага разбра какво става.
	— Получила си удостове…
	— Да. Не съм годна да бъда майка.
	Матиас се доближи до нея и понечи да я прегърне.
	— Остави ме, Матиас. Искам да бъда сама.
	Отново се опита да я прегърне. Тя рязко се отдръпна.
	— Върви си, моля те.
	— Марина, нека поговорим.
	— Върви си!

	* * *

	Матиас седна на пейката пред пекарната. Ниебла се просна в краката му. Урсула обслужи едно семейство възпълни руснаци и отиде при него. Усети, че нещо се е случило на тази млада двойка. Неволно бе чула как Марина повишава глас и го изпъжда от къщата.
	— Искаш ли да разходим Ниебла? — попита го на немски.
	— А пекарната?
	— Това е село. Пак ще дойдат — каза тя и затвори вратата след себе си.
	Тръгнаха по един стръмен път сред маслинови дървета и дъбове. Ниебла вървеше пред тях и им служеше за водач. Матиас не пожела да сподели с нея за случилото се, вместо това й обясни, че майка му била голяма нейна почитателка и била прочела всичките й книги. И отново задължителният въпрос, който всички задаваха на Урсула въпреки осемдесет и едната й години… „Няма ли да напишеш нов роман?“ И отново категоричният отговор: „Вече нямам какво да разказвам“.
	Споделиха някои неща от живота си, докато накрая Матиас почувства нужда да й разкаже всичко. Разбира се, Урсула беше добре запозната с цялата процедура по осиновяването, през която бе минала приятелката й. Знаеше за това писмо, което Марина чакаше от седем месеца, за нахлуването в личния й живот, който бе пазила толкова ревниво в продължение на години и в който бе позволила да се ровят през цялото това време. Говориха за майчинското чувство… за бащинското чувство.
	Урсула му призна, че ако е зависело от Гюнтер, сигурно е нямало да имат деца. Той не проявявал особен интерес, бил винаги погълнат от партитурите си, жадувал да стане велик композитор, но така и не успял. Разбрали се да направят опит и скоро тя забременяла с дъщеря си. Веднага щом се родила, Гюнтер се влюбил в нея. Обожавал я и я обичал повече от живота си. Матиас разказа за брат си и за второто му бащинство, което не бе планирал и с което се справяше трудно.
	Съществуваше ли желанието за бащинство? Когато един мъж стигнеше до четирийсетте, до петдесетте без деца… страдаше ли? Мъжете изпитваха ли потребност да имат деца?
	— Поне опитът ми досега го доказва, Матиас, но разбира се, може да греша. Мисля, че вие, мъжете, не изпитвате нужда да имате деца, а от начина, по който си се отнесъл към това етиопско момиче, мисля, че и ти не изпитваш. Едва ли някога ще разбереш болката, която Марина чувства дълбоко в сърцето си.
	Повървяха няколко секунди мълчаливо. Матиас се бе замислил над думите на старата си сънародничка. Урсула обаче подготвяше финалния удар:
	— Ти сигурно си доволен, нали?
	Матиас усети тази фраза като обида. Погледна Урсула, която продължи:
	— В крайна сметка ти не си искал да осиновяваш Наоми. Сега трябва да се държиш като мъж и да изтърпиш бурята.

	* * *

	Никога преди не бе виждал Марина в състоянието на истерия, в което я завари.
	Сновеше от единия до другия край на стаята. В едната си ръка държеше японското списание. В другата — стара снимка. Лицето й беше обляно в сълзи. Говореше си на глас. На пода бяха разхвърляни снимките от детството й, договорът за покупко-продажбата на лодката, удостоверението за годност, рецептата, бележникът „Молескин“.
	— Преди да продам това място, искам да знам коя е Мария Долорес Моли. И ще разбера това. Защото нямаше да страдам така, ако не ми беше завещала тази мелница, която сега ми прилича на появила се от ада.
	Матиас стоеше на прага на стаята.
	— Казах ти, че искам да съм сама, Матиас. Остави ме.
	Матиас можеше да слезе отново, но вместо това седна на леглото мълчаливо, докато тя крещеше на майчиния си език бог знае какво.
	— Виждаш ли това, Матиас? — каза тя, доближавайки към него една черно-бяла снимка.
	Матиас погледна снимката. На нея беше сестра й Анна, седнала в скута на млада бавачка в униформа.
	— А сега погледни тази — продължи, показвайки му снимката на Лола в японското списание.
	— Какво виждаш? — попита го тя.
	— Една и съща жена е — отвърна той — но с около трийсет години разлика.
	— Погледни ги хубаво, моля те.
	Матиас се вгледа в двете снимки.
	— На кого прилича тази жена? — попита Марина изпитателно.
	Матиас не посмя да каже нищо, защото мисълта, която мина в този момент през ума му, изглеждаше толкова невероятна, че предпочете да я премълчи.
	— Не знам — отвърна тихо.
	— Тук съм от една година, а само това открих — че пекарката, която ми е оставила това място, е работила в дома на родителите ми. Но колкото и пари да й е дала баба ми назаем, не вярвам само това да е причината. Не вярвам. Искам да знам истината.
	Излезе от стаята, без да каже къде отива. Матиас остана да седи на леглото. Събра снимките и ги сложи отново в кутията от бисквити, после взе удостоверението и се опита да разбере какво пише в него.
	Марина излезе от пекарната, като вървеше бързо и бършеше сълзите си. Напълно отнесена. Срещна Габриел, но го подмина. Томеу също я поздрави откъм бара, но тя дори не го погледна. Стигна до къщата на Каталина и потропа с чукчето. Каталина отвори.
	— Ще продам пекарната, Каталина. Но преди да го направя, искам да ми обясниш защо Лола ми остави имота си — каза тя с твърд глас.
	Каталина забеляза зачервените й от плач очи.
	— Дадох дума на единствената си истинска приятелка, която имах, и няма да я наруша, Марина. Съжалявам. Накара ме да се закълна, че никога няма да кажа нищо.
	На нея също показа двете снимки — от японското списание и на младата жена в униформа.
	— На кого прилича тази жена?
	Каталина сведе очи.
	— Марина, живей живота си… сега ще дойде това африканско момиче и…
	— Няма да дойде, Каталина. Това момиче няма да дойде.
	Каталина не разбра добре последната фраза, но Марина я изрече с такава болка, че възрастната жена реши да помогне на тази нова приятелка, предавайки старата… Не можеше да каже нищо, знаеше, че никой от селото няма да го стори, защото никой не знаеше със сигурност истината. Слуховете във Валдемоса се бяха понесли още от първия ден, в който Марина стъпи в селото. Каталина обаче знаеше, че само един човек там ще й каже истината.
	— Говори със свещеника. Може би той ще ти помогне.
	Марина й обърна гръб, без да се сбогува. Влезе в църквата. Намери свещеника. Завари го да почиства дарохранителницата. Тръгна към него. Свещеникът се обърна, когато чу стъпките й.
	— Добър ден, Марина — каза той учудено.
	Марина за пръв път влизаше в църквата.
	— Добър ден, отче.
	Свещеникът се приближи до нея и първото, което забеляза, също като Каталина, бяха зачервените й от плач очи.
	— Мога ли да ти помогна с нещо?
	Марина седна срещу олтара. Свещеникът също седна.
	— Почти от година и половина живея в това село в Майорка. И през цялото това време не успях да открия коя е била Мария Долорес Моли, коя е тази жена, която всички вие наричате галено Лола. Каталина мълчи, цялото село също. И не разбирам защо. Вас никога не съм ви питала, защото не предполагах, че знаете нещо.
	— Какво държиш в ръка, дъще?
	— Две нейни снимки.
	Свещеникът взе снимката с Анна, седнала в скута на младата Лола. Бяха ходили заедно на училище във Валдемоса. Той беше с три години по-голям. Погледна снимката с нежност. И той, също като всички останали в селото, предположи коя е Марина още в момента, в който влезе в пекарната.
	— Погледни я добре, Марина.
	Марина взе снимката и я доближи до очите си.
	— Виж усмивката на Лола. Как се казва на испански _clotets_? Трапчинките й… и формата на очите. На кого ти напомня?
	Свещеникът изчака за момент, после настоя:
	— На кого ти напомня, Марина? Ти знаеш най-добре от всеки друг.
	— На мен — каза Марина тихичко, докато сълзите се стичаха по лицето й.

	* * *

	Каталина вървеше бързо по улица „Бланкерна“, гледайки към небето и разговаряйки на майоркски с мъртвата си приятелка. Габриел я проследи с поглед. Томеу я изгледа учудено. „Човек не може да разбере жените.“ Каталина зави по улицата към църквата.
	— Виж, Лола, знаеш, че винаги съм ти била добра приятелка. Никога не съм те предавала, макар че досадниците във Валдемоса са ме питали. Но не мога да причиня това на дъщеря ти. Виждала съм те да плачеш ден след ден над лимоновия сладкиш с маково семе. Твърде много сълзи изплака. Сега не е честно дъщеря ти да пролива сълзи. Освен това Марина няма никаква вина. И знаеш ли? Писна ми от лъжи, тайни, да вървят всички по дяволите. По-добре от това, здраве му кажи.
	Марина и свещеникът продължаваха да седят пред олтара.
	— Не знам дали мога да възприема всичко това, отче — каза Марина, без да гледа свещеника, вперила очи в евхаристията. — И защо са ме оставили да живея четирийсет и шест години с тази лъжа? Защо никой не ми е казал нищо? Защо е трябвало да ме заблуждават?
	Помисли си за баща си, за баба си Нерея, за бурната връзка с онази жестока жена, която бе смятала за своя майка. Как са могли да я лъжат в продължение на толкова години? Защо?
	— Не мога да отговоря на този въпрос, сама трябва да провериш това. Лъжата никога не е добра. Тайните… Вярно е, тук всички предполагаха, че си дъщеря на Лола, но никой не беше напълно сигурен. Единствено Каталина. И те уверявам, че са я питали стотици пъти, но тя никога не каза нищо. Така постъпва една добра приятелка. Не й се сърди, не се сърди и на тукашните хора, знаеш, че те обожават и че си една от тях още от първия ден. И може би именно защото в сърцата си са знаели, че си дъщеря на Лола, те приеха, все едно че си живяла винаги тук. А те уверявам, че селото е затворено. И не е лесно да си пришълец… Ти вече си част от това голямо семейство на острова.
	Свещеникът замълча, после продължи:
	— Невероятно е как цялото село съумя да запази тази тайна. Ти нима не знаеш, че шофьорът на камион си вади допълнителни пари, като продава марихуана? Нима не знаеш, че съм влюбен в една вдовица, за което може да ме отлъчат от Църквата, ако това се разкрие? Ти, аз и всички… мълчим, донякъде, за да се предпазим едни други. Без лоши помисли… Не знам дали е така по света, защото съм роден на този остров и не съм го напускал, но в изповедалнята ми разказват всичко и мога да те уверя, че в селата в Майорка лъжите, тайните… са насъщният ни хляб всеки ден.

	* * *

	На девети януари 1964-та Мария Долорес Моли навършваше седемнайсет години. Играеше си с дъщерята на господарите, която седеше в скута й. Преди две години семейство Вега де Вилальонга я бе наело като домашна прислужница и бавачка на това русо и крехко момиченце, което родителите му бяха кръстили Анна.
	Метеше и миеше ежедневно петстотинте квадратни метра на къщата в „Сон Вида“, чистеше прозорците, переше и гладеше дрехите, оправяше леглата, придружаваше майката на господаря, която живееше с тях, и също така се грижеше за новороденото момиченце.
	Работеше от понеделник до събота. В неделя, почивния й ден, взимаше автобуса до Валдемоса, за да помага на родителите си в пекарната „Кан Моли“.
	На този девети януари 1964-та Нестор се прибра с лекарското си куфарче у дома. В къщата, в която живееха майка му, дъщеря му и веселата и жизнерадостна бавачка, в която се бе влюбил. Селско девойче, което едва умееше да чете и пише, но чиято нежност го опияни още от деня, в който влезе в дома им.
	Мария Долорес видя господаря да влиза през желязната врата на оградата. Стори й се елегантен, както винаги. Толкова хубав… Нищо общо с мъжа, с когото правеше сравнение, с баща й, скромен дебел пекар, чието ежедневно облекло бяха стари потници под бели престилки и който беше покрит с брашно от главата до петите.
	Мария Долорес се усмихна срамежливо на господин Нестор. Не беше редно да се влюбва в господаря на къщата, но той също беше влюбен в нея, или поне така й каза предната вечер, когато най-после му се отдаде.
	Нестор тръгна през градината към тях. Седна и целуна дъщеричката си по бузата.
	— Честит рожден ден, Мария Долорес.
	— Благодаря. Но вече ви казах, че не харесвам името си. Наричайте ме Лола, господине.
	— Ако започнете да ме наричате Нестор вместо „господине“, обещавам да ви наричам Лола.
	Тя се усмихна и както винаги, сладките й трапчинки се очертаха на лицето й. Нестор погали бузата й. Смутена, Лола сведе поглед.
	— Ако можех, щях да ви целуна — каза Нестор тихичко, хващайки ръката на младата си любовница.
	— Държа дъщеря ви на скута си, господине. Може да разбере нещо.
	Нестор хвърли поглед към къщата и след като се увери, че жена му не гледа, извади фотоапарат от чантата си.
	— Трябва да увековечим тази дата. Не всеки ден човек навършва седемнайсет години… Лола.
	На Мария Долорес й хареса да чуе името си от устата на Нестор.
	Той се отдалечи на един метър от дъщеря си Анна и от младата си любовница. От тези две жени, които изпълваха целия му свят.
	Ана де Вилальонга дръпна пердето от прозореца на спалнята.
	„Гледай, слушай и мълчи.“ Думите на майка й рязко отекнаха в ума на Ана де Вилальонга.
	Беше умна жена. Мъжът й изпитваше нещо към това селско девойче, което се грижеше за дъщеря им всеки следобед. Само че нито Ана де Вилальонга, нито Нестор, нито Лола можеха да предположат, че в момента в утробата на бавачката започваше да расте нов живот. Живот, който щеше да ги раздели завинаги.
	Лола беше простичко момиче и в началото не свърза закъснението на цикъла си с бременност, докато накрая най-добрата й приятелка, Каталина, й отвори очите.
	— Баща ми ще ме убие — каза уплашено Лола на единствената си приятелка на острова. — Обещай, че ще запазиш тайната завинаги.
	— Обещавам, Лола.
	— Погледни ме в очите, Каталина.
	— Приятелки сме. Довери ми се.
	— Закълни се.
	— Никога няма да кажа нищо. Никога през живота си. Каквото и да се случи. — Тя я хвана за ръка. — Заклевам се.

	* * *

	Каталина влезе в църквата. Свещеникът и Марина продължаваха да седят срещу олтара. Приближи се до тях.
	— Ще ви оставя сами — каза свещеникът, като се изправи.
	Каталина седна до Марина.
	— А Нестор? Нестор мой баща ли беше? — попита я Марина почти с уплаха, без да откъсва поглед от олтара.
	— Да. Той беше.
	— А сестра ми Анна? И тя ли е дъщеря на Лола?
	— Не. Сестра ти не е дъщеря на Лола. Дъщеря е на Нестор и Ана де Вилальонга. Не разбрах защо Лола поиска да остави мелницата и пекарната на двете. От баба ти Нерея знаех, че когато са те довели в къщата, непрекъснато е искала да е при теб и дори всяка нощ лягала в креватчето ти, за да не ви разделят. Сестра ти Анна те обожаваше. Лола, майка ти, я гледаше от бебе и когато в неделя се връщаше във Валдемоса, постоянно говореше за сестра ти… Държала я е в ръце още когато е била само на няколко дни.
	Каталина млъкна.
	— Продължавай, моля те — подкани я Марина, която не беше плакала така през живота си.
	— Лола обичаше много сестра ти. Тя беше единствено дете. Може би си е помислила, че ако остави наследството на двете, никога няма да се разделите.
	Каталина млъкна. Погледна олтара срещу нея.
	— Лола беше много самотна… и не искаше същото за теб.
	— Но какво се е случило в действителност? Какво е направил баща ми?
	— На този въпрос не мога да ти отговоря. Само мога да ти кажа това, което знам от майка ти. Любовната история между баща ти и нея знаят само те двамата. Майка ти беше на седемнайсет години, когато забременя с теб, при това от господаря на къщата. Женен мъж, от добро семейство… Представи си скандала, който това можеше да предизвика. В четвъртия месец на бременността Лола отиде в един дом за самотни майки, който държаха едни монахини, и…
	Каталина млъкна за момент. Трябваше ли да разкаже цялата истина?
	— Продължавай, Каталина, и бъди искрена. Не искам повече лъжи.
	— Една самотна майка в онези времена, Марина… В това село… Баща й беше звяр. Ако беше научил, щеше да я пребие от бой. Лола мислеше да те даде за осиновяване. Монахините вече бяха намерили едно заможно бездетно семейство в Майорка, което искаше да те осинови. Но ми каза, че когато те родила, ти изобщо не си плакала. Взела те и ти си се усмихнала. Видяла трапчинките на бузките ти, също като своите, и не намерила сили да те даде на монахините. Не знам какво се е случило, но баба ти Нерея решила да останеш в къщата в „Сон Вида“. Жената на Нестор, която ти си смятала за своя майка, била бясна, но се принудила да го преглътне. Накарала баща ти да се закълне, че ако останеш в къщата им, той повече никога няма да види Лола. И така и направи.
	— А Лола? Никога повече ли не ме видя?
	— Виждаше те — каза Каталина с тъга. — На всеки 15 август.
	— На рождения ми ден? — попита Марина почти шепнешком.
	— Да. Издокарваше се, гримираше си очите и сядаше на спирката на автобуса във Валдемоса, за да може да те види. Оставаше секунда, две… Не повече. Знаеше, че Нестор ще ви води на пристанището, за да се качите на лодката… Знам, че Лола е била няколко пъти на лодката с баща ти, преди да забременее, разбира се. И чакаше там, докато минехте. Тримата. Сестра ти, ти и той. — Каталина повтори: — Две-три секунди. Не повече. И се връщаше вкъщи със съкрушено сърце.
	Марина не можеше да проумее нищо. Сякаш умът й се бе вцепенил и поемаше несвързана информация, която тя не успяваше да сглоби.
	— Едно нещо си спомням добре. Когато още беше бременна, отидох да я посетя в дома за самотни майки. Цяла сутрин умувахме с какво име да те кръстим, макар да знаехме, че осиновителите ти ще ти дадат име. Смяташе, че ако можеше да ти даде име, щеше да е някое весело, не като нейното, което тя никак не харесваше. Но искаше да съдържа нещо от нейното и си помисли за първото си име, Мария. После за името на баща ти, Нестор, и така, играейки си с имената, вмъкна в Мария първата буква от името на баща ти и се получи прекрасно име — Марина, жена, родена в морето.
	— Каква беше Лола?
	Каталина се замисли за секунди, преди да отговори. Опита се да намери правилните думи. Първото прилагателно, което щеше да я определи и което дъщеря й щеше да чуе за пръв път. Най-хубавата фраза, която да облекчи болката, която Марина изпитваше пред току-що разкритата жестока истина. Не намираше точната дума. Нито една не й се струваше подходяща.
	— Каква беше майка ми, Кати? — настоя Марина.
	— Майка ти беше…
	Хвана ръката й. Марина за пръв път погледна приятелката си в очите. И единственото, което хрумна на Каталина, бе:
	— Майка ти беше ангел.

	* * *

	Изтърпя бурята като истински мъж. Марина изплака всичките си сълзи в прегръдките му. Матиас я притисна силно, изпитвайки чувство на вина. Урсула му прочете причините, поради които й бяха отказали удостоверението за годност, и иронично подхвърли, че Матиас може би е доволен от решението на психолозите от Института за социални дейности. Матиас й предложи да отиде да говори с хората, които подписваха тези документи. Все трябваше да има начин въпросът да се уреди. Начин да поговори с държавните служителки. Марина го помоли да млъкне. В момента се опитваше да проумее това, което се бе случило в живота й.
	И сякаш ставаше дума за някоя шега на съдбата, на няколко километра оттам, на един паркинг, където миришеше на изгорели газове, Анна изплакваше сълзите си в прегръдките на Антонио. „Метастази в белите дробове. Три, четири, пет месеца“ — каза й онколожката на последния преглед.
	Матиас поиска да остане през септември във Валдемоса, но тя го помоли да се върне в Палестина. Беше най-нещастният момент в живота й. Имаше нужда да остане сама. Наоми щеше постепенно да изчезне от мислите й. Щеше да намери мястото на Лола в живота си. Но в този момент единственото, което я интересуваше, бе да бъде край сестра си до края.
	— Обичаш ли ме, Марина? — попита я той на летището, на няколко метра от гишето за граничен контрол.
	— Да. Когато мога, ще дойда при теб — отвърна му тя и го целуна по устата.
	Тръгна към изхода и взе такси до дома на сестра си. Завари двете да седят спокойно в красивия апартамент с изглед към морето, в който бяха планирали да прекарат живота си.
	— Ела. Седни при нас — каза й Анна с усмивка. Марина седна до Анита, която държеше на скута си лаптоп. Не знаеше дали е научила за диагнозата на майка си. Седна до двете жени от семейството й, които в този момент почувства по-близки от всякога. Не им бе казала нищо за Наоми, нито за Лола. Трагедията на Анна изтласкваше всичко на втори план.
	Анита превеждаше уебстраницата на Берлинския университет по изкуства.
	— Това е мечтата ми, мамо.
	Анна погледна дъщеря си с нежност.
	— Мечтите се сбъдват, стига човек да го желае. Остават ти още няколко години до университета, така че трябва да залягаш над немския.
	— Ще помоля Урсула да ми дава уроци.
	— Освен това този университет е в Берлин. Там живеят родителите на Матиас — добави Марина.
	Продължиха да сърфират в мрежата. Гледаха видеа в Ютуб, в които германски студенти работеха в зали за миксиране — това бяха бъдещи звукови техници, работещи в театри, на представления, концерти, в киното, при ревюта, като дисководещи. Прекараха дълго време, седнали на дивана и загледани в екрана на лаптопа.
	— Мамо! Не ми каза как мина прегледът, какво ти каза лекарят? — попита внезапно Анита.
	— Трябва да ми направят още няколко изследвания — отвърна й тя, погалвайки я по бузата.
	Марина отново усети как душата й се разкъсва…

	* * *

	Марина видя, че Антонио сваля каската си и се отправя към тях. Имаше съкрушен и объркан вид. Объркан, както в деня, в който й се обади, за да й съобщи за смъртта на сестра й. Бяха излезли да плават с лодката и Анна бе издъхнала в прегръдките му на борда на тази стара лодка, съзерцавайки залеза.
	— Почакай, скъпа — каза Марина на Анита, която галеше урната със зареян в морето поглед.
	Марина се изправи и тръгна към него. Той я прегърна и заплака без всякакъв свян. Марина го хвана за ръка и двамата се отправиха към Анита.
	Седнаха до нея.
	— Ана, това е Антонио. Добър приятел на майка ти.
	Антонио бършеше непохватно сълзите си, които не преставаха да бликат от очите му.
	— Ако майка ти ви видеше, щеше да се радва, че двамата заедно ще я пуснете да си тръгне.
	Анита не попита нищо, хвана ръката на този непознат мъж и я постави върху урната. Изчакаха няколко минути мълчаливо. Северният вятър духаше лекичко, морето все още беше спокойно. После Анита бавно, без да пусне ръката на Антонио, обърна урната и изсипа праха на майка си над водата.

	* * *

	Марина опря глава на прозореца на автобуса и усети студеното стъкло по кожата на челото си. Опита да опразни съзнанието си, съсредоточавайки се само в това, което виждаше през прозореца. Невъзможно. Взе раницата си от седалката, постави я в скута си и извади стара тъмночервена папка. Същата, за която бе споменала Каталина и която Лола бе държала в чекмеджето на нощното шкафче.
	Отвори я и отново разгледа снимките на биологичната си майка. На някои беше сама. На други — с родителите си или заобиколена от хора от селото. Беше ги гледала толкова пъти през цялата седмица и колкото повече се взираше в тях, толкова повече осъзнаваше физическата прилика между непознатата си майка и себе си. Освен това сред снимките беше и документът от дома за самотни майки в Палма, който удостоверяваше, че Мария Долорес Моли Кармона е родила момиченце, тежащо „3,456 кг, на 15 август 1964 г.“. От неизвестен баща и с временното име Марина.
	Писмото, което Анна й изпрати дни преди да умре, продължаваше…
C>
	Кука намери тази папка в кабинета на Куро сред документите на Армандо.
	Марина, снимките, които са вътре, ще преобърнат живота ти.
	Очите ми видяха в тях нещо, което не бих посмяла дори да напиша.
	Вчера си помислих, че може би е най-добре да ги скъсам и да ги забравя.
	Защото ще ти причинят само болка.
	Но ти веднъж ми каза, че лъжата никога не е добро нещо.
	Знаеш ли? Докато гледах снимките, си спомних как веднъж татко ми спомена за една своя невъзможна любов с много по-млада от него жена от острова. Говореше неясно и не поиска да ми каже подробности, но си спомням тъжния му поглед, когато ме прегърна.
	Аз вече знам всичко, което ми е нужно за тази жена, която татко е обичал — тя те доведе отново в живота ми и ще й бъда вечно благодарна за това.
C$
	По-нататък в писмото сестра й я молеше, умоляваше я да се опита да поддържа добри взаимоотношения с Армандо заради доброто на дъщеря й. Знаеше, че е негодник, но винаги щеше да е баща на Анита. „Напътствай я. Напътствай я, моля те.“ „Какъв ироничен парадокс“ — помисли си Марина. Само преди няколко месеца й бяха отказали правото да е майка, а сега сестра й я молеше да поеме тази роля. Щеше да го направи. Без да се поколебае. Стига Армандо да й позволеше.
	Анита обаче съумя сама да се погрижи за себе си. Беше силна жена и въпреки трудния етап на съзряването беше напълно наясно с това, което искаше от живота. Завърши гимназия и успя да постъпи в Берлинския университет по изкуства. С Пипа скъсаха и едва години след това намери любовта на друга жена. Но я намери. Двайсет години след смъртта на Анна Марина присъства на сватбата на Анита в Сан Франциско. Когато Анита каза с нежна и прекрасна усмивка: „Да, съгласна съм“, Марина погледна към небето и си помисли, че може би оттам, където всички отиваме в края на живота си, Анна е успяла да реши единственото нещо, което я тревожеше истински, преди да умре — да види дъщеря си най-после щастлива.

	* * *

	Марина слезе от автобуса. Свечеряваше се. Погледна към навеса, тръгна към него и седна на същата пейка, на която майка й е седяла на всеки 15 август, за да я види как минава. Изпълни я тъга, когато пресметна трите секунди, през които успяваше да зърне хората в колите, минаващи пред нея.
	Тръгна бавно по улиците на селото и стигна до „Кан Моли“. Извади ключа от чантата си и отключи вратата на пекарната. Отвори я. Ниебла се приближи до нея и близна ръката й. Погали я и следвана от кучето, се качи по стълбата към кухнята. Взе една чаша, отвори крана, напълни я с вода и я изпи. Облегна се на плота, загледана в Ниебла. Единственото, което й оставаше във Валдемоса, бе тази стара кучка с тъжен уморен поглед. И призракът на жената, която я бе носила в утробата си. Пое си въздух и го издиша бавно. Отправи се към компютъра и без да сяда, погледна електронната си поща. Празна. Качи се в спалнята, съблече се и се пъхна в леглото. Очакваше я дълга нощ. Дълга нощ, изпълнена с болка по мъртвата й сестра. Нощ, изпълнена с въпроси без отговори. Какво да прави с племенницата си. С пекарната. С работата си на сътрудник на неправителствена организация. С живота си… Но в съзнанието й отново изплува Лола. Сега обаче мислите й се насочиха към друго — виждаше се в утробата на тази жена, която не бе познавала. Визуализира момента, в който излизаше от тялото й, и първите секунди върху гърдите й…
	Заспа към четири сутринта. В седем иззвъня телефонът. Отвори очи в просъница. Погледна часовника и слезе тичешком във всекидневната. По това време можеше да звъни само Матиас.
	— Ало?
	— Здравей, аз съм — каза Матиас с тих глас. — Как беше вчера?
	— Погребението беше хубаво. Както тя искаше. А ти как си?
	— Марина… Не съм добре. За пръв път имаш нужда да съм до теб, а мен ме няма.
	— Аз ти казах да не идваш — отвърна му тя.
	— Няма значение. Трябваше да дойда, без да те питам. Знам, че ти щеше да го направиш за мен. Съжалявам.
	— Няма нищо.
	— Марина, от два дни не съм спал… мисля непрекъснато за връзката ни. И…
	Матиас замълча за секунда. И тази секунда накара сърцето на Марина да се преобърне. Знаеше, че Матиас се е уморил да я чака. Обхвана я страх, какъвто не бе изпитала нито веднъж през шестте години, през които бяха заедно. Раздялата й с този мъж щеше да я срине. Да я доунищожи.
	— Марина, казвал съм ти го много пъти.
	Отново замълча. Сякаш изричането на всяка дума му струваше огромно усилие. Сякаш се страхуваше да говори.
	— Какво има, Матиас? — попита нетърпеливо. — Ще дойда. Утре ще се обадя на „Лекари без граници“, за да се включа в проекта.
	— Никога не съм изпитвал потребност да стана баща. Не знам защо. Сигурно съм егоист.
	— Матиас, вече говорихме за това — прекъсна го Марина.
	— Остави ме да продължа, моля те. Ако искаш — той отново замълча — можем да осиновим Наоми заедно.
	Сърцето й заби силно и една сълза се стече по бузата на Марина. Ако можеха да се видят, щяха да се засмеят, защото и по бузата на Матиас се стичаше сълза.
	— Искам да продължа да работя на терен. Не си се представям да ходя всяка сутрин в някоя болница в Берлин, на едно и също място. Няма да съм щастлив там. Но ако искаш, можем да останем в Майорка, в твоята къща, и ако ми позволиш, тя да стане наша. Завинаги. Ще се връщам на всеки три месеца при вас…
	Двамата плачеха, съзнавайки колко много се обичат. В края на ноември от Берлин пристигнаха десет сандъка с вещите на Матиас. Дрехи, много книги по медицина, комикси, от които майка му бе решила най-после да се отърве, водолазният костюм, куп огромни обувки, кутия с инструменти, включително бормашина… Когато видя двамата превозвачи да качват десетте сандъка, тя онемя. В тази къща от едва седемдесет квадратни метра нямаше място за толкова неща.
	Един месец по-късно Матиас пристигна в Майорка. Влезе в къщата и изпита вълнение при вида на комиксите, поставени до книгите по медицина на рафтовете във всекидневната.
	След седмица започнаха заедно обучителния курс за осиновители. Марина почти се зарадва, че Матиас не е в състояние да разбере и половината от това, което казваше психоложката. Наистина можеше да го уплаши. Марта си даде сметка, че тази двойка, която се обичаше от разстояние, е десет пъти по-солидна от нейната собствена, и след два месеца им даде удостоверение за годност.
	През тези месеци Матиас се запозна с един германец, пенсиониран архитект и приятел на Урсула, с когото се захванаха да правят чертежи за бъдещия ремонт на мелницата. Станаха добри приятели. Една вечер Урсула ги покани на вечеря и докато двете с Марина готвеха, Матиас разглоби пишещата машина, извади ролките, лентата, валяка и какъвто беше инат, я оправи.

	* * *

	В Адис Абеба започнаха съдебните процедури по осиновяването на Наоми, плащанията на етиопски адвокати и дългото африканско протакане. След като чакаха много и платиха повече от това, което бе необходимо, животът най-после се смили… и на 1 май 2014 г. Наоми пристигна в Майорка.
	Влязоха в пекарната. Тя се изтръгна от прегръдката на Марина и изтича към работилницата. Марина и Матиас я наблюдаваха неспокойно. Беше първият й ден в къщата, която щеше да стане неин дом… Наоми намери чувалите с шейша и пъхна ръчичките си в един от тях. Поигра си с брашното и погледна побелелите си длани, които контрастираха с черната й кожа.
	— Инджера? — попита Наоми, гледайки ръчичките си.
	— Да, от това приготвяме инджера. Тук се нарича хляб — отвърна Марина.
	— Хляб — повтори Наоми, пъхайки отново ръцете си в чувала с брашно.
	— Да, хляб — отвърна тя, горда, че дъщеря й е произнесла първата си дума на испански.
	Наоми гребна брашно в шепите си и излезе навън. Отвори ръчичките си и вятърът издуха брашното от тях. Есенният вятър бе разпилял стотици макови семена из полята на острова. И както всяка година, бяха пораснали диви.
	Наоми посочи към тях.
	— Искаш да отидем там?
	Момиченцето кимна утвърдително с глава. Марина целуна Матиас, който, леко уплашен и мълчалив, чакаше нареждания от Марина.
	— Ще приготвиш ли нещо за ядене?
	— Да, отивам — отвърна той и тръгна към кухнята.
	— Матиас…
	Той се обърна. Тя му се усмихна, погледна го в очите и изрече, най-после на майчиния си език, двете думи, които никога не му бе казвала на испански:
	— Обичам те.
	Наоми хвана за ръка Марина и я затегли към полетата с макове. После се пусна и се затича сред този красив пейзаж. Пейзаж, сред който от сега нататък щеше да живее.
	Тичаше, скачаше и се хвърляше в прегръдките на майка си.
	Матиас наблюдаваше от прозореца на кухнята тези две жени, които бяха станали част от живота му. След две седмици заминаваше за Централноафриканската република като ръководител на медицинския екип, който щеше да се бори с нова епидемия на ебола. В началото на декември отново щеше да бъде при тях. Отвори прозореца, погледна тъмнокожото момиченце, което си играеше сред червените цветя заедно с жена му, и неволно му стана мъчно, че ще ги напусне.
	Двете седмици отлетяха неусетно. Наоми не спа нито веднъж в стаята си. Опитаха две нощи, но тя се късаше от плач и се отказаха. Така че спеше всяка нощ между родителите си.
	В деня на заминаването му тримата вървяха по улиците на Валдемоса. С едната си ръка Матиас придържаше Наоми, опряна на хълбока му, а с другата бе обгърнал раменете на жена си, която съзерцаваше заедно със семейството си това късче от Средиземноморието, което й принадлежеше.


>	8.
>	Хлябът и пишещата ми машина

	Именно онази съставка в лимоновия сладкиш, която така и не намериха, беше движещата сила, която я подтикна отново да пише.
	Урсула завлече чамовата маса до големия прозорец на всекидневната. Крехките й стари ръце успяха да се справят със свръхусилието, което това изискваше от нея.
	Помилва грамофона на мъжа си, поставен до старата й пишеща машина. Взе я и я премести на масата. Бутна към нея ергономичния стол, който бяха купили с Габриел от един магазин в Палма, и седна на него. Въздъхна… Да. Мястото беше напълно подходящо да прекара следващата година на него. Ако изостреше поглед, в далечината, зад житните ниви, отвъд маслиновите и бадемовите дървета, можеше да съзре късче от морето.
	Предната седмица почти не бе излизала от къщи. Беше твърде студено за старица, страдаща от артрит. За да запълни времето, потърси убежище във вече прочетените романи, наредени в библиотеката. Помисли си, че едва ли ще намери по-добра компания, и плъзна пръсти по гръбчетата на стотиците книги, докато стигна до романите от младостта й. Там бяха и старите издания на нейните латиноамерикански учители, които бе чела, когато бе в изгнание.
	На нейната възраст все още имаше един невзет изпит. В цялата си литературна кариера имаше нещо, което никога не се бе осмелила да направи. Никога не се бе осмелила да експериментира с магическия реализъм, от който бе научила толкова много. Бе се опитала, но германските й корени, търсещи отчаяно съвършенството, винаги я бяха спирали. На нейната възраст вече нямаше от какво да се страхува, ако се опреше със смирение върху тези свои учители…
	Препрочиташе бавно, подчертаваше и записваше в един бележник, като същевременно изграждаше скелето на романа си. Историята щеше да се развива между четирите стени на пекарна, намираща се на неизвестен остров във водите на Средиземно море. В пекарната се приготвяше сладкиш, който съдържаше магическа съставка, изпълваща с дълбоко блаженство островитяните. Първите редове на романа щяха да бъдат посветени на главната героиня, смугла девойка, яка и здрава, но красива, с пищни гърди и черна гладка коса, винаги сплетена на плитка. Всяка сутрин тази млада пекарка смесваше брашното, захарта, млякото, лимона и маковото семе; тогава… се случваше. Докато тялото й се изпълваше с миналото, тя затваряше очи и си припомняше онези минути, в които бе прегърнала новороденото си бебе, което след няколко часа бе изоставила с пълното съзнание, че това ще й тежи цял живот… И тогава, докато тези мисли минаваха през ума й, тя затваряше очи и сълзите се стичаха и падаха в тестото, което ги поемаше и ги разпръскваше сред жителите на малкия остров, които още при първата хапка усещаха обичта, вложена в тези сълзи.
	Урсула имаше цяла година на разположение, за да сътвори герои, невъзможни любовни истории и неочаквани обрати. Винаги, без да губи от поглед края, който вече бе намислила. Край, с който завършваше историята и който оставяше тази малка пекарна в ръцете на прекрасно момиче с къдрава коса и шоколадова кожа.
	Въздъхна. Погледна пишещата машина с опасение. Петнайсет години осъдена на бездействие. Може би сега тя на свой ред щеше да откаже да съдейства. Опита се да заглуши страховете и съмненията си, които я връхлитаха през първите дни. Не успя. Ще бъде ли в състояние да запълни триста страници? А тези страници, които в крайна сметка бяха мастило върху хартия, щяха ли да заинтересуват някого?
	Погледна ръцете си. Направи всекидневните сутрешни упражнения, за да раздвижи пръстите си.
	Първо, както винаги, заглавието. Ако се наложеше, щеше да води битка с издателите, за да го запази. Постави внимателно пръстите си върху клавиатурата и на своите осемдесет и пет години започна да пише последния си роман — „Лимонов сладкиш с маково семе“.


>	Благодарности

	Нямаше да успея да напиша този роман без моите приятелки, с които споделям живота си и които често са източник на вдъхновение за всичко, което пиша. Затова искам да изкажа дълбоката си благодарност на Мариан Коромина, Киара Аройо, Ана Манреса, Мария Алехандре, Ана Леон, Моника Пуга и Тере Енрик. На новите ми приятелки Мар Саенс и Мануела Морено… и особено на Клара Тареро, защото без теб, Клара, образът на Марина би бил невъзможен.
	Също искам да благодаря на страхотния женски екип от издателство „Планета“, които бяха до мен и ме съветваха през цялото време. Благодаря, Нурия Валс, за това, че ме свърза с тях. Благодаря, Ракел М. Барио, за мъдрите ти бележки.
	Бих искала да благодаря на хората, които откликнаха с готовност и чиито думи, макар че разговаряхме малко, ми помогнаха много за тази книга. На Мигел Анхел, собственик на „Кан Молинс“, пекарната във Валдемоса, която беше движещата сила на тази история. На Лизи Люк и на приятелката, с която тя ме запозна и на която пожелавам скоро да прегърне сина си. На Роса Естеве за поправките на майоркски. На Пере Пуч за Лорд Блек. На Ави Льоренс за това, че ми предостави познанията си по гинекология.
	На приятелите ми от детството Марк Морменео и Давид Басан за това, че са край мен и днес. На Хавиер Олиден — че ми е още приятел. На Пали Амилибия — че е приятел на всички. И на Кике Камин за неизчерпаемото му великодушие. Роман Ловердос, изгубих следите ти, преди петнайсет години доказа, че си истински приятел. Благодаря, Томас Шнайдер, нямаше да мога да напиша и ред за Германия, ако не те познавах.
	Най-много благодаря на вас, мамо, татко, за това, че се грижите толкова добре за децата ми винаги, когато съм имала нужда от това.
	И накрая, благодаря и на теб, Жауме, за всичко.
