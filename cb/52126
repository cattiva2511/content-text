D>
	Посвещавам тази книга на Пиеро и Кайса Балдини, които направиха престоя ми в Тоскана толкова прекрасен и ми дадоха много идеи за книгата, с които само хора от региона могат да бъдат полезни.
	Както винаги, изказвам благодарности и на чудесните ми агенти Мег Рули и Кристина Хогребе, на целия екип на Джейн Ротросен и особено на Даниел и всички от „Лейк Юниън Пъблишинг“, които ми предоставиха възможността да напиша книгата, за която винаги съм мечтала.
	Благодарности на Джон за любовта и подкрепата му.
D$


>	Глава 1
>	Хюго

	_Декември 1944_
	Щеше да умре, беше повече от ясно. Хюго Лангли се опита да погледне на този факт безпристрастно. Лявото крило на бомбардировача „Бленхайм“ гореше и пламъци обхващаха кабината. Зад него навигаторът му, лейтенант Фипс, лежеше проснат по очи върху уредите си. Тънка струйка кръв се стичаше изпод пилотския му шлем по едната страна на лицето му. И Гънер Блекбърн вече беше мъртъв, прострелян при картечницата в задната част на самолета от първата вълна месершмити. Хюго не беше сигурен дали той самият е уцелен. Адреналинът все още изпълваше така силно тялото му, че му беше трудно да прецени. Той погледна надолу към оплискания си с кръв панталон, като се чудеше дали кръвта беше негова, или на Фипс.
	— По дяволите — промърмори.
	Не би искал да свърши по този начин, толкова скоро. Надяваше се да наследи замъка „Лангли“ и титлата някой ден и да се наслаждава на статута си на земевладелец в околията. Сър Хюго Лангли. За миг се сети за жена си и сина си и установи, че мисълта за тях не предизвика почти никакви емоции у него. Тя щеше да се справи и без него. Щеше да продължи да живее в замъка заедно със стария, докато си намери някой друг, което несъмнено щеше да стори. Синът му, това странно и тихо момченце, беше твърде малък, за да го запомни. Щяха да говорят за него като за герой, а в действителност той беше просто един проклет глупак, пушечно месо. Това беше бойна мисия, която не биваше да се провежда. Всички знаеха, че бомбардировачите „Бленхайм“ са остарели и по-бавни от вражеските самолети. А като тръгна на север от базата си в близост до Рим, за да достигне до целта — железопътните линии в Милано — трябваше да прелети над почти двеста километра окупирана от германците територия.
	Опита се разумно да прецени ситуацията. Бленхаймът нямаше да може да се върне обратно в базата, дори и да успееше някак да обърне тази бракма — което беше малко вероятно при горящ двигател и едно крило извън строя. Но със сигурност нямаше да стои така и да се сгромоляса в пламъци, изпечен като пиле. Надникна през предното стъкло на пилотската кабина, за да огледа терена отдолу, но не успя да види нищо. Нощта беше тъмна като катран. Забулена в облаци. Без луна. Без звезди. Никакви светлини. Нямаше и вражески самолети, освен ако бяха назад и все още не са го настигнали. Той подозираше, че са сметнали, че е мъртъв и не си заслужава да се занимават с него. От последната докладвана позиция на самолетите им, предполагаше, че е вече над Тоскана. Може би дори на север от Пиза, над територия все още контролирана от германците. Хълмиста и дива земя. Имаше вероятност да успее да се прикрие и да стигне невредим до брега, ако съумееше някак да скочи с парашута, без последният да лумне в пламъци. Така или иначе, струваше си да пробва. Направи несполучлив опит да отвори стъкления капак на пилотската кабина. Резето се разхлаби, но люкът не помръдваше. За миг изпита истински ужас — че ще остане в капан тук и бавно ще се опече или ще се сгромоляса на земята като огнено кълбо, в зависимост от това кое от двете щеше да се случи по-напред. Натисна с цялата си сила и най-сетне усети как капакът поддава и се приплъзва назад. В този миг пламъците го лизнаха.
	— Хайде, направи го — окуражаваше се той. Погледна назад към Фипс. — Съжалявам, приятелю — добави, — но не мога да те взема със себе си.
	Пръстите му, стегнати в дебелите кожени ръкавици, отказваха да му се подчинят, докато сваляше шлема с прикрепения към него кислороден апарат. Моментално дишането му се затрудни, но той не летеше на толкова голяма височина и това вероятно се дължеше на паниката. Пресегна се за парашута си и се опита да го закачи. Чувстваше се, сякаш е замръзнал във времето, като че ли животът е на забавен кадър. Най-после усети как ремъците се стягат. Не искаше да избързва, понечи да се изправи и изпита пронизваща болка в левия си крак. По дяволите. Значи, е прострелян. Няма кой знае какъв шанс да избяга и да се укрие в такъв случай. И все пак е по-добре да опита, отколкото да изгори жив или да се разбие със самолета. С малко късмет, би могъл да се приземи на територия, която вече не е под контрола на германците. Те бяха изтласкани към това, което наричаха Готската линия, докато бягаха през полуострова точно на север от Пиза, а италианците вече не им бяха съюзници. Хюго беше живял преди време в Италия и не вярваше, че обикновените хора там, някога са били особено прогермански настроени, както и че са искали тази война.
	Приплъзна се нагоре и навън и успя да приклекне върху здравото крило, където пламъците не достигаха. Полагаше огромни усилия да се задържи, докато вятърът го брулеше. Все още се колебаеше, като си представяше някой от онези изтребители „Месершмит“, които го дебнеха, за да го отстрелят, в случай че скочеше с парашута. Ослушваше се, но не можеше да долови издайническия шум на вражеските самолети, чуваше само дълбокото ръмжене на собствения си десен двигател — левият беше спрял. Опита се да си припомни онзи отдавнашен кратък инструктаж за парашутите — как да скочиш и колко секунди да отброиш, преди да дръпнеш изтеглящото въже, така че парашутът да не се заплете в самолета. Мислите му бяха в безпорядък.
	Пое си дълбоко въздух и скочи от самолета. В продължение на няколко мига имаше чувството, че потъва към земята. После издърпа силно въжето и когато парашутът се отвори, отскочи право нагоре. Спускането му се стори вечно. Някъде над него чу силен трясък от експлозия. Резервоарът на самолета му се беше взривил. Проследи как бленхаймът се спуска спираловидно надолу покрай него. В действителност не видя как се разби в земята, но чу удара. Долавяше тъмните сенки на хълмовете наоколо — земята бързаше да се срещне с него. Отново се помъчи да си припомни кратките моменти от парашутния инструктаж. Да се подготви? Да се претърколи? Изглеждаше, сякаш се спуска ужасно бързо. Може би парашутът не се беше отворил напълно. Възможно е да е бил повреден от огъня. Погледна нагоре и съзря светлия, белезникав кръг, който се носеше над него. Изглеждаше непокътнат. После отправи поглед надолу, като се опитваше да си представи какво представлява земята под него. Вече можеше да различи формата на терена, очертанията на хълмовете, някои от които се бяха изравнили с него. Както и дърветата. Много дървета.
	Небето от изток едва доловимо загатваше за развиделяване, като очертаваше тъмните линии на хълмовете. Нямаше и следа от покриви или населено място. Това поне беше добра новина. Малка беше вероятността да са го наблюдавали и сега да чакат да го заловят. Но също така беше твърде възможно да се окаже оплетен в клоните на някое дърво и да виси безпомощно, докато не бъде открит. Можеше да чуе как сърцето му блъска в гърдите. Нощта беше така тиха, че той почти повярва, че шумът ще се разнесе на километри разстояние и ще предупреди всеки, който вече е станал в този ранен час.
	После, докато слизаше все по-ниско, дочу звуци — прошумоляването на вятъра в изсъхнали листа, проскърцването на някой клон и лая на куче в далечината. Значи, наблизо имаше хора. Ако бяха селяни, щяха да са на крак с пукването на зората. Последните мигове от спускането му се сториха цяла вечност. Почувства се безпомощен и ужасно беззащитен, представи си как германските войници стоят край колите си с насочени към него пушки, причаквайки го да влезе в обсега им.
	Вече можеше да различи определени форми — вляво имаше някакъв скалист зъбер, който се извисяваше над мекия пейзаж. И дървета — голи дървета, които покриваха върховете на хълмовете, а отдолу, още дървета в правилни, подредени редове. Нямаше празни полета. Нищо наоколо не обещаваше гладко приземяване. _Няма чак такова значение_, помисли той мрачно.
	Сега земята се приближаваше бързо. Можеше да различи редиците от дървета, които се простираха на склона пред него. Бяха малки, подредени дръвчета, все още с листа по тях и доста добре поддържани. Някакъв вид овощна градина, с разстояние между редовете, където можеше да кацне, ако успееше да подготви правилно парашута. Пое дълбоко глътка студен въздух. Клони се пресягаха към него и го изблъскваха встрани от траекторията му. Стъпалата му докоснаха твърдта земя. Краката му се подвиха и парашутът го повлече по земята.
	— Освободи се от парашута, идиот такъв! — изкрещя си сам.
	Опита се да напипа катарамата на ремъците, а лицето му опря в замръзналата земя. Парашутът се беше закачил за нещо.
	Лежеше неподвижно и усещаше мириса на глинестата почва. Понечи да се изправи и да се раздвижи, но го прониза изгаряща болка в крака. Последното, което чу, преди да изгуби съзнание, беше песента на някаква птица, която посрещаше зората.


>	Глава 2
>	Джоана

	_Съри, Англия, април 1973_
	Никога не съм възприемала баща си по друг начин, освен като стар човек — стар и изпълнен с горчивина, дистанциран и примирен. Човек, който отдавна се е отказал от света. В моите спомени косата му винаги е била бяла. Лицето му — силно набраздено, което му придаваше един постоянно намръщен вид, дори когато си мислеше за хубави неща, а това несъмнено се случваше рядко. Когато вървеше, леко накуцваше. Така че за мен не беше чак такъв шок, когато получих телеграмата, която ме известяваше за смъртта му. Това, което ме потресе, беше, че е бил само на шейсет и четири.
	Докато вървях по пътя, който водеше към замъка „Лангли“, в мен напираха противоречиви чувства. Околността преливаше от пролетно великолепие. Хълмистите брегове покрай реката бяха осеяни с иглики. Първите камбанки бяха цъфнали отвъд нея, в гората. Конските кестени, граничещи с алеята, показваха новите си яркозелени листа. Усетих как инстинктивно отправям поглед нагоре и си мисля за лъскавите кафяви кестени, които ще се появят по-късно през годината. Когато бях малка, селските момчета идваха тук с пръчки, с които брулеха най-големите и най-хубави кестени с бодливите им зелени обвивки, и прокарваха канап през тях, за да ги втвърдят за безкрайните си битки. Помагах им да съберат кестените, но не ми беше позволено да участвам в битките. Баща ми не одобряваше другаруването ми с децата от селото, въпреки че нашият начин на живот със сигурност не бе по-блестящ от техния.
	Над главата ми пееше кос, а в далечината май чувах кукувица. Спомних си как винаги се ослушвахме за първото кукане за годината. Не се ли пееше в песента „през април откривам моята сметка“*?
	[* Алюзия за вярването, че когато закука кукувицата, трябва да имаш железни пари в себе си, за да ти върви на богатство, и ако броиш пари, цяла година това ще правиш. — Б.пр.]
	Ако не броим песента на птичката, светът беше потопен в почти пълна тишина. Можех да доловя звуците от стъпките си, които отекваха откъм живия плет покрай пътя. След постоянната шумотевица и суматоха в Лондон, за мен беше разтърсващо да се почувствам, сякаш съм единственият човек във Вселената. Внезапно осъзнах колко отдавна не съм си идвала у дома. Повече от година? Дори не бях тук за Коледа, тъй като баща ми не одобряваше Ейдриън и даваше да се разбере, че той не е добре дошъл. А аз исках да покажа характер и не идвах без него. В действителност той не отхвърляше Ейдриън по принцип. Кой би намерил недостатък у някого, завършил сред най-добрите Лондонския колеж по право и взет на стаж в една от най-изтъкнатите адвокатски кантори на Темпъл Бар, у някого, който беше на път да стане успешен адвокат? Татко не одобряваше факта, че живея с Ейдриън. Беше от старата генерация, възпитаван винаги да върши правилното при всяка ситуация. Не беше редно да се съжителства с човек от противоположния пол. Женитбата беше желателна колкото се може по-скоро, а сексът беше нещо, което трябваше да се случи по време на първата брачна нощ. Ето такива разбирания имаше синът на господаря на замъка „Лангли“, като по този начин даваше пример за морален и чист живот на селяните наоколо. Ужасяващо старомодно поведение във времена, когато светът се наслаждаваше на нестихващите излияния на свободното слово, разкрепостените начини на обличане и свободната любов.
	— Идиот — промърморих на глас и не бях сигурна дали имах предвид себе си, или баща си.
	С положителност аз също съм достатъчно глупава и само ако бях послушала съветите на татко, нямаше да се озова в ситуацията, в която се намирах в момента. Беше твърде лошо, че той умря, преди да има възможността да ми каже: „Нали ти казах“. Това щеше да му хареса.
	Двойка гълъби излетяха от тревата пред мен. Крилата им издадоха шум, подобен на този от пране, което плющи на простора, и прекъснаха мислите ми. Сега можех да доловя и други звуци — трактор, който работеше някъде далече в полето, жуженето на пчели в ябълковите цветчета от другата страна на пътя и ритмичното тракане на косачката за трева. Това бяха звуците на моето детство: безопасни и успокояващи. Струваше ми се, че е било толкова отдавна.
	Беше необичайно топло и слънчево за април и аз съжалих, че съм облечена със зимното си палто. Беше единствената дреха в черно, която притежавах, и смятах, че е съвсем подходяща за случая. Избърсах капчица пот от челото си. Трябваше да взема такси от гарата. Преди време четирите километра никога не ми се струваха толкова далече. Прибирах се вкъщи пеша от селското училище, докато не навърших единайсет, а и то беше на цели два километра. Спомням си как си идвах от университета за празниците и се справях с разстоянието, като носех тежкия си куфар. Дадох си сметка, че може би бях все още твърде немощна. Не беше странно, наистина, тъй като не беше изминало толкова много, откакто бях излязла от болницата. Бяха ми казали, че ще мине време, докато счупените ми ребра се възстановят. Не споменаха колко ще му трябва на разбитото ми сърце.


	Високата тухлена стена, която обграждаше имението „Лангли“, замени пейзажа от дървета наоколо и аз несъзнателно забързах крачка, подтикната от спомените ми за дома. Когато се прибирах вкъщи от училището в селото, последните няколко метра винаги се затичвах. Втурвах се в кухнята, а майка ми вдигаше поглед от печката, където неизменно приготвяше нещо. Топлият мирис на изпечено тесто ме обгръщаше. Носеше голяма бяла престилка, лицето й беше зачервено, а тя беше цялата посипана с брашно. Разтваряше ръце и ме прегръщаше.
	— Как беше в училище? — пита тя. — Беше ли добро момиче и какво ти каза учителят?
	— Аз винаги съм добро момиче. И винаги правя онова, което ми се казва — отвръщам и добавям по някое малко постижение: — И познай какво? Бях единствената, която успя да реши задачата с многото деления на числа днес.
	— Браво на теб!
	Тя ме целува по главата, а после вдигаме поглед към баща ми, който влиза в стаята.
	— Тя единствена е могла да реши задачата по аритметика днес в училище — казва с гордост майка ми.
	— Е, разбира се — отвръща татко. — Те са селски деца.
	И той се оттегляше във всекидневната, където се разполагаше с вестника си. Мама ме поглеждаше и си разменяхме затворнически усмивки.
	При спомена за майка ми очите ми се напълниха със сълзи. Бяха изминали толкова години, а тя все така ми липсва. Само ако беше жива, всичко щеше да бъде толкова различно. Винаги знаеше какво да каже и какво да стори. Тя щеше да бъде моето спасение. Бързо избърсах сълзите. Нямаше да позволя на никого да ме види как плача.
	Докато си мислех за миналото, минах покрай тухления зид и се озовах пред масивните порти от ковано желязо, които водеха към „Лангли“. От другата страна на портите подравнената алея минаваше между подредени цветни лехи и отиваше към къщата. Червените тухли на фасадата блестяха на следобедната светлина. Слънцето намигаше откъм двойните оловни прозорци*. Предната част на къщата беше изцяло от времето на Тюдорите. Имението е било дадено на сър Едуард Лангли от крал Хенри VIII заради помощта му при разрушаването и плячкосването на манастирите. В действителност това имение е приютявало манастир, преди моят прародител да го разруши, да прогони монасите и да си построи прекрасна къща на негово място. Предполагам, че би трябвало да се досетя, че проклятието в крайна сметка ще ни застигне.
	[* Декоративни прозорци, изработени от малки стъкла, поддържани в оловни рамки (мулиони). — Б.пр.]
	Къщата беше по-голяма, отколкото изглеждаше откъм фасадата. Наследниците от рода Лангли бяха добавили две разкошни крила от времето на крал Джордж и някакво викторианско чудовище, което представляваше ъгловата кула, както и огромна зимна градина в задната част. Стоях неподвижно, бях се вторачила пред себе си като някой турист. Стисках металните прътове на портите, сякаш виждах всичко за първи път и се възхищавах на красотата му. Домът на дедите ми. Къщата на рода Лангли в продължение на четиристотин години. Каква ирония, че никога не бях живяла в нея — само в малкото, тъмно и сбутано помещение, отредено за портиера.
	Табелата на стената при входа съобщаваше, че това е „Девическо училище на замъка «Лангли»“. Вместо да отворя едното крило от портите, минах покрай тях, спрях пред малка врата в стената и влязох. Така както съм правила винаги. Поех нагоре по тясната пътека към помещението на портиера и натиснах дръжката на входната врата. Беше заключена. Не знам кого очаквах да намеря там. Баща ми беше останал сам след моето заминаване за университета. Живеехме заедно там, само ние двамата, след като майка ми умря, когато бях на единайсет.
	Стоях отпред и видях боята, която се лющеше, мръсните прозорци, малката ливада, която отчаяно се нуждаеше от косене, изоставените цветни лехи с няколко нарциса, които се бяха осмелили да се покажат. Прониза ме усещане за вина. Трябваше да преглътна глупавата си гордост и да дойда да го видя. Вместо това го бях оставила да умре сам.
	Не бях сигурна какво да предприема. Училището беше затворено за Великденските празници, но би трябвало да има някой останал тук, тъй като телеграмата беше изпратена от този адрес и посочваше, че татко е бил намерен на територията на учебното заведение. Подозирах, че е била изпратена от директорката, госпожица Хъниуел. Тя разполагаше с няколко стаи в замъка — които според баща ми представляваха най-добрите спални помещения навремето. Обърнах гръб на портиерската къща и се насилих да тръгна по пътеката и да се изправя пред моето отминало наказание, където бях прекарала седем нещастни години. Училището. След като баща ми е бил принуден да продаде имението „Лангли“ и то било превърнато в девически пансион, му разрешили да остане като преподавател по изобразително изкуство и да ползва помещението на портиера. А когато майка ми почина, ми беше предложена стипендия, с която да посещавам училището. Вярвам, че е било с добри намерения, просто един милостив жест. Баща ми беше щастлив, че най-сетне ще общувам с правилните момичета и ще получа подходящото за мен образование. Бих предпочела да отида в местното училище с най-умните ми съученици от селото, но когато баща ми си наумеше нещо, не биваше да се спори с него.
	И така аз получих зелено-бяла униформа с раирана връзка, панамена шапка за лятото и една филцова с широка периферия за зимата и блейзър с училищния герб на него — нашия стар фамилен герб, който бяха придобили заедно със сградата. Пристъпих в онова, което за мен беше живот, изпълнен с нещастие. „Лангли“ не можеше да се нарече академична институция. То приемаше дъщерите на горните слоеве на обществото и онези, които можеха да си платят, за да се считат за такива, и подготвяше тези момичета за изгодни бракове. Естествено, това бяха шейсетте години на двайсети век и никой не разпространяваше открито тази старомодна идея. От момичетата се очакваше да придобиват познания, които да им помогнат да започнат работа в полезни професии — връзки с обществеността, издателствата, Би Би Си, може би дори да ръководят художествени галерии или да бъдат дизайнери на облекла, докато не срещнат правилния съпруг с нужното количество пари.
	Така че от самото начало аз не се вписвах там. Имах баща с титла, но той беше преподавател по рисуване в училището. Живеех в помещението на портиера и посещавах училището със стипендия. И най-лошото от всичко — бях умна и мотивирана. Задавах въпроси на учителите и настоявах за по-сложни задачи в часовете по математика. Някои от учителите ме обичаха и окуражаваха любопитния ми ум. По-мързеливите и недотам квалифицираните ме намираха за досадна и дразнеща. Изпращаха ме при директорката и ме отделяха принудително от другите, като трябваше да пиша по сто пъти „Не трябва да прекъсвам учителите“ или „Не бива да противореча на учителите“.
	Ясно си спомням сарказма и лицето на госпожица Хъниуел, което приличаше на череп с високите си скули.
	„Значи, смяташ, че знаеш повече от госпожица Сноуд? Така ли, Джоана?“ Или: „Мога ли да ти напомня, че си тук единствено заради жеста на добра воля от моя страна, тъй като баща ти вече не е в състояние да се грижи добре за теб?“.
	Последното, без съмнение, беше вярно. Баща ми никога не беше приготвял ястие или пък гладил риза през живота си. Майка ми се грижеше идеално и за двама ни. И така, когато станах ученичка в „Лангли“, това включваше също вечерята ми с момичетата и подготовката на уроците с тях в учебната зала. Прибирах се вкъщи само за да спя. Бях доволна дори на тази минимална проява на милост. Да споделям обща спалня с враговете ми, би бил последният гвоздей в ковчега.
	Не че всички момичета ме мразеха. Успях да си намеря приятелки — тихи и ученолюбиви като мен. Четяхме, разменяхме си книги и ги обсъждахме, докато обикаляхме наоколо. Но съществуваше и онази групичка популярни момичета, които се движеха все заедно, като глутница, и обожаваха да тормозят всеки по-слаб от тях. Ясно беше, че не принадлежах към тях.
	— Съжаляваме, няма място на тази маса — казваха, когато понечех да седна с подноса с обяда ми.
	Обувките ми за спорт изчезваха мистериозно. Групичката от вълци се подсмихваше, когато аз имах неприятности заради това че съм изгубила екипа си за тренировки. За разлика от тях, аз не вземах частни уроци по тенис и те се подиграваха на неуспешните ми опити да ударя топката. Обсъждаха нарочно на висок глас къде ще ходят на ски и дали ще отскочат до някоя вила във Франция. Когато пораснахме, тези шегички в крайна сметка спряха. Отчасти защото никога не позволих на момичетата да видят, че ми влияят с това, но също и защото момчетата и купоните станаха по-важни за тях. Тогава те разискваха на всеослушание на кои танци щяха да ходят, на кои момчета родителите са подарили страхотни коли за осемнайсетия им рожден ден и как те щели да дойдат да ги посетят с колите си… което беше силен стимул да се измъкват посред нощ. Бедата бе, че всички те бяха част от една и съща социална група. Всички бяха свързани помежду си посредством внушителна бизнес или семейна мрежа. Аз бях една от малкото аутсайдери.
	Търпях това до последните години от гимназията. Намирах сили заради плана, който имах за живота си. Щях да отида да уча в университет, да стана адвокат, и то невероятно успешен, да спечеля много пари и да откупя обратно замъка „Лангли“. Представях си как хващам баща ми за ръка и го водя по пътеката.
	„Това отново е наше — щях да му кажа. — Ти си пак тук, където е мястото ти — господар на имението.“
	А на госпожица Хъниуел щях да кажа: „Много съжалявам, но ще трябва да се изнесете до края на срока“ — и щях да се усмихна.
	Сега се надсмивах над наивния си оптимизъм. Баща ми беше мъртъв. Аз бях последната от рода. Титлата щеше да изчезне и възстановяването на предишния блясък на имението „Лангли“ щеше да изгуби смисъла си. Докато се изкачвах по широките стъпала към входната врата на училището, поех дълбоко въздух и после натиснах звънеца.


>	Глава 3
>	Джоана

	_Април 1973_
	Чух как звънецът отеква в антрето. След известно време вратата се отвори. На прага стоеше самата госпожица Хъниуел. Очаквах портиер или прислужница и затова, когато я съзрях, неволно направих крачка назад. Както винаги, лицето й представляваше идеална маска от грим, а веждите бяха изскубани и оформени като тънки кафяви черти. Косата й, побеляла в сравнение с това, което помнех, беше подредена в перфектна прическа. Онова, което не очаквах от нея, беше да я видя облечена в ежедневен панталон и разкопчана блуза. Помня, че по време на учебната година, през зимата тя носеше костюм, ушит по поръчка, със златна карфица на ревера, а през лятото — светла ленена рокля и перли на врата.
	Първоначално тя също се стресна, когато ме видя, но после лицето й се разтегли в усмивка.
	— Джоана, скъпа. Не те очаквах толкова скоро.
	— Дойдох веднага щом получих телеграмата.
	— Не бях сигурна, че сме я изпратили на правилното място. Баща ти имаше няколко твои адреса, но мислехме, че от адвокатската кантора ще те открият.
	— Благодаря ви. Да, те ми се обадиха.
	— Това е добре. Съжалявам, че трябваше да ти съобщя толкова тъжна новина. Моля, заповядай.
	Тя отстъпи назад и аз влязох в антрето, настлано с черно-бели мраморни плочи. Вътре беше приятно и свежо. Госпожица Хъниуел затвори вратата след себе си.
	— Трябваше да съм в Италия в момента, но изникнаха важни срещи с училищното настоятелство, така че съм принудена да остана — каза тя, докато вървеше пред мен, а високите й токчета потракваха по мраморния под. — Но можеше да е и по-зле. Определено се радваме на прекрасна пролет, нали?
	Тя се държеше като типична англичанка. Когато се чувстват притиснати от нещо, което ги тревожи или е твърде емоционално за тях, те обсъждат времето. Това винаги е безопасна тема на разговор.
	— Възнамеряваш ли да заминеш някъде тази година? — попита тя.
	— Все още нямам планове — отвърнах, като определено не смятах да призная пред нея за настоящото си безпаричие.
	Стояхме пред вратата на кабинета й. Помнех много добре как в миналото се взирах в месинговата табелка на вратата „Госпожица Хъниуел, директор“ и се опитвах да си поема въздух, преди да почукам и да се осмеля да се изправя лице в лице с присъдата си. Сега тя отвори вратата и ми се усмихна отново.
	— Влез — добави. — Седни. Ще проверя дали Алис е наблизо, за да ни донесе чай. Както виждаш, наоколо няма жива душа. Само персоналът е тук. Всички заминаха за Великденските празници. Всъщност истински късмет е, че винаги правя сутрешна разходка. В противен случай баща ти нямаше да бъде открит с дни.
	Тя взе телефонната слушалка от бюрото си и набра някакъв номер. Наблюдавах я как барабани нетърпеливо с дългите си червени нокти, а сетне каза:
	— А, Алис. Добре, че си тук. Госпожица Лангли е при мен и бихме желали малко чай. Да, в кабинета ми. Чудесно.
	Тя постави обратно слушалката и ме погледна с усмивка, сякаш беше сторила нещо изключително умно.
	— Докъде бяхме стигнали?
	— Баща ми — отвърнах. — Казахте, че сте го намерили паднал на земята?
	— Така беше. Трябва да призная, че беше голям шок за мен. Бях излязла с Бърти, моя кокер шпаньол, който тичаше напред и изведнъж започна да лае. Той има навика да намира разни отвратителни неща, като умрели птички например, затова му извиках да се връща, но когато приближих, видях, че е мъж, проснат по очи в тревата. Повдигнах го едва-едва и разбрах, че е баща ти. Мъртъв. Съвсем изстинал и вкочанен. Изтичах обратно вкъщи и набрах 999. Закараха го в моргата и мисля, че ще искат да направят аутопсия.
	— Значи, не знаете от какво е умрял? — попитах неуверено. — Той не е бил… искам да кажа…
	Не можех да произнеса думата „убит“.
	Тя изглеждаше ужасена.
	— О, не. Нищо подобно, убедена съм. Нямаше никакви съмнителни следи по него. Сигурна съм, че е починал от естествена смърт. Всъщност ако не беше толкова студен и блед, човек можеше да реши, че е заспал. Сърцето, предполагам. Знаеш ли дали е имал слабо сърце?
	— Нямам представа — отвърнах. — Вие самата сте наясно, че баща ми беше много потаен човек. Никога не обсъждаше нищо лично. И трябва да призная, че не съм разговаряла с него от известно време. Ако е имал здравословни проблеми, не би го споделил с никого.
	— Бях забелязала, че в последно време е по-дистанциран в сравнение с обикновено — отбеляза госпожица Хъниуел. — Навярно потиснат. — Тя направи пауза. — Винаги съм смятала, че е нещастен. Той така и не успя да превъзмогне загубата на статута и собствеността си, нали?
	— Ако бяхте на негово място, вие бихте ли? — наежих се аз. — Как бихте се чувствали, ако трябваше да живеете в помещението на портиера в собствения си дом? Или пък да гледате как ученичките търчат из стаите, в които сте израснали?
	— Не е било нужно да остава тук — отвърна тя. — Имало е много неща, които е могъл да стори. Бил е талантлив художник преди войната. Обещаващ художник.
	— Баща ми? Обещаващ художник?
	— О, да — кимна тя. — Той е излагал творбите си в Кралската академия. Но аз никога не съм виждала някоя от картините му. Само плакати, които той изготвяше за училищни изяви, и декори за пиесите ни. Изкусен и забележителен художник, но със сигурност не и изключителен.
	— Нямах представа, че някога е рисувал — пророних аз. — Знаех, че е изучавал изкуства, но не съм си давала сметка, че е бил истински художник. Чудя се защо…
	Исках да добавя, че не знам защо се е отказал, но сама си отговорих, преди да кажа каквото и да е — защото неговият свят се е сринал.
	— Казват, че художниците са чувствителни, нали така? — отвърна госпожица Хъниуел. — Твърде чувствителни. И разбира се, също така той е от аристократично семейство. Браковете между близки родственици, характерни за аристокрацията, не допринасят особено за наличието на здрава психика.
	— Не смятате, че е отнел сам живота си, нали? — реагирах остро аз.
	Гневът, породен от намека й, че в някаква степен баща ми е бил с лабилна нервна система, се бореше със собственото ми чувство за вина, което заплашваше да ме погълне изцяло.
	Тя тъжно се усмихна.
	— Ако е искал да се самоубие, нямаше да има причина да отива насред гората, за да го направи. Можеше да го стори и у дома си. Никой нямаше да му попречи. Освен това, както вече споменах, нямаше никакви следи, които да сочат към това. Нищо, което да прилича на отрова или огнестрелна рана. — Госпожица Хъниуел замълча и се загледа през прозореца, където един скорец беше кацнал върху розовия храст. — Естествено, подозирам, че напоследък е пиел повече. — Тя отново извърна глава към мен. — Не искам да кажа, че се е явявал пиян на работа или нещо подобно, но пазачът докладва за някакви празни бутилки в боклука, а госпожица Причард, учителката по история, се е натъкнала на баща ти в денонощния, където той си е купувал скоч.
	Изкушавах се да попитам какво е правела госпожица Причард в денонощния, но предвидливо си замълчах.
	— Вярвам, че ще узнаем причината за смъртта от лекаря, който извършва аутопсията — добавих аз. — Не че това има някакво значение, нали така? Той е мъртъв. Нищо няма да го съживи.
	— Толкова съжалявам, скъпа — промълви тя, като звучеше, сякаш е изпълнена със съчувствие. — Трябва да е било голям шок за теб. Той не беше възрастен.
	— Шейсет и четири — отговорих механично. — Никак не беше стар.
	— Много се гордееше с теб, нали знаеш?
	Бях изненадана.
	— Бил е горд с мен?
	— О, да. Говореше често за теб. Колко добре се справяш в университета и как скоро ще те приемат в колегията.
	Това беше съвсем неочаквано за мен. Баща ми не подкрепяше желанието ми да продължа учението си в университета. Отношението му към жените беше като във времената отпреди войната, една епоха, в която той е бил синът на сър Тоби Лангли от замъка „Лангли“ и животът се е състоял от домашни приеми, танци и лов на лисици. На жените са били избирани подходящи съпрузи и те са се превръщали в господарки на провинциалните си домове. Той отказваше да проумее, че в следвоенните времена момичетата като мен трябваше сами да прокарват пътя си и не можеха да разчитат на помощ от семействата си. Добрата кариера беше важна. И така, без никаква подкрепа от негова страна, се явих на приемните изпити за „Оксфорд“ и „Кеймбридж“ и за всеки случай и за Университетския колеж в Лондон. Бях страшно разочарована, когато не можах да си осигуря място нито в „Оксфорд“, нито в „Кеймбридж“, но ме приеха в Колежа. Най-добрият резервен вариант. Тогава така и не ми беше хрумнало, че добра препоръка от директорката би ми помогнала да вляза в един от двата университета. Убедена съм, че госпожица Хъниуел не е била особено ласкава в писмото си за мен, ако изобщо е написала такова.
	Държавната стипендия покриваше таксата ми, а аз работих като камериерка цяло лято в един крайморски хотел, за да платя режийните си разходи. Докато останалите от моето поколение организираха протестни маршове и демонстрации и пееха „Правете любов, не война“, аз се трудех усърдно. Така успях да завърша втора по успех, не първа, както ми се искаше, но все пак това бе доста добро постижение. Надявах се да стана адвокат.
	Госпожица Хъниуел явно четеше мислите ми.
	— Предполагам, че работиш за адвокатската кантора, където изпратих телеграмата?
	— Точно така. — Не смятах да й казвам, че в момента не съм на работа, нито да разяснявам причината за продължителния отпуск. — Взеха ме там като стажант и се надявах да издържа изпита за адвокат през лятото, но явно това ще стане през зимата. Все още не са ми казали дали ще искат да остана при тях след изпита ми за квалификация.
	— Интересно ли ти е там?
	— Не съвсем. Предимно нотариални актове и завещания и всички онези рутинни неща, които възлагат на стажантите.
	— Мислех, че да си адвокат, би било точно като за теб — каза тя, като ме погледна косо с малките си птичи черни очи. — Ти винаги защитаваше принципите си и умееше да бъдеш доста убедителна.
	Тя млъкна, тъй като възрастната прислужница влезе с подноса с чай. Беше прилежно поднесен в чайник от китайски порцелан на цветя, каничка за мляко в подобен десен и захарница, две чаши, две лъжички и чинийка с бисквити.
	— Да налея ли, госпожице Хъниуел? — попита прислужницата, но забелязах, че гледа към мен.
	Когато погледите ни се срещнаха, тя се изчерви и извърна очи встрани.
	— Не, благодаря ти, Алис. Ще се справим — отвърна госпожица Хъниуел, като я освободи с едва доловим жест. Тя взе сребърната цедка и я постави над една от чашите, докато наливаше. — А, китайски чай — добави тя. — Познава вкусовете ми. С лимон или с мляко го пиеш?
	Не харесвах китайски чай по принцип, но отвърнах:
	— С лимон, моля.
	Сметнах, че това е правилният отговор. Усещах много добре онова, което хората искат да чуят. Наблюдавах как сипваше кехлибарената течност в крехките порцеланови чаши. Всичко това изглеждаше толкова изискано. Това беше един живот, толкова различен от моя — с пътуването ми в претъпканото метро и вечеря с храна за вкъщи от индийския ресторант, когато можех да си го позволя.
	И всичко това, докато баща ми лежеше мъртъв в моргата. Сметнах, че търпя размяната на любезни приказки вече твърде дълго. Сложих резенче лимон в чашата си и отпих. Чаят беше прекалено горещ и оставих чашата на масата.
	— По отношение на баща ми не съм сигурна какво е нужно да направя сега — подхванах. — Трябва ли да говоря със свещеника относно погребението?
	— Предполагам, че първо ще трябва да отидеш до моргата — каза тя. — Няма да освободят тялото от там, докато не е подписан смъртният акт, а ако има аутопсия или възникнат някакви неясноти, това може да отнеме няколко дни.
	Тя ми предложи бисквити. Отказах се от тези с шоколад, тъй като не исках да се разтопи по пръстите ми, и вместо това си взех с яйчен крем. Хапвах си кротко, докато се опитвах да подредя мислите си. Не бях предвидила да оставам тук няколко дни. В действителност не бях обмислила нищо. Бързах да хвана следващия влак от „Ватерло“, просто знаех, че трябва да съм до баща ми — дори и да не можех да му помогна с нищо.
	— Може ли да взема ключа от портиерското помещение? — попитах. — Малко е далеч да се разкарвам напред-назад до Лондон и обратно.
	— Разбира се — отвърна тя. — Със сигурност ще искаш да прегледаш вещите на баща си и би могла да започнеш сега. — Тя отвори някакво чекмедже и извади от там голям, старомоден на вид ключ и ми го подаде с такава тържественост, сякаш символично поднасяше някому ключовете от града. — О, и… Джоана — добави тя, — не бих искала да те притеснявам и да те карам да бързаш, но е редно да те уведомя, че баща ти имаше право да ползва помещението само докато преподава в училището. Имаме нов учител по физическо и треньор по тенис, който пристига в началото на срока. Той също е мъж и бих искала да го настаня така, че да не е близо до момичетата. Трябва да ги държа далеч от изкушения, а и той е доста привлекателен. — Погледите ни се срещнаха и тя се усмихна. — Знаеш как е с всичките тези момичета и присъствието на красив млад мъж.
	Не можех да измисля какво да отвърна, нито бях в състояние да й се усмихна. Исках само да избягам от тази претруфена малка стая и от самодоволната й усмивка.
	— В тази връзка, има ли нещо интересно около теб? — попита тя. — Задава ли се сватба?
	Видях как се е вторачила в лявата ми ръка.
	— Не — отвърнах. — Няма сватбени камбани.
	— Все още си амбициозна и омъжена за работата си, както изглежда. — Тя отново ми се усмихна. — Значи, ако можеш да махнеш вещите на баща си от помещението преди началото на срока, ще ти бъда много благодарна.


>	Глава 4
>	Хюго

	_Декември 1944_
	Събуди се внезапно, тъй като нещо гъделичкаше бузата му.
	Стреснато понечи да го отстрани и видя, че е само стрък трева, разлюлян от вятъра. Той се повдигна, като се подпираше на студената и влажна земя. Нагоре по хълма се простираха редове от маслинови дръвчета. Не беше се развиделило напълно, но от онова, което можеше да види, небето над него бе оловносиво и натежало от облаци. Вече ръмеше лек дъждец, който започваше да го мокри. Усети придърпване откъм гърба си и почти извика от ужас. Осъзна, че парашутът, който сега потрепваше на земята като ранена птица, е все още прикрепен за него. Засуети се с катарамата, ръкавиците му пречеха, но най-сетне успя да я откопчае. Освободи се от парашута и понечи да се изправи. Огледа се наоколо, главата му беше замаяна и му се гадеше. Опита се да събере мислите си и да реши какво да предприеме.
	Парашутът се изду от вятъра, който щеше да го отнесе. Това не трябваше да става. Сграбчи въжетата и се пробва да се изправи на крака, но болката го повали. Кракът не можеше да издържи тежестта на тялото му. Издърпа парашута към себе си и се помъчи да го навие, като се бореше с вятъра. Беше удивително лек и той се справи успешно с него, като съумя да го натъпче обратно в торбата.
	След като прибра парашута, приседна, като го стискаше здраво, и се заоглежда наоколо, за да прецени обстановката. Склонът наоколо беше засаден с маслинови дръвчета. Малки, кръгли дръвчета с листа, подобни на перца. Няма голям шанс да се скрие сред тях. Най-близката гора — макар и с дървета без листа по това време на годината — беше на върха на хълма, на няколкостотин метра от тук. А и той нямаше представа дали това беше началото на истинска гора, или просто няколко дървета, които граничеха с някоя ферма. Над върховете на хълмовете бяха надвиснали облаци, но след като се разпръснаха, отвъд дърветата той забеляза скали, които се издигаха насред останките от нещо, наподобяващо древна крепост. Това беше добро скривалище, поне докато успееше да прецени пораженията от раните си и да реши какво да прави оттук нататък.
	Завъртя се, за да види какво има зад гърба му. Редиците от маслинови дръвчета свършваха в някаква падина, а от другата страна земята се издигаше отново, този път засадена с редове лози, които по това време на годината представляваха просто мъртви и преплетени клонки. Зад тях, на хребета, имаше редица кипариси, които подобно на войници, стояха на пост в мъглата, полепнала по хълма. Навярно е път, помисли си и си припомни как беше рисувал подобни пейзажи. Там, където свършваха кипарисите, на върха на хълма, имаше гора, а над всичко това можеше да различи керемидените покриви на малко градче или село. Църковната кула се издигаше над покривите и докато гледаше натам, камбаната удари шест пъти.
	Гледаше към селището и си мислеше как ли щяха да го посрещнат, ако се запътеше натам. Беше живял в Италия преди и се надяваше, че местните хора не са благоразположени към германците. Но имаше вероятност швабите да са окупирали града. Не можеше да поеме този риск, не и преди да разбере нещо повече.
	Внезапен ужасяващ писък го накара да скочи, но осъзна, че това е само някакъв петел, който поздравява зората. Обади се и друг. Някъде залая куче. Селото се пробуждаше. Трябваше да се размърда, преди да го открият. Започна да пълзи напред, като си помагаше с ръце и използваше здравия си крак. Стискаше здраво парашутната екипировка до себе си. Не смееше да я остави така — със сигурност щеше да го издаде. Освен това парашутът можеше да му бъде полезен. Можеше да се покрие с него при дъжд или сняг. Зачуди се дали не би се придвижвал по-бързо, ако се изправи. Надигна се, като се подпираше на клоните на дърветата. _Опора_ — мислеше си. — _Трябва ми пръчка, за да си направя патерица, или може би дори парче дърво също би ми свършило работа като шина, в случай че имам счупена кост._ Напредваше мъчително и бавно. Маслиновите дървета сякаш нямаха край. Непрекъснато се оглеждаше да не би някой да се появи. Изпръхтяването на някакво животно го накара да замръзне на място и да се просне на земята. Погледна към хоризонта и забеляза кон и каруца, които тръгваха по пътя от селото. Чу изскърцването на колелата и конят отново изпръхтя. Каруцата мина между кипарисите, но се отдалечаваше от него. Той въздъхна с облекчение и се зае отново с изтощителната си задача.
	Задуха силен вятър, клоните на маслиновите дръвчета прошумоляха, изсъхналите треви простенаха, заглушавайки далечните звуци. Почувства силна жажда, устата му беше пресъхнала и му се прииска да беше помислил и взел със себе си манерката. Или плоското шишенце с бренди — това щеше да е най-добре. Гората вече беше наблизо, но трябваше да поспре. Силите му се изчерпаха и той приседна, като подпря гръб на един ръбест дънер. Селото не се виждаше от тук и той затвори очи. Почувства се ужасно слаб и осъзна, че може би е изгубил много кръв.
	— Не искам да умра тук — промълви.


	Представи си дома. Язди нагоре към замъка „Лангли“ в прекрасен летен ден. Кестените цъфтят. Въздухът е изпълнен с аромата на прясно окосена трева и мирис на рози. Обуздава коня си и преминава в тръс, тъй като един от конярите идва да го посрещне.
	— Как беше ездата, господин Хюго? — пита, а той с лекота скача от седлото и му подава юздите.
	— Великолепно! Благодаря, Джош.
	Изкачва стълбите и влиза през предната врата. Баща му седи с вестника си в трапезарията. Поглежда го намръщено.
	— Бил си с коня навън, нали? По мое време, преди да се появим на закуска след езда, се преобличахме.
	— Извинявай, татко, но съм дяволски гладен. Как си днес?
	— Не е зле, предвид обстоятелствата. Все така не ми достига въздух, когато изкачвам стъпалата. Но това се очакваше, нали така? Ако си бил натровен с газ, се предполага, че дробовете ти са увредени.
	— Проклета война. Няма никакъв смисъл в нея.
	— Съмнявам се, че някога е имало смисъл от войните, но ние не си научаваме уроците, нали?


	Хюго откъсна мислите си от този спомен и от образа на баща си с неговата суха кашлица и постепенното влошаване на здравето му. _Мисли за жена си Бренда. Мисли за сина си._ Опита се да си ги представи, но лицата им бяха размазани и неясни, като от остарели фотографии. Колко години минаха, откакто не ги е виждал? Четири. Почти половината от живота на Теди. Когато той замина, Теди беше едно плахо момченце, което се вкопчваше в полата на бавачката. Сега би трябвало да е на девет. Хюго нямаше представа как изглеждаше той, нито какво правеше. Писмата пристигаха през няколко месеца и повечето бяха цензурирани, така че не казваха почти нищо. „Теди е добре и изпраща поздрави на татко си.“ Хюго не знаеше дали детето е вече в предучилищната група, дали обича да играе крикет, дали е станал добър ездач…
	Отвори очи и видя как някой стоеше надвесен над него. Изправи се уплашено и протегна ръка към оръжието си, но осъзна, че то, така или иначе, не е заредено. Сети се за ножа, напъхан в ботуша му — отново напълно безполезен в случая. Защо не бе помислил за това по-рано и не се бе подготвил?
	Когато погледът му се проясни, той изпадна в ужас. Тънка фигура с качулка и без лице, облечена в черно. Мрачният жътвар. Смъртта е дошла за него. Когато се опита да стане, фигурата простена и отстъпи назад. Тогава Хюго видя, че е жена, изцяло облечена в черно, главата и раменете й бяха покрити с шал. Носеше кошница, която сега държеше пред себе си, за да се предпази.
	— Германец ли сте? — попита на родния си език, а след това добави: — _Deutsch?_
	— Не, не съм. Англичанин съм — отвърна на италиански, благодарен за годината учение, прекарана във Флоренция, поради което говореше езика сравнително добре. — Самолетът ми… — Опитваше се да намери правилната дума за „разбит“ или „уцелен“, но не успя. Това не бяха думи, които бе използвал преди войната. — Самолетът ми падна.
	Той подсили репликата с жест, който показваше падащ самолет.
	Жената кимна.
	— Чухме експлозията. Не знаехме какво е. Уплашихме се, че германците отново взривяват нещо.
	Беше му трудно да разбере какво казва тя. Опасяваше се, че е забравил всичко от италианския, който беше учил, но осъзна, че жената говореше на силен тоскански диалект — беше го чувал сред местните хора. Жестовете й допълваха казаното от нея.
	— Има ли германци в околността? — попита той.
	Тя кимна отново, като се озърташе наоколо, сякаш очакваше да се появят всеки момент.
	— О, да. Изкопали са дупки по хълмовете, като зайци. Не мисля, че ще е лесно за хората ви да ги прогонят от тук. Не е безопасно да останете в района. Трябва да се придвижите на юг. Натам — посочи тя. — Съюзниците напредват в тази посока. Чухме, че вече са близо до Лука.
	— Не мога да вървя — отвърна той. — Мисля, че съм прострелян в крака. Трябва да се скрия някъде, където да се погрижа за раната и да видя какво мога да направя.
	Жената погледна нагоре.
	— Не мога да те заведа в селото. Германците идват там понякога. Искат да ги подслоним и вземат храната ни. Няма да си в безопасност. Ще се разчуе, а има такива сред нас, които с радост биха съобщили за теб срещу храна и цигари.
	— Не бих си и помислил да те излагам на опасност — отвърна Хюго.
	Всъщност това искаше да каже, но в действителност успя да скалъпи само „Няма да правя опасно за теб“.
	Тя разпери ръце.
	— Ако беше само за мен, бих се съгласила. Бих поела риска. Но с мен живеят малкият ми син и бабата на съпруга ми. Трябва да мисля за тях.
	— Разбира се. Разбирам. Не трябва да се излагаш на опасности заради мен.
	Жената сви вежди в почуда.
	— Как така говориш езика ми?
	— Като по-млад живях във Флоренция. Бях там за година, изучавах изкуство.
	— Художник ли си? — попита тя.
	— Исках да бъда художник преди войната. Последните пет години управлявам самолети.
	— Тази война ни лиши от всичко, което обичаме.
	Тя извърна поглед встрани.
	Хюго кимна.
	— Ако ми помогнеш да се изправя, аз ще си поема по пътя — промълви той. — Могат да ме открият всеки миг и ще се озовеш в беда, задето разговаряш с мен.
	— Не мисля, че някой ще се появи насам. — Докато говореше, тя се заозърта предпазливо, сякаш сама не си вярваше. — Маслините вече са събрани. Аз дойдох, за да видя дали е останало нещо сред дърветата и да потърся някакви гъби или кестени из гората. Ядем каквото намерим. Германците вземат всичко, което имаме.
	При споменаването на германците, лицето й придоби измъчен и уплашен вид. Тя се уви още повече в шала си.
	— Изобщо ли не можеш да вървиш?
	— Бих могъл да опитам, ако ми помогнеш. Само до онези дървета. Там ще се скрия.
	— В манастира — внезапно взе решение тя. — Ще те заведа в него. Там ще си в безопасност.
	— Манастир? — Реакцията на Хюго беше типична за недоверието, с което протестантите се отнасяха към всичко католическо, особено към монасите. — Сигурна ли си, че това е добра идея?
	— Той е разрушен — отвърна тя. — Никой не ходи там. Но ще бъде добро скривалище за теб, ако успееш да стигнеш до него.
	— Нека да опитаме тогава. Ще ми помогнеш ли?
	Тя остави кошницата си на земята и го подхвана под мишниците. Беше изненадващо силна за крехкия си вид. Той се изправи, целият в пот, а раненият крак поддаде под тежестта му.
	— Хайде — каза тя. — Подпри се на рамото ми. Ще те държа.
	— О, не. Недей. Не е нужно — каза, виждайки колко по-едър беше той сега, когато стоеше пред нея.
	— Не бъди глупав. Не можеш да вървиш без чужда помощ. Хайде. Направи каквото ти казвам.
	Той я послуша, но усещаше деликатните й слабички рамене под шала и не искаше толкова нежно и мъничко същество да поема тежестта му.
	— Точно така. Облегни се на мен.
	Той премести парашута в другата си ръка и те тръгнаха напред между редиците от маслинови дръвчета. Вятърът ги брулеше и развяваше шала й, който полепваше по лицата им. Придвижването беше изключително тежко — почвата беше мека и кална на места, а друг път — камениста и замръзнала. Хюго стискаше зъби и напредваше по малко. Най-сетне стигнаха до линията на дърветата. Някои бяха голи, други все още имаха листа по тях — дъбове, а сред тях и няколко високи и тъмни вечнозелени бора. Хюго се спря и опря гръб с облекчение на някакъв солиден дънер.
	— Трябва да си поема дъх — опита се да изрече той, но всъщност каза: „Трябва да изчакам и да дишам по-добре“.
	Италианският му така и не беше напреднал дотам, че да може да използва идиоми.
	— Нека да навлезем още малко навътре в гората. Тук може да те видят. Не знаем къде точно се крият германците — подкани го тя да върви напред.
	Те залитаха между дърветата, подхлъзваха се на листата и се спъваха в корени. Въздухът тук беше наситен с влага. Цареше пълна тишина. Жената го пусна за миг и се пресегна, за да хване някакъв клон.
	— О, виж, кестени — възкликна тя. — Това е добре. Обикновено всички диви кестени вече са изчезнали по това време на годината. А виждам и малко гъби на онзи дънер там. Ще ги събера на път за къщи.
	— Ето там има един паднал клон — каза той. — Ако ми го донесеш, бих могъл да го използвам като патерица.
	— Добра идея. — Тя повдигна тежкото дърво и изтръска изсъхналите листа от него. — Ако го пречупим тук — и тя натисна клона, който изхрущя, — би трябвало да ти е по мярка.
	— Да, мисля, че така трябва да е точно.
	Хюго й се усмихна едва-едва и тя му отвърна с усмивка и цялото й лице грейна.
	— Това е добре.
	Скрита под шала, би могла да е като всяка друга селска жена на всякаква възраст. Осъзна, че тя е почти момиче — с дръзка усмивка и тъмни блестящи очи.
	— Сега идва трудната част — каза тя. — Надявам се да не е твърде непосилно за теб.


>	Глава 5
>	Джоана

	_Април 1973_
	Разделихме се приятелски с госпожица Хъниуел. Тя дори ме покани на чаша шери за вечерта, за да не стоя сама. Благодарих й сърдечно, но в същото време си умирах да изкрещя: „Дърта лицемерка. Забрави ли колко отвратително се държеше с мен?“. Винаги съм я подозирала в завист към титлата на баща ми. Без значение какво му бе отнето, тя все пак трябваше да се обръща към него със „сър Хюго“. Убедена съм, че това я глождеше.
	Вървях бавно нагоре по пътеката и усещах сладкия аромат на зюмбюлите и нарцисите, които цъфтяха от двете й страни. Уханието на прясно окосена трева се носеше от там, където доскоро бяха работили с косачката. Стоях пред входната врата на портиерското помещение, не ми се искаше да вляза и да стана свидетел на онова, което е останало от живота на баща ми. Не си идвах често, след като завърших училище. С татко не успявахме да общуваме добре и разговорите обикновено прерастваха в спор, а понякога и в кавги, така че по-често се срещахме за обяд в някоя кръчма. И двамата съумявахме да сме в добро настроение за времето, през което се наслаждавахме на печеното и ябълковия сладкиш.
	Пъхнах огромния ключ в ключалката и го завъртях. Вратата се открехна с онова характерно проскърцване, което често чуваш по радиопиесите, когато някой влиза в къща, обитавана от духове. Пристъпих вътре и отскочих назад от миризмата на застояло, която се носеше във въздуха — съчетание от развалена храна, цигарен дим и дрехи, които се нуждаят от изпиране. Видно бе, че беше излязъл веднага след закуска. Черупки от варено яйце и препечен хляб в сребърния тостер, както и празна чаена чаша с каничка мляко стояха на масата. Това ми подейства донякъде успокояващо. Ако е искал да се самоубие, със сигурност не би си сварил яйце за закуска преди това. Нито пък би оставил млякото така да се развали. Баща ми винаги е бил придирчив. Видът на млякото ми подсказа, че той не е починал онази сутрин, а поне ден преди този, в който госпожица Хъниуел е разхождала кучето си. Това откритие бе последвано от други тревожни мисли: Той наистина ли просто така се е строполил мъртъв? Дали не е лежал в тревата и викал за помощ? Дали би могло да бъде спасен, ако е имало възможност някой да го чуе?
	— О, татко — прошепнах. — Толкова съжалявам!
	Едвам сдържах сълзите си. Цял живот съм искала да ме обича. Мисля, че все пак ме обичаше по някакъв свой начин, но не както го изразяваше мама. Не помня някога да ме е прегръщал. Когато бях малка, той ме качваше на коленете си и ми четеше книжки, но само дотолкова се проявяваше близостта между нас. Не мисля, че знаеше как да бъде любящ родител. Като всички момчета от висшите слоеве на обществото, е бил пратен в пансион, когато е бил на седем, и се е научил да прикрива чувствата си.
	— Татко — прошепнах отново, сякаш можеше да ме чуе. — Наистина те обичах. Само ако…
	Думите ми останаха неизказани. Без да се замислям, взех останките от закуската му, изхвърлих черупката от яйцето и препечената филия в кошчето и измих чинията и чашата. Сякаш ако бях заета да върша нещо, това би попречило на емоциите да ме залеят. Прибрах тостера и избърсах масата. Когато приключих, кухнята изглеждаше чиста и спретната, както когато майка ми беше жива. В онези дни тя беше топла и уютна, с чисти перденца, които се ветрееха на отворените прозорци, и винаги с прекрасния мирис на приготвената от нея храна — прясно изпечени кифлички, пай с говеждо и бъбречета, сладкиш „Виктория“… При спомена за това устата ми се напълни със слюнка. Майка ми обичаше да готви. Обожаваше да се грижи за баща ми и мен. Сдържах сълзите си, засрамена от себе си и това, че съм слаба. След като майка ми почина, никога не си позволих да плача. Колкото и подло да се държаха онези момичета в училище, колкото и ужасна да беше госпожица Хъниуел, аз неизменно хвърлях към тях предизвикателен поглед, изпълнен с презрение. Само след като… едва наскоро бях станала толкова крехка и мекушава.
	Спомените за майчините ястия ми напомниха, че съм гладна. Не бях обядвала и не можеше да се каже, че няколкото хапки бисквити с яйчен крем са ме заситили. Проверих килерчето за провизии и се ужасих. Беше почти празно. Изсъхнало парче сирене, развалени картофи, няколко консерви с боб и супа. Реших, че докато е имало учебни занятия, се е хранел с останалия персонал в училището. През ваканциите буквално е гладувал. Отрязах си филийка хляб и си приготвих сандвич с препечено сирене. Докато хапвах, се оглеждах из кухнята. Изглеждаше толкова мрачна. Нищо чудно, че е изпаднал в депресия.
	След като се нахраних, се почувствах малко по-добре и реших да огледам и останалата част от къщата. Освен кухнята, долу имаше всекидневна и малък кабинет, който беше отреден само за баща ми. На горния етаж имаше две малки спални и баня. Докато обикалях, си мислех, че би трябвало тези вещи да са мои сега. Бях единствено дете. Не мислех, че е оставил завещание — в края на краищата той не притежаваше нищо друго, освен нещата тук. Титлата щеше да умре заедно с него, освен ако не се появеше някой трети или четвърти братовчед. Не, че някой би искал да наследи титла без собственост, земя или пари.
	Не ми отне много време да обиколя стаите. Онова, което ме разтърси повече от всичко, беше липсата на дух и атмосфера в тях. Ако някой посетеше къщата, не би могъл да отгатне какъв човек е живял тук. Когато майка ми беше жива, имаше цветя и женски списания, както и разгърнати готварски книги с рецепти на масата. Имаше мои бебешки снимки. Пуловер, който тя плетеше, беше оставен на дивана. Но сега нямаше дори една снимка, картичка или покана. Мястото сякаш беше обитавано от призрак.
	Влязох в спалнята ми. Нищо мое не бе останало там. Когато се изнесох, взех със себе си малкото си притежания. Излегнах се на леглото, внезапно почувствала умора. Тази стая беше убежището ми. Всяка вечер майка ми идваше да ме прегърне. След като тя почина, аз се свивах на кълбо в това легло, завивах се през глава и така се изолирах от целия свят, от гадните съученички, от липсата на обич и мисълта, че никой повече няма да ме прегръща така.
	Огледах се наоколо. Имаше ли тук нещо, което да искам? Със сигурност не. А в останалата част на къщата? Направих още една бърза обиколка. Забелязах, че баща ми беше успял да спаси някои ценни вещи от имението — прекрасното бюро с дърворезба и малки чекмедженца с гравирани кокалени дръжки в кабинета му. Винаги съм се възхищавала на това бюро. И часовника на дядо ми, който навярно беше отпреди повече от триста години. Разбира се, не и продъненият диван и похабеното кресло, на което сядаше да гледа телевизия. На горния етаж, в голямата спалня имаше красив скрин и гардероб, предназначен за мъжки принадлежности, с чекмеджета от едната му страна и закачалки за ризите и панталоните от другата. Беше разкошна изработка от махагон. Бях поразена от контраста между впечатляващите мебели и малкото вехти дрехи, които намерих в тях. Имаше и няколко картини по стените — ловна сцена и гравюра на замъка „Лангли“ през осемнайсети век с елегантни фигури, сякаш от роман на Джейн Остин, които се разхождаха из имението. _Ако се бях родила в онзи век, щях да бъда подходяща партия за господин Бингли_, помислих си и се усмихнах.
	Допусках, че някои от вещите можеше да бъдат продадени на търг на прилична цена. Със сигурност нямаше къде да сложа мебелите, а не харесвах особено картините. Трябваше да проуча кога щяха да станат официално моя собственост. Поназнайвах някои неща относно легализацията на завещанието покрай работата ми. Ако лицето не е оставило собственост, дялове или други материални активи, узаконяване на завещанието не се налагаше. Но аз трябваше да се сдобия със смъртен акт и да изчакам, докато съдебният лекар освободи тялото. Питах се дали татко е разполагал с адвокат, който би могъл да ме посъветва. Вероятно някоя адвокатска кантора се занимаваше с продажбата на замъка „Лангли“ и изплащането на задълженията след смъртта на баща ми. Би трябвало да прегледам бюрото му или да проверя дали е имал сейф в банката, който, така или иначе, не биха ми разрешили да отворя, докато не получа смъртния акт. Всичко ми се струваше прекалено сложно и объркващо и не мисля, че някога се бях чувствала толкова самотна. Да осъзнаеш, че си нямаш никого на света, е съкрушителна мисъл. Знаех, че майка ми е била сираче, а баща ми — единствен син на единствен син. Може би някъде имах далечни братовчеди, но със сигурност не ги бях срещала.
	„Вайкането няма да ми помогне“, казах си. Тъй като все още не можех да започна с опаковането на вещите му, по-добре да ида до селото и да се срещна с викария, за да обсъдим погребението. Надявам се, че той би могъл да се обади на съдебния лекар и да разбере кога ще освободят тялото.


	След като вече имах план за действие, се измих и сресах и тръгнах към селото. Както често се случва през април, слънцето вече се беше скрило зад облаците и всеки момент щеше да завали. От запад задуха студен вятър и аз осъзнах колко глупаво беше от моя страна да не си взема чадър. Докато стигна до викария, щях да стана вир-вода. Пътят, който беше само около два километра, ми се стори безкраен. Притиснах се към живия плет, когато внезапно чух шум от приближаваща кола, и почти се замислих дали да не се кача на автостоп. Не беше необходимо. Беше ван за доставки, който спря до мен, а шофьорът се наведе и отвори вратата откъм моята страна.
	— Това трябва да е Джо, няма друг начин — провикна се той. — Искаш ли да те закарам?
	Погледнах едрия мъж с червендалесто лице, като се опитвах да се сетя кой беше. Когато видя, че се колебая, той добави:
	— Това съм аз, Били. Били Овертън.
	Тогава забелязах надписа „Пекарница Овертън. Хляб и тестени изделия“ отстрани на микробуса. Усмихнах се с благодарност и седнах до него.
	— Били Овертън — подхванах, — не те познах.
	Той се ухили.
	— Е, трябва да призная, че съм качил някое и друго кило напоследък. Бях кльощаво хлапе, когато седяхме един до друг в училище, нали?
	— Така беше. И беше толкова срамежлив, че едвам продумваше.
	Той избухна в смях.
	— Права си. Наскоро излязох от черупката си. Налагаше се наистина, работя с клиенти постоянно.
	— При баща си ли работиш сега? — попитах аз, докато колата потегляше.
	— Точно така. Включих се в бизнеса веднага след училище. Сега отворихме още два магазина — един в Уайтли и един в Хамбълдън. Търговията върви много добре, откак построиха големия жилищен блок. Сега татко се занимава с пекарната, а аз отговарям за доставките.
	— Браво на теб! — казах му.
	— Ами ти? — попита. — Как я караш?
	— Аз съм адвокат — отвърнах. — Или поне ще бъда, когато си взема изпита по-късно тази година.
	— Адвокат. Браво! — Той кимна одобрително. — Е, ние винаги сме смятали, че ще излезе нещо от теб. Винаги си била най-умната в класа.
	— Ти също беше много умно хлапе — казах. — Помня, че всяка седмица се състезавахме кой ще изкара по-висока оценка на теста по математика.
	— Трябва да призная, че смятането винаги ми се е удавало — съгласи се той. — Сега ми е от полза, тъй като трябва да се справям със счетоводството. Татко пече хляба, а аз опичам сметките, както казва жена ми.
	Той се разсмя силно.
	— Значи, си женен?
	— Дали съм женен? Имам дете на три и още едно на път. Очакваме го всеки момент. Ами ти? Омъжена ли си?
	— Не, не съм открила правилния човек засега — отвърнах.
	— Така и предположих. Ти си заета с кариерата си.
	— За местно момиче ли се ожени? — попитах, за да сменя темата.
	— Полин Ходжкис — отговори ми. — Помниш ли я?
	— Но ние я мразехме! — изстрелях аз, преди да се опомня. Бях проявила нетактичност. — Тя беше такъв сноб и постоянно говореше за разсадника на баща си и за това каква хубава кола имали.
	— Тя се промени с годините — каза той, като се обърна към мен с усмивка. — А и е удобно да има хем разсадник, хем голяма овощна градина в семейството. Така имаме пресни ягоди за нашите сладкиши. — Той замълча за миг и лицето му доби сериозно изражение. — Предполагам, че си тук заради баща си? Значи, вярно е, че е мъртъв? Чухме слуха, че е починал, а майка ми видяла линейката да минава.
	— Истина е — отвърнах. — Бил е намерен от директорката в близост до училището. Тя смята, че е било инфаркт.
	— Това е ужасно — каза той. — Наистина съжалявам. Няма нищо по-лошо от това да загубиш родителите си. Помня, когато почина майка ти и колко тежко ти беше.
	Кимнах, но замълчах. Страхувах се, че ако се опитам да кажа нещо, ще се разплача.
	— Родителите ми винаги са съчувствали много на баща ти — продължи той. — Казваха, че е било несправедливо, задето е трябвало да продаде дома си така. Не и когато се е предавал през толкова поколения и е осигурявал работа за поколения хора като нас в околността.
	— Мисля, че се случва често — отвърнах. — Никой вече не може да си позволи да се грижи за тези огромни къщи. Те са много скъпи, но без стойност, нали така? Постоянно имат нужда от ремонти и са много трудни за отопляване. А и никой вече не иска да е слуга. — Замълчах за миг. — Предполагам, трябва да съм доволна, че не наследих замъка „Лангли“ и че не съм обременена с дългове след смъртта на баща ми, както и с мъчителното задължение да продавам имението.
	— Значи, нищо не те задържа вече тук — каза той, докато завивахме по главната улица на селото. — Нямаш причина да идваш повече насам.
	Това ме разтърси. Сякаш някой ме удари в стомаха. Нямах вече никаква връзка с мястото, където бях израснала, където семейството ми е живяло толкова дълго време. Вече не принадлежах никъде. Извърнах поглед встрани, през прозореца, така че той да не забележи отчаянието, изписано на лицето ми.
	— Къде да те оставя? — попита той.
	— При викария, моля. Трябва да организирам погребението.
	— Ако имаш нужда от сладкиши или сандвичи за церемонията, само ми кажи и ще ги доставя. За наша сметка ще бъде — усмихна се той.
	— Благодаря ти. Много си мил.
	Усетих как гласът ми потрепери, докато му казвах това.
	Той заобиколи, за да ми помогне да изляза от вана.
	— Ще останеш ли в жилището на баща си, или ще се прибираш към Лондон?
	— По-добре е да остана, докато уредя всичко.
	— В такъв случай кажи ми, ако имаш нужда да те закарам обратно до „Лангли“. Ще съм наоколо следващия час и нещо.
	— Благодаря, Били. Винаги си бил добър приятел.
	Той се изчерви, което ме накара да се усмихна.
	Докато се отдалечавах, една кола спря от другата страна на улицата. Страничният прозорец откъм шофьора се приплъзна и нечий глас извика:
	— Госпожице Лангли!
	Обърнах се и видях доктор Фрийман. Тръгнах към него.
	— Толкова съжалявам за баща ви — каза той. — Беше добър човек.
	— Вас ли са извикали, за да отидете при него вчера сутринта?
	— Да. Бедният човек. Трябва да е бил мъртъв от известно време, когато са го открили. Масиран инфаркт, опасявам се. Нищо не е можело да се направи, дори да е имало човек при него.
	Това малко ме поуспокои. Поне не е лежал там сам и не е викал за помощ.
	— Знаете ли дали ще правят аутопсия?
	— Няма смисъл — отвърна той. — Предадох заключението си, че причина за смъртта е миокарден инфаркт. Няма следи, които да сочат към престъпление. Няма причина да го подлагаме на това последно унижение.
	— Благодаря ви, докторе. Значи, тялото му може да бъде освободено за погребението?
	— Да, разбира се. — Той излезе от колата си. — Сега, моля да ме извините, но вече съм закъснял с два часа за обяда и жена ми никак няма да е доволна.
	Доктор Фрийман ми кимна приятелски и тръгна към предната врата на жилището си.


	Продължих към църквата „Сейнт Мери“. Тя представляваше сива каменна постройка от четиринайсети век. Къщата, където се помещаваше викарият, беше не толкова стара и не така хубава — направена бе от солидни червени тухли от викторианската епоха. Възнамерявах да тръгна по пътеката към викария, когато внезапно поех на другата страна — отворих тежката дъбова порта и влязох в църквата. На мига бях погълната от студената застиналост на това място. Беше запазила този чудесен мирис, който имат старите църкви — отчасти на влага, примесена с миризмата на старите книги с църковни песнопения и натрапливото ухание на горящите свещи. Стоях така, в средата на църквата, вперила поглед към прозореца над олтара с оригинален стъклопис, който изобразяваше Дева Мария с бебето Иисус на ръце. Като дете обожавах този прозорец. Роклята на Девата беше в най-прекрасното синьо и когато слънцето блеснеше през стъклото, разпръскваше по един магичен начин снопове от синя, бяла и златиста светлина към мястото, отредено за църковния хор.
	Наблюдавах я и се опитвах да уловя това усещане за спокойствие, което винаги ме обземаше в тази църква, но погледът на Девата сякаш минаваше покрай мен. Пухкавото бебе лежеше така защитено в ръцете й, а спокойната й усмивка като че ли бе малко подигравателна. „Виж какво си имам — сякаш ми казваше тя. — Не е ли съвършен?“ Затворих очи и извърнах поглед встрани.
	Тръгнах да обикалям наоколо, като се взирах в стените и изучавах статуите и паметните плочи на поколения починали Лангли. Като дете ги знаех всичките наизуст. Едуард Лангли, баронет Джошая Лангли, Елинор Лангли, на двайсет и две години. И сега сякаш усещах присъствието им. „Не се тревожи — като че ли ми казваха те. — Ще преживееш това. Ние сме Лангли. Силни сме.“
	_Лесно ви е било на вас_ — мислех си аз. — _Имали сте дом, в който да се върнете._
	Зад гърба си чух шум, който ме стресна.
	— Стори ми се, че някой влезе в църквата — каза викарият. — Джоана, скъпа. Радвам се, че търсиш утеха в Бога.
	В действителност търсех успокоение в предците си, но го оставих да се помоли заедно с мен, а после той ме заведе в къщата си, където жена му ми поднесе чай и голямо парче плодов сладкиш.


>	Глава 6
>	Хюго

	_Декември 1944_
	Те излязоха от гората. Пред тях в мъглата се издигаше стръмен склон. Най-напред пред погледа им се разкри тревисто хълмче, а след това и скалист зъбер, на върха, на който имаше отломки от някаква сграда. В тревата се виждаха изсечени стари и сега разрушени стъпала, които продължаваха нагоре по стръмната скала и водеха до останките от някогашни постройки. Част от скалата обаче беше срутена и сега стъпалата се крепяха едва-едва отстрани на склона. В подножието им бяха изписани думите: _Pericolo. Ingresso Vietato_. Опасност. Влизането забранено.
	— Изглежда, монасите отдавна са напуснали това място — каза Хюго.
	— Вече две години.
	Хюго беше помислил, че това са древни руини.
	— Две години?
	— Беше бомбардирано от съюзниците.
	Хюго се ужаси.
	— Обстрелвали сме манастир?
	Тя кимна.
	— Налагаше се. Германците го бяха завзели и го ползваха като наблюдателен пост. Донесоха оръжия, за да стрелят по прелитащите самолети и да контролират пътя долу в равнината.
	— Разбирам. Значи, монасите не са били вече тук?
	— Да, бяха избягали, когато германците дойдоха. Този параклис беше прочут, имаше красиви картини и статуи. Нашествениците плячкосаха всичко. Да горят в ада дано! Постройките няма как да бъдат поправени и за нас е забранено да идваме тук.
	— Остави ме тогава. Не искам да ти навлека неприятности.
	— Че кой ще ме види? — Тя разпери ръце. Хюго беше забелязал колко изразителни бяха италианците с ръцете си. — Единствената причина някой да дойде тук по това време на годината е да търси гъби като мен или да поставя капани за зайци. — Тя го потупа по ръката. — Не се тревожи. Ще внимавам. Когато германците са навсякъде, се научаваш да бъдеш като сянка. Ела. Да се опитаме да изкачим стъпалата, а?
	— Ако нямаш нищо против, ще се катеря на четири крака, като бебетата — отвърна той. — Така се чувствам по-стабилен.
	— Тогава ми подай пръчката и торбата.
	— Това е парашутът ми — каза той.
	— Парашут? Качествена коприна. — Очите й светнаха. — Когато вече нямаш нужда от него, мога да го използвам, за да ушия ново бельо. Не можем да си позволим нови дрехи от години.
	Хюго се разведри.
	— Добре. Договорихме се.
	— Ти върви пред мен — рече жената. — Ще те пазя да не паднеш.
	_Сякаш би могло да ме хване това изпосталяло малко създание_, мислеше си той. Застана на колене и започна да пълзи нагоре. На всяко стъпало тежестта му падаше върху ранения крак. Болката го пронизваше. Помисли, че ще повърне, и спря за миг, като дишаше тежко.
	Успя да стигне до върха на първата редица стъпала. Беше започнало да вали силно. Тежки капки падаха върху коженото му бомбър яке. Разрушените стъпала се издигаха пред него ужасяващо стръмни, изпочупени и опасни. Хюго влачеше тялото си нагоре, като ги преодоляваше едно по едно и внимаваше да не пропадне встрани. Стъпалата бяха мокри и хлъзгави. Представи си как губи равновесие и полита надолу, без да има за какво да се хване. От едната страна имаше метален парапет, но той беше прекалено ниско, за да може да го използва. Най-сетне успя да стигне до върха и се отпусна върху мократа скала, като дишаше тежко.
	Тя застана до него.
	— Браво, синьор. Хайде. Още няколко стъпки и ще ти намерим сухо и безопасно място.
	Помогна му да се изправи на крака и отново преметна ръката му през раменете си. Помисли си колко нелепа е тази ситуация — порядъчният англичанин, който странеше от жените и се отнасяше към тях почтително и с ледена учтивост, сега се е облегнал на непозната италианска жена, която току-що е срещнал. Вървяха с малки стъпки по хлъзгавата настилка на вътрешния двор, сега натрошена и неравна. Тя го държеше здраво и го подкрепяше. Сега забеляза, че постройките отляво бяха превърнати напълно в руини. Беше трудно да се определи как са изглеждали преди. В действителност се сливаха със скалата. Измежду нападалите камъни бяха поникнали растения, малко дръвче се беше появило между изпочупените каменните плочи, а някакъв сорт лоза, която беше изсъхнала, се простираше над купчина отломки. Но сградата право пред тях, към която тя го водеше, все още имаше здрави стени, макар и покривът й да липсваше. Три широки, извити стъпала водеха към нещо, което в миналото е било църковната порта. Самата порта сега висеше почти откъртена и се люлееше на вятъра. Жената избута встрани вратата и пристъпи вътре.
	— Е, не е особено приветливо, но е по-добре от нищо. — Тя се обърна назад към него. — Поне ще си на завет тук. А и можем да ти направим подслон с тези изпопадали дървета.
	Той успя да излази последните няколко стъпала до параклиса. Макар навсякъде да цареше пълна разруха, все още се виждаше, че някога това е било храм. По стените имаше фрески, които сега бяха съсипани от дъжда и вятъра. В един ъгъл стоеше един светец без глава. На места изпод купищата прах и отломки прозираха части от някогашния черно-бял мраморен под. Забеляза, че дърветата, за които тя спомена, бяха гредите от срутилия се таван. _Жената определено е оптимистично настроена_, помисли си Хюго. Не смяташе, че биха могли да ги помръднат, дори да беше здрав и във форма. Но забеляза разпръснатите наоколо църковни пейки и счупения бюфет в един ъгъл. Би могъл след време да издигне отново падналите каменни блокове, ако възнамеряваше да остане тук за по-дълго. Не виждаше обаче как това би могло да се осъществи. На първо място стоеше въпросът с храната. Но също така не можеше да си представи да прекосява страната в това състояние.
	Сякаш четеше мислите му, тя му помогна да се добере до един голям камък и го положи върху него. След това извади няколко плодчета с бодливи черупки от джоба си.
	— Ето, вземи. Кестени. Изяж ги. По-добре е от нищо. Ще се опитам да ти донеса нещо по-добро.
	— Не, не бива да се връщаш. Твърде рисковано е. Не искам да излагам семейството ти на опасност. Ти беше толкова добра и аз ти благодаря.
	— Не съм сторила нищо. — Тя му се усмихна тъжно. — Съпругът ми изчезна преди три години. Надявам се и се моля, ако той е в беда като теб, някой да му помогне.
	— Може ли да науча името ти? — попита той.
	— София. София Бартоли. А твоето?
	— Хюго. Хюго Лангли.
	— Уго? Това е италианско име. Предците ти италианци ли са?
	— Не, доколкото знам.
	Опита да се раздвижи и потръпна от болка.
	— Нека да погледна крака ти. — Беше забелязала гримасата му. — Дай да видим колко е зле.
	— О, не. Моля те, не се тревожи. Аз ще се погрижа за това.
	— Не бъди глупав. Настоявам. Къде е раната? Можеш ли да навиеш крачола си?
	— Точно над коляното. Наистина, мога да се справя с това, след като си тръгнеш. Мисля, че имам аптечка в торбата за парашута.
	Надяваше се тя да го е разбрала. Говореше колебливо, като се опитваше да налучка точните думи. Онова, което в действителност каза, беше: „Нещата за помощ са в чантата с парашута“.
	— Така. Сега нека да погледна. Мисля, че трябва да махнем панталона.
	Не беше склонен да се съблича пред непозната жена, но тя вече повдигаше коженото му яке и разкопчаваше колана.
	— Синьора, недей.
	Опита се да отблъсне ръцете й.
	Тя се разсмя.
	— Типичен англичанин. Ще умре от кръвозагуба, но няма да позволи на жена да види бельото му.
	— Срещала ли си други англичани? — развесели се той от смеха й.
	— Не, но се говори, че са студени като риби. Не са страстни като нашите мъже.
	— Уверявам те, че не всички сме студени като риби — отвърна той. — Но сме възпитавани да се държим подобаващо във всяка ситуация.
	Тя го погледна и се усмихна.
	— Не смятам, че ако в този момент те видя по гащи, биха ти хрумнали неподходящи мисли. Хайде, дай да приключим с това. Трябва скоро да се върна у дома, иначе ще започнат да се тревожат, че нещо ми се е случило.
	Помогна му да свали панталона си и видя дългото долно бельо под него. Над коляното беше залепнало за кожата заради засъхналата кръв.
	— Света Дево! — възкликна София, коленичи до него и се опита да отстрани плата колкото се може по-внимателно.
	Той изпъшка от внезапната болка.
	— Съжалявам, но трябва да го направя — рече тя. — Имаш ли нож? Боя се, че се налага да срежа плата.
	Той извади ножа от ботуша си и й помогна да изреже бельото извън раната.
	— Вода — каза тя. — Трябва ми вода, за да отлепя трикото и да промия раната, за да сме наясно какво е положението.
	Преди да успее да й отговори, тя го бе оставила и се бе втурнала навън. Той закуцука към една преобърната пейка, успя да я изправи с огромни усилия и седна на нея, като протегна крака си напред. На слабата светлина беше трудно да се разбере дали нараняването е сериозно. Прерови торбата с парашута и откри малкия комплект за първа помощ в един от джобовете. Той съдържаше превързочни материали, бинт, турникет, йод и за негова голяма изненада — шишенце морфин и спринцовка. Тъкмо беше разопаковал една от лепенките, когато София се появи.
	— Намерих вода — обяви тя тържествено. — Дъждовният контейнер преливаше и успях да събера малко в това тенекиено канче. — Когато забеляза притесненото му изражение, добави: — Не се тревожи. Измих го, доколкото можах, и го подсуших с дрехата си. — Съзря нещата, които той беше разпръснал на пейката. — О, доста са добри. Сега, ако ми позволиш, ще почистя раната ти.
	Тя започна да промива мястото, като постепенно отстраняваше залепналия плат.
	— Боя се, че раната ти все още кърви. Трябва да натиснем, за да спрем кръвотечението.
	— Ами ако куршумът е все още в крака ми? Не трябва ли да се опитаме да го открием преди това.
	Тя изразително сви рамене.
	— Куршумът няма да е от голямо значение, ако умреш от кръвозагуба.
	Взе бинта, разви го, приготви тампон и притисна раната. Той извика от болка.
	— Разбира се, почти забравих. Костта може да е счупена. Ето, подръж, без да натискаш твърде силно.
	Той изпълни указанието.
	— Тук имам морфин. Ще помогне за притъпяване на болката.
	Тя наблюдаваше как той си инжектира морфина, като кимна одобрително.
	— Когато се върна, ще донеса превръзки и парче дърво за шина. Внимавай, когато издърпваш нагоре панталона си. Няма да е хубаво, ако тази вълнена тъкан залепне за раната. Може би не трябва да го вдигаш. По-добре е да използваш парашута, за да се стоплиш. Ще се опитам да ти донеса и одеяло.
	Той сграбчи ръката й.
	— Синьора Бартоли, недей. Не искам да ми носиш нищо, от което семейството ти може да има нужда. Не трябва да поемаш рискове заради мен. Ще се радвам, ако ми донесеш малко храна и шината, но след това ще се опитам да поема по пътя си. Дори и да се натъкна на германци, аз съм пилот. Ще бъда военнопленник, ще се отнесат добре с мен.
	Тя го погледна, след което поклати глава и се разсмя.
	— Мислиш, че тези животни ще се отнесат добре с теб? В близкото село строиха хората в редица и ги застреляха, защото са помагали на партизаните. Всички до един. Бебета и деца. Възрастни жени. Буб, бум, бум. Всички са мъртви. Освен това германците сега са уплашени. Наясно са, че губят. Не удържат на натиска. С всеки изминал ден биват изтласквани все по на север. Ще бъдеш бреме за тях. Не, не мисля, че ще се отнесат добре с теб. Трябва само да се молим съюзниците да пристигнат по-скоро тук.
	Тя сложи ръка на рамото му.
	— Не се страхувай. Ще се върна, когато мога. Не се опитвай да палиш огън. Ще забележат пушека.
	Там, където преди се е намирала вратата, се спря и погледна отново към него.
	— Нека Бог бди над теб.
	И изчезна.


>	Глава 7
>	Джоана

	_Април 1973_
	Погребението се състоя в един дъждовен вторник. През почивните дни времето обещаваше да е хубаво, но в понеделник следобед отново се заоблачи и преди още да се е стъмнило, заваля. В деня на церемонията беше мрачно и имаше буря. Не очаквах някой да дойде, но бях изненадана от многото хора от околността, които препълниха църковните пейки и по-късно стояха заедно с мен около гроба, докато дъждът капеше от чадърите ни върху ковчега. Беше подходящо изпращане за татко. Дори и небето плачеше за него.
	След церемонията жената на викария и от пекарната на Били Овертън бяха приготвили отлична почерпка в църквата. Хората идваха един след друг при мен, за да изкажат съболезнованията си. Някои от тях познавах, други ми бяха напълно непознати, но всички те имаха нещо общо със замъка „Лангли“ и семейството ми. „Майка ми е работила като прислуга в имението като момиче и често ми е разказвала колко мил е бил старият господар, когато е имала скарлатина.“ Разказаха ми няколко подобни истории и осъзнах, че всички са съжалявали за загубата на „Лангли“ така, както и баща ми. Тя символизираше отмирането на предишния начин на живот и сигурността да знаеш къде е твоето място. Намерих това за много трогателно.
	Когато тълпата пооредя, към мен се приближи млад мъж. Бях го забелязала по време на церемонията на гробището — носеше връхна дреха с марката „Бърбъри“, а лицето му беше скрито под огромен чадър. Сега беше без шлифера, с елегантен черен костюм.
	— Госпожице Лангли? — Беше червенокос, с нос, обсипан с лунички, и изглеждаше неприлично млад. — Аз съм Найджъл Бартън. Нали се сещате, „Бартън и Холкрофт“, адвокатите на семейството ви.
	— А, господин Бартън — здрависах се с него, — приятно ми е! Чудех се с кого да се свържа относно уреждането на всички формалности, както и дали баща ми е оставил някакво завещание.
	— При нас няма такова, госпожице Лангли. Прегледахте ли книжата му?
	— Погледнах върху бюрото му, но се почувствах неудобно да ровя из нещата му. Не съм убедена, че е редно.
	— Вие сте негова дъщеря — усмихна се той. — Мисля, че това ви дава всички права. Вероятно бихте искали да се отбиете в офиса ни в Годалминг утре? Можем да обсъдим как бихме могли да ви бъдем полезни?
	Той ми подаде визитката си.
	— Изглеждате много млад, за да сте съдружник в адвокатска кантора — изтърсих аз.
	Късно се усетих, че не беше особено тактично от моя страна.
	Той се разсмя.
	— За съжаление, все още не съм партньор. Фамилията Бартън като част от фирменото име принадлежи на прадядо ми. Ние сме вашите семейни адвокати от около двеста години насам. Придобих квалификацията си преди две години и съм нещо като най-младшият сред младшите.
	— На мен самата ми предстои да положа изпита си за квалификация тази година — казах.
	— Разбира се. Чух, че изучавате право. Имаме много общи теми. Да излезем на обяд утре? В кръчмата срещу офиса ни предлагат доста добра храна.
	Колебаех се. Мъж, който ме кани на обяд? Не бях сигурна, че съм готова за това.
	— Не е необходимо, не би следвало да е част от услугите, които предлага кантората ви — казах аз и забелязах как лицето му посърна.
	— Така е, но е наистина добро извинение за мен да хапна качествена храна вместо обичайния сандвич — усмихна се той обнадеждено.
	_Защо не?_ — нашепваше един глас в главата ми. — _Изглежда безобиден. Не те кани в нощен клуб. Не е среща. Касае се за работа._
	— Благодаря ви, господин Бартън. Много мило от ваша страна — усмихнах се на свой ред.
	Той засия, сякаш го бях изненадала с подарък.
	— Няма да ви задържам в такъв случай. Сигурен съм, че всички тези хора искат да говорят с вас. Около единайсет и половина утре добре ли е?


	Били Овертън и доктор Фрийман предложиха да ме закарат вкъщи, но госпожица Хъниуел изникна изневиделица и аз се прибрах с нея.
	— Церемонията беше много добра — подхвана тя, когато излизахме от селото и завихме по горския път. — Сигурно изпитваш утеха от това колко много хора дойдоха и от почитта, с която се отнасят към рода Лангли.
	— Трогната и изненадана съм — отвърнах. — Само искам баща ми да беше жив и да можеше да чуе всички онези мили неща, които се изрекоха днес.
	— Съжалявам, че малко закъснях — каза тя. — В последния момент получих обаждане от родители, които са от Близкия изток. Трябваше да ги уверя, че дъщеря им ще бъде държана на безопасно разстояние от градинарите и конярите.
	— И справихте ли се? — засмях се аз.
	— Не съм сигурна. Тези чуждестранни момичета растат така изолирани, че се мятат на врата на първия срещнат мъж. — Настъпи неловко мълчание. — Предполагам, смяташ да се върнеш в Лондон?
	— Не и в следващите няколко дни — отвърнах. — Помолихте ме да освободя портиерското помещение, а аз не съм намерила завещание все още и при това положение не мисля, че е добре да разполагам с вещите на баща ми.
	— Не смятам, че е оставил кой знае какво, права ли съм? — каза тя. — Знам, че беше запазил няколко ценни предмета от замъка, но извън това… О, мисля, че има няколко куфара с негови лични вещи, които той ме бе помолил да съхранява на тавана. Трябва да ги погледнеш, когато ти остане време. Мисля, че става дума основно за неща като стари трофеи и фотоалбуми. И малко семейни портрети. Може би ще искаш да запазиш някои от тях.
	— Да, благодаря. Бих искала да ги прегледам.
	— Отбий се, когато прецениш. Входната врата е отворена през деня.
	— Боя се, че не знам как да стигна до тавана — отвърнах.
	Госпожица Хъниуел се разсмя.
	— Разбира се. Все си мисля, че някога си живяла в замъка „Лангли“.
	— Родена съм в портиерското помещение — поясних аз.
	— Не се тревожи. Ще помоля някой от градинарите да ти донесе нещата на баща ти.
	Бяхме пристигнали пред портите на училището. Тя спря колата, за да ме остави пред портиерското.
	— Работодателите ти нямат нищо против, че си в отпуск, нали? — попита тя.
	— Проявяват огромно разбиране — отвърнах.


	Не исках да разкривам истината. Благодарих й и влязох в къщата. И отново бях поразена от усещането за студенина и влага, сякаш самата тя беше попила тъгата и отчаянието на баща ми. Казах си, че трябва да прегледам всичко, но внезапно се почувствах изтощена след погребението. Осъзнах, че не съм хапнала нищо от онези сандвичи с краставички, от наденичките и сладкишите, и сега ми се искаше да си бях взела малко за по-късно. Направих си чаша чай и препечена филийка, а след това реших да се обадя на Скарлет. Скарлет ми беше съквартирантка в колежа. Понастоящем спях на дивана в жилището й, след като се наложи спешно да се изнеса от последната ми квартира. Двете бяхме напълно различни. Тя беше от Източен Лондон и баща й имаше кръчма. Всъщност името й не беше Скарлет — казваше се Берил, но тя мразеше името си. Твърдеше, че Скарлет повече подхожда на личността й. Беше луда по шейсетте — носеше дълги, ръчно боядисани поли, буйната й коса покриваше наполовина лицето й, пушеше трева и ходеше на протестни демонстрации срещу войната и в защита на правата на жените. А аз винаги съм била примерната, ученолюбивата, фокусирана върху учението си, а не върху приключването на войната във Виетнам. Но изненадващо, ние се разбирахме много добре. Тя беше мила и с нея се общуваше лесно. Приюти ме на мига, когато нямаше къде да отида. Сега работеше като асистент на помощник-режисьора в театър „Ройал Корт“, известен с авангардните си пиеси.
	Не бях сигурна дали ще я намеря у дома следобеда, но тя вдигна телефона след няколко позвънявания.
	— Да? Какво искаш? — каза тя кисело.
	Повече прозвуча като „К’воскаш?“.
	— Извинявай. Събудих ли те?
	— О, Джо, скъпа. Това си ти. Не се тревожи. И без това трябваше да съм будна след десет минути. Имам репетиция довечера. Нова постановка. Десет жени пътуват във влак към Сибир. Адски депресиращо, ако питаш мен. Накрая всички се самоубиват. И като споменах за депресия, как мина погребението?
	— Прилично, като всяко погребение.
	— А ти как си?
	— „Опитвам се да не потъна“ най-добре би описало ситуацията. Къщата, в която съм сега, е възможно най-тъжното място на света. Но ще трябва да прегледам нещата на баща ми и да разчистя за следващия наемател, така че няма да се връщам в Лондон известно време.
	— Няма проблеми. Не възнамерявам да дам леглото ти под наем. Не смятам и да каня някого в моето също така. Писна ми от мъжете.
	— Новият актьор не оправда ли очакванията ти? Мислех, че ще те заведе на вечеря.
	— Нищо не се получи. Бяхме на вечеря. Поканих го след това у нас, а той започна да ми показва снимки на партньора си Денис.
	Аз се разсмях.
	— О, Скарлет. Смяташ ли, че сме прокълнати?
	— Жалко, че не се харесваме една друга, нали? Мислиш ли, че някой може да се научи да бъде лесбийка?
	— Не, не ми се вярва — все още се смеех. — Радвам се, че те чувам. Тук непрекъснато трябва да се държа учтиво с хора, които изобщо не познавам. А утре съм на обяд с един много млад и сериозен адвокат.
	— Ето, най-после. Някой, който да ти пасва.
	— О, благодаря, но никакви адвокати повече. Всъщност повече никакви мъже. Научих си уроците. От сега насетне ще си живея спокойно. Никакви мъже. Никакъв секс. Книги и учение и от време на време самотна вечеря в някой хубав ресторант.
	— И котки. Не забравяй за котките.
	Разсмях се отново.
	— Трябва да се върна в Лондон колкото се може по-скоро. Ако адвокатът ми каже, че мога да правя каквото реша с вещите от къщата, ще извикам служител от аукционната компания, който да вземе всичко, което има някаква стойност и може да бъде продадено. Останалото ще отиде в магазините за благотворителност и: „Довиждане, «Лангли»!“.


	След като оставих слушалката, осъзнах какво усилие е било за мен да звуча бодра и весела. _Трябва да си заета с нещо_, казах си. Точно така трябва да постъпя. Така че взех един голям чувал за боклук и започнах да го пълня с дрехите на баща ми. Не бях убедена, че някой би поискал носни кърпички с монограм, но никога не знаеш. После напълних един кашон с книги, като отделих настрана няколко, които бяха останали от детството ми и ми бяха любими — онези, които татко ми четеше. До края на деня бях изчистила спалнята и дрешника. След това разгледах бюрото, този път внимателно, в случай че имаше завещание или друга изненада, скрити в тайно чекмедже. Намерих спестовна книжка с петстотин паунда в нея. Разписка за притежание на дялове в някаква строителна компания. Депозитни документи. И това беше всичко. Изглежда, че баща ми разполагаше с около хиляда паунда. По-добре е от нищо.
	За вечеря си отворих консерва със супа. Докато стоях пред котлона и я разбърквах, внезапно си спомних за майка ми, която стоеше пред същата тази печка и вечно приготвяше някакво ястие.
	„Пилешка яхния и кнедли — казваше тя и ми се усмихваше. — Любимото ястие на баща ти. Ако изобщо нещо е в състояние да го разведри, то е това.“
	Споменът за тази топла и уютна кухня с уханията и милите думи беше твърде тежък за мен. Изключих котлона, оставих супата и си легнах.


>	Глава 8
>	Джоана

	_Април 1973_
	На другия ден тъкмо щях да тръгвам, за да хвана влака за Годалминг, когато на вратата се почука. Двама едри мъже стояха отпред и държаха от двете страни пътнически сандък.
	— Къде да го оставим, госпожице? — попита единият от тях. Когато забеляза изненадата в погледа ми, другият добави:
	— От тавана е. Госпожица Хъниуел ни каза да донесем нещата ви.
	— А, разбирам. Благодаря ви. Оттук, моля — заекнах аз.
	Поведох ги към всекидневната.
	— Има още един сандък, също така и картини. Сега ще се върнем — каза онзи, който преди малко проговори първи.
	— Трябва да тръгвам, за да хвана влака — отвърнах. — Бихте ли ги оставили във всекидневната заедно с този?
	След това потеглих. Офисите на „Бартън и Холкрофт“ се намираха в елегантна сграда от времето на крал Джордж в единия край на Годалминг Хай стрийт. Найджъл Бартън се появи отнякъде, преди да успея да съобщя за идването си.
	— Ще се върнем след час, Сандра — каза той на момичето от рецепцията.
	Изведе ме навън, после тръгнахме надолу по улицата и стигнахме до заведението. Беше една от онези старомодни кръчми с оловни прозорци и приглушен шум от разговорите на малобройните посетители около бара. От кухнята се носеше ухание на вкусна храна. Найджъл намери маса с дъбови пейки с висока облегалка и отиде да поръча напитките. Върна се, за да ми съобщи, че има печено агнешко и рибен пай. Обикновено за обяд си поръчвам нещо леко, но сега установих, че умирам от глад, и с удоволствие приех печеното агнешко. Точно както той предварително беше казал, ястието беше отлично. Внезапно осъзнах колко дълго не съм опитвала добра храна — може би откакто майка ми почина — и колко много тя ми се услади.
	Когато приключихме с обяда, Найджъл избута празните чинии встрани.
	— Сега, на работа — каза той. — Предполагам, не си открила завещание.
	Поклатих глава.
	— Намерих спестовна книжка, разписка относно притежание на дялове от някакво строително дружество и депозитни документи. Може би не повече от хиляда паунда общо.
	Той кимна.
	— Ще имаш нужда от акта за смърт, преди да можеш да получиш нещо от тези пари. А и ще трябва да изготвя адвокатското писмо. Освен това, за което ми спомена, няма никакви други активи, така ли?
	— Няколко ценни мебели, които бих могла да продам на търг. Бих искала да запазя бюрото, но не знам къде мога да го сложа.
	— Преди да предприемеш каквото и да е, трябва да открия брат ти — каза той.
	Дали пък не ми се е счуло?
	— Брат ми? Аз съм единствено дете.
	— Заварен брат. От първия брак на баща ти. — Той погледна към втрещената ми физиономия. — Не знаеше ли, че баща ти е бил женен преди?
	— Не, никой не ми е казвал. Бях наясно, че родителите ми са се оженили късно и че аз съм се появила съвсем изненадващо за тях, но не знаех… — Изречението ми остана недовършено. Опитвах се да възприема онова, което току-що ми бе казано. — Кога е станало това?
	— Баща ти е бил женен преди мобилизацията и е имал син. Когато се е върнал тук след края на войната, бракът е бил разтрогнат. Съпругата му се е омъжила отново и е завела детето в Америка. Един господ знае как ще го открия сега. Предполагам, че вторият му баща го е осиновил, но смятам, че той все пак би следвало да наследи титлата, ако изобщо се заинтересува от подобно нещо, след като живее в Америка.
	Аз все още бях в шок. Как баща ми бе могъл да живее с мен през всичките тези години и никога да не спомене за сина си? И защо синът му никога не го е потърсил след края на войната?
	— Ще се свържа с американското посолство — каза Найджъл. — Но на твое място не бих се притеснявал. Мисля, че е повече от ясно, че баща ти би искал ти да наследиш малкото, оставено от него.
	_Ами ако не е толкова ясно?_ — мислех си. — _Ако законът определи, че по-големият син би следвало да наследи всичко?_ Не бих се отказала от хиляда паунда, особено в настоящата несигурна ситуация. Ако от кантората не ме вземат обратно на работа, бих могла да оцелея известно време благодарение на тези пари.
	— Ако вторият му баща официално го е осиновил, тогава той не би могъл да претендира, за каквото и да е — казах. — Той вече не принадлежи на рода Лангли.
	— Ако се намеси американското право, нещата стават сложни — отвърна Найджъл. — И все пак по-интересно е от останалите казуси, които ми възлагат. Твоята практика по-вълнуваща ли е от обичайната работа, която дават на адвокатите от малките кантори?
	— Никак — отвърнах. — Предполагам, че е като при теб. Множество нотариални документи.
	— Избрала си да бъдеш юрисконсулт, а не адвокат, който участва в пледоарии в съда, така ли? — попита той. — Искаш тих и лесен живот, а не прекомерни емоции?
	Сведох поглед към похабената дъбова маса.
	— Всъщност много ми харесва да бъда защитник в съда — отвърнах. — Имам добра диплома, но пред мен има немалко пречки. Като начало — парите. От адвокатската колегия, която проведе интервю с мен, бяха доста заинтересувани от кандидатурата ми, когато чуха, че съм дъщерята на сър Хюго Лангли, и решиха, че благодарение на това имам добри контакти. Изгубиха интерес, щом разбраха, че са се лъгали и че нямаме и пукната пара. И после, не забравяй, че съм жена. Председателят на колегията директно ми каза, че си губя времето. Ако стана пледиращ адвокат, никой няма да ми възлага интересните случаи. Никой уважаващ себе си шеф на адвокатска кантора не би възложил казуса си на жена, при положение че всички съдии са мъже, по-голямата част от журито също и никой от тях не би взел на сериозно една жена.
	— Това е нелепо — каза Найджъл.
	— Но е вярно.
	Той кимна.
	— Предполагам, че си права. И все пак има немалко интересни неща, с които би могла да се занимаваш, когато добиеш квалификационния лиценз — корпоративно право, международно право, а също така и наказателно.
	— Така е — усмихнах му се. — Все още не съм решила какво искам да правя. Първо да взема проклетия изпит, нали така?
	— Сигурен съм, че ще се справиш.
	Усмивката му бе твърде приятелска, за да ме успокои.
	— И така, какво следва сега? — попитах. — Имам предвид имението на баща ми.
	— Ще изчакам смъртния акт, ще се опитам да се свържа с брат ти и ако си съгласна, мога да изпратя оценител, за да провери дали нещо от вещите си струва да бъде продадено на търг.
	— Много си мил.
	— Не, просто дядо ми би ме убил, ако не се погрижа съвестно за рода Лангли.
	Усмихна се и отново ми се стори твърде млад. Приятен, хубав и безобиден млад мъж. Но и Ейдриън беше такъв… Човек трябва да се учи от грешките си.


	Найджъл ме изпрати до гарата и после взех такси до замъка „Лангли“. Спуснах се към двата сандъка и големия пакет, обвит в кафява опаковъчна хартия, които бяха оставени във всекидневната. Трябва да призная, че изгарях от любопитство. Може би някъде дълбоко в себе си се надявах, че там ще намеря изгубените ценности на рода Лангли! Разкъсах опаковката на пакета и вътре се натъкнах на собствения си образ. Толкова се стреснах, че почти изпуснах картината. Почувствах се още по-странно, когато прочетох надписа: „Джоана Лангли, 1749-1823“.
	Сърцето ми биеше толкова силно, че се наложи да седна. Разгледах портрета отново и открих едва доловими разлики. Тя имаше лешникови на цвят очи, а моите бяха сини. Освен това имаше подобие на бенка на лявата буза и малко по-издължен нос. Очевидно гледах портрета на моя прародителка. Беше толкова вълнуващо да науча, че съм имала съименница, която е приличала на мен. Това потвърждаваше, че аз действително принадлежах на рода Лангли и че прекрасната къща в края на пътеката беше мое унаследено право.
	Останалите картини бяха все портрети на различни предци от фамилията Лангли. Повечето бяха прекалено мрачни и меланхолични и не бях убедена, че искам да ги запазя. Предполагам, че би трябвало да го направя, предвид това, че бяха единствената връзка с миналото ми. Някой ден, когато щях да си имам собствено жилище — когато станех богат корпоративен адвокат и притежавах апартамент с изглед към Темза, целият от стъкло и модерно мебелиран, щях да окача картините на стената само за да впечатлявам клиентите си. Но първо трябваше да ги почистя. След толкова изминали поколения, бяха ужасно мръсни и опушени.
	Когато отворих първия от сандъците, с радост открих, че той съдържа още картини, но ярки на цвят и съвременни. На тях имаше лъчи от италианско слънце, стари каменни сгради, черни кипариси. Съзрях подписа в ъгъла на една от тях — Хюго Лангли. Значи, баща ми наистина е бил художник. И по-впечатляващото е, че е бил талантлив. Какво, за бога, го е накарало да се откаже?


	Отделих картините, като възнамерявах да ги покажа на Найджъл. Може би щяха да съберат значителна сума пари на търг, ако можех да понеса да се разделя с тях. После отворих втория сандък. В него имаше албуми с кожени корици и впечатляващи катарами. Фотографии на предците ми от рода Лангли с дълги рокли и смешни шапки, сякаш замръзнали във времето, когато позираха пред обектива, или стояха на групи пред замъка, държаха тенис ракети или пиеха чай на ливадата. Наблюдавах един начин на живот, който ми беше непознат. Оставих албумите настрана и се разрових по-надълбоко в сандъка. Сребърна купа, връчена на сър Робърт Лангли в ролята му на стопанин на ловджийски кучета. По-малка купа за Хюго, задето е спечелил състезанието по висок скок по време на спортния празник в Итън. След това се натъкнах на изящно изработена и гравирана със злато малка кожена кутия. Отворих я, като очаквах да видя някакви отдавна изгубени скъпоценности, и почти веднага я затворих отново, когато видях, че съдържа само малък ангел от дърво, нещо, което приличаше на медал, поставен на панделка; кутия цигари, перце на птица и прегънат плик. Не можех да проумея защо някой би държал подобни дреболии в толкова красива кутия. Навярно някой от предците ми е играел някаква странна игра, така както и аз бях правила като дете.
	Взех цигарената кутия с намерението да я изхвърля, когато забелязах, че е празна и отворена. От вътрешната страна на капака имаше рисунка на красива жена. Беше просто малка скица, направена набързо и незавършена, но някак си беше успяла да изрази личността на жената. Почти можех да усетя как очите й блестят от радост, докато наблюдава художника, а устните й се усмихват. Погладих с пръст рисунката и я поставих на масата. После разгънах плика. Разпознах елегантния почерк на баща ми. Имаше пощенска марка, която обозначаваше въздушна поща, и беше адресиран до синьора София Бартоли в Сан Салваторе, Тоскана. Датата под печата беше април 1945 година. Друг печат до адреса гласеше нещо на италиански, но аз схванах значението. „Получателят не е открит. Върнато на подателя.“
	Изпълнена с любопитство, внимателно отворих плика. Ядосах се — писмото беше написано на италиански. Успях да прочета „Mia carissima Sofia“. Гледах невярващо. Не можех да си представя моя студен и дистанциран баща да нарича някого „скъпа моя“. Със сигурност той никога не беше показвал подобна прекомерна привързаност към майка ми или към мен. Опитах се да прочета написаното, но не беше по силите ми. После се сетих, че бях сложила речник по италиански сред книгите, които бях приготвила да занеса в магазина със стоки, предназначени за благотворителност. Изтичах да го взема, след което седнах на кухненската маса с изражение, напрегнато от усилията да проумея думите в писмото. Имах късмет, че в продължение на години бях изучавала латински и френски в училище, тъй като това донякъде ме улесни. Когато приключих, не можех да повярвам на онова, което бях превела. Със сигурност бях сгрешила. Прочетох текста отново.
C>
	Скъпа моя София,
	Как само ми липсваш постоянно. Колко дълги ми се сториха месеците без теб. През всичкото това време, прекарано в болницата, без да знам дали си в безопасност, исках да ти пиша, но не смеех да го направя. Имам добри новини. Ако съпругът ти в действителност е мъртъв, ние можем да се оженим. Когато най-сетне успях да се върна в Англия, научих, че жена ми се е събрала с друг и ме е изоставила, като е открила по-добър живот в Америка. Веднага щом тази ужасна война приключи, а съобщенията от фронта сочат, че това ще е скоро, ще дойда за теб, любов моя. Междувременно искам да знаеш, че нашето красиво момче е на сигурно място. Скрито е там, където само ти можеш да го намериш.
C$
	Бях направо стъписана. Моят баща, моят отчужден и безчувствен баща имаше дете в Италия. Дете от някаква италианска жена, на име София. Скрито там, където само София е можела да го намери? Тръпки ме побиха. Писмото така и не е било получено. Дете, което е било скрито и никога не е било намерено? Разбира се, сега, двайсет и осем години по-късно, можех само да се надявам, че София е открила детето и всичко е наред.


>	Глава 9
>	Джоана

	_Април 1973_
	Не знам колко дълго съм седяла така, вторачена в тънкия пощенски лист. Бях израснала с идеята, че съм само дете, и сега бях разтърсена от това, че в един-единствен ден открих, че имам двама братя в различни краища на света. _Ако този, за когото се говори в писмото, е оцелял_, помислих си. Навярно е бил скрит при някое добро семейство, за да бъде върнат на майка му след преминаване на опасностите. Или поне така ми се искаше да мисля. Сега обаче умирах да науча нещо повече. Баща ми никога не разказваше за войната, но знаех от майка ми, че е бил пилот от Кралските военновъздушни сили и е бил невероятно смел. Изпълнявал е мисии над окупирана Европа до момента, в който самолетът му е бил свален и той едва не е загинал. Дори нямах понятие, че това се е случило над Италия. Трудно е човек да си представи Италия като място, където е имало бомбардировки.
	Извърнах поглед встрани, изпълнена с отчаяние. Ако знаех за това, преди той да умре, щях да го попитам. Щях да узная истината. Сега трябваше да открия всичко сама.
	Приключих с двата сандъка и не намерих нищо, което би представлявало ценност, освен може би за някого от рода Лангли. Нямаше нито една снимка на първата съпруга или на брат ми, но видях няколко фотографии на баща ми, когато е бил млад и здрав, на които той се забавляваше с приятели в някакво кафене. На гърба на една от тях беше написано „Флоренция, 1935“. Отместих сандъците настрани и се захванах отново да изпразвам гардеробите, кухненския килер и шкафа в банята, като натрупах огромен куп, предназначен за дарения, и друг, който щеше да отиде в кофата за отпадъци. Установих, че изхвърлям вещи от моето детство, без да изпитвам никаква сантименталност. Исках час по-скоро да приключа с това, за да продължа с разрешаването на загадката.
	На другия ден измъквах навън чували и кашони за боклука, когато пред къщата спря кола и от нея излезе Найджъл Бартън, придружен от някакъв по-възрастен мъж.
	— Това е господин Астън Смит — каза Найджъл. — Той е оценител. Мисля да започваме по същество и да прегледаме мебелите.
	Влязох заедно с тях в къщата, като се извиних за бъркотията. Показах на оценителя фамилните портрети и няколкото ценни мебели. Изкушавах се да кажа на Найджъл за писмото. Имах нужда да споделя с някого, но не събрах смелост да го направя. Господин Астън Смит не се задържа много. Той обиколи наоколо, като си мърмореше и отбелязваше нещо в тефтера си. След малко се обърна към мен:
	— Опасявам се, че няма кой знае какво тук — каза той. — Бюрото е много хубаво и бихте могли да му вземете поне петстотин паунда на търг. Шкафът на горния етаж би струвал малко по-малко. Часовникът на дядо ви също би могъл да ви донесе добра сума. Гардеробът е изработен от качествено дърво, но в днешно време никой не иска такива огромни мебели.
	— А картините?
	— По стените? Репродукции. Струват не повече от сто паунда всяка.
	— Имах предвид другите картини. Тези, рисувани от баща ми.
	— Те са ценни, гарантирам ви го — отвърна. — Но той не е известен художник, нали? Когато става дума за съвременно изкуство, при големите търгове всичко опира до името. Боя се, че снобизмът надделява над качеството. При това положение картините биха донесли само няколкостотин паунда, а не хиляди.
	— А фамилните портрети?
	— Все още не мога да преценя. Всички те имат нужда от доста обстойно почистване, както вече сте забелязали. Ако желаете, мога да ги занеса на реставратора, с когото работя, и можем да ги оценим след почистването им.
	— Това много скъпо ли ще излезе?
	Давах си сметка, че сумата, която щях да наследя, не беше кой знае какво, още повече ако се налагаше да я деля с един новопоявил се брат.
	— Няма да е извънредно скъпо. Ще зависи от необходимите усилия за възстановяването им. Можем да започнем с елементарно почистване, а след това ще решим дали да продължим.
	Хвърлих поглед към Найджъл. Той ми се усмихна обнадеждаващо.
	— Добре тогава — казах. — Моля, вземете ги.
	Докато те отиваха към входната врата, взех решение.
	— И бих искала да запазя бюрото — вметнах, — но в момента няма къде да го сложа.
	— Може би ще ти позволят да го оставиш на тавана в училището — предложи Найджъл, — заедно с останалите вещи, които смяташ да задържиш.
	— Отлична идея — усмихнах му се аз. — Госпожица Хъниуел би трябвало да се съгласи, тъй като й е важно да освободя къщата. Ще я попитам.
	— Колко дълго смяташ, че ще останеш тук? — попита Найджъл.
	— Надявам се да мога да замина до края на седмицата.
	Забелязах как лицето му посърна.
	— Разбирам. Навярно трябва да се върнеш на работа.
	Естествено, че беше нужно да се върна на работа, но не бях сигурна, че все още имам такава. Въпреки това му се усмихнах и кимнах.
	— Ще те държа в течение — каза той. — И ще те уведомя кога сумите от различните сметки следва да ти бъдат прехвърлени.
	Обърнах се към господин Астън Смит.
	— Предполагам, че вашият човек ще изчака с работата по реставрацията на картините, докато стана законна наследница.
	— Да, разбира се — отвърна той. — Ще ги взема сега, но ще изчакам инструкциите ви. Ще направя същото и по отношение на мебелите, които искате да предложите на търг. Не можем да продадем нещо, върху което нямате права.
	— Не се притеснявай — каза Найджъл. — Аз ще се погрижа за това. Ти се прибери в Лондон. Аз ще ти се обадя, когато има някакви новини.


	И те си тръгнаха заедно с фамилните ми портрети. Аз продължих с разчистването. По-късно, когато тъкмо имах намерение да си почина с чаша чай, на предната врата отново се почука. Този път на прага стоеше едър, червендалест мъж. Когато ме съзря, се намръщи.
	— Та каква е тази история с девическото училище? — попита той с дълбок глас с подчертан презокеански акцент. — Кога замъкът „Лангли“ е бил продаден?
	— Веднага след войната — отвърнах.
	— Лошо. Надявах се да поразгледам наоколо по старите места. Вие дъщерята на портиера ли сте?
	— Аз съм Джоана Лангли — отговорих твърдо. — Дъщерята на сър Хюго Лангли.
	Той повдигна вежди.
	— Сериозно? Значи, старият се е оженил повторно? Ти да видиш!
	Започнах да се досещам кой е той. Вторачих се в лицето му и не открих никаква прилика с баща ми, който винаги е изглеждал деликатен като поет от романтичната епоха. Този човек беше охранен и тантурест по един не особено привлекателен начин.
	— Вие сте синът на Хюго? — попитах.
	— Точно така. Името ми беше Теди Лангли. Сега съм Теди Шулц. От Кливланд, Охайо.
	Насилих се да му подам ръка.
	— Приятно ми е да се запознаем, Теди. Допреди два дни нямах представа, че имам брат. За мен беше голям шок.
	— Да, за мен ударът също беше тежък. Имам предвид смъртта на стария. Един клиент се върна от Англия и ми показа вестника с некролога. „Случайно да имате роднинска връзка?“, ми каза. Та си помислих, че би било добре да отпътувам веднага, при положение че съм син и наследник, нали се сещате? Предположих, че имението би следвало да се полага на мен. Не е ли така с английското право? Най-големият син взема всичко?
	Не знаех какво да отвърна на това. В действителност се чувствах като Алиса, която е скочила в заешката дупка и открива една след друга неприятни изненади. Теди се озърташе наоколо.
	— Та при кого отидоха кинтите от продажбата на имението?
	— Кинтите? — вторачих се в него. — Всички пари от продажбата са отишли за покриването на дълговете, които баща ми е наследил след смъртта на дядо ми. След това ние живеехме в портиерското помещение, а баща ми беше преподавател по изобразително изкуство в училището.
	— И няма никакви пари? Това е лошо. Винаги съм си представял, че татко живее в лукс в огромната къща от детските ми спомени. — Той погледна към портиерското. — Определено не беше като това тук. Ами мебелите и всичко останало? Всички онези зловещи антики, които си спомням. Допускам, че като негов син имам право на половин дял.
	Изпитах антипатия към този човек в мига, в който го видях.
	— Казаха ми, че наследявате титлата. Но мисля, че в такъв случай би трябвало да смените името си на Теди Лангли.
	— Сър Теди. Каква изненада, а! А ще ми отпускат ли и определена сума пари към титлата?
	— Не, не бих казала. — Опитах се да бъда любезна, като типична британка. — Разчиствам нещата на баща ми и сте добре дошли да прегледате старите фотоалбуми и да прецените дали не искате някои от снимките. Също така и част от мебелите.
	— Да, става. — В очите му се появи блясък. Поканих го вътре. Той хвърли поглед към тъжните купчини от вещи, които чакаха микробуса да ги откара до магазина със стоки, предназначени за благотворителност. — Това ли е? — попита. — Така ли сте живели?
	— Това е всичко.
	— И никакви пари?
	Трябваше да водя вътрешна борба със себе си, за да бъда откровена.
	— Мисля, че би трябвало да има около хиляда паунда в различни спестовни сметки.
	Той ми хвърли скептичен поглед.
	— Хиляда паунда? И това е всичко? Задръж ги. Аз съм се уредил. Моят старец Шулц влезе в бизнеса с недвижими имоти след войната и аз се включих в него веднага след колежа. Основно търговски центрове. Изкарвам повече от това само за седмица. Ти определено имаш повече нужда от тези пари, отколкото аз.
	— Благодаря ви — отвърнах. — Всъщност наистина ми трябват. В момента нямам къде да живея.
	— Не си ли омъжена?
	— Аз съм само на двайсет и пет — казах. — Има предостатъчно време за това, след като се дипломирам.
	— Като какво?
	— Адвокат. Тази година ми предстоят изпитите.
	— Адвокат, а? Те правят добри пари.
	— Когато и ако се дипломирам — отвърнах. — Искате ли чаша чай? Току-що сложих чайника.
	— Да, защо не — каза Теди. — Чаша чай. Точно това пиеха всички по време на войната. Дори да паднеше бомба, всички казваха „Няма страшно. Пийнете малко чай“ — и той се разсмя.
	Поднесох му чай и малко остарели бисквити. Нищо от това не му се понрави.
	— Ще ви дам името на адвоката, който се занимава с имението на татко — казах. — Щеше да моли за съдействие американското посолство, за да ви открие. Спестихте му тези усилия. Той ще може да ви обясни подробностите около наследяването на титлата.
	Теди Шулц се изправи, като клатеше глава.
	— Не виждам с какво би могла да ми е полезна тази титла, при положение че към нея няма никакви имоти.
	— Би могла да ви помогне да продадете повече недвижими имоти — изчуруликах мило.
	Казах го саркастично, но той взе думите ми на сериозно и избухна в смях, като пляскаше с ръце.
	— Току-виж си се оказала права, сестричке. Да добавим малко класа към бизнеса.
	Теди замълча за миг, докато отпиваше на крак от чая си.
	— Знаеш ли, мислех да дойда тук и да изненадам стария. Щях да доведа съпругата и децата ми и да му покажа какво съм постигнал. Той не би и помислил колко съм успял. Жалко, че умря, без да разбере.
	Не вярвам, че баща ми щеше да бъде толкова въодушевен, колкото Теди смяташе, че ще го впечатли. Не бях много сигурна какво представляват търговските центрове, но не ми звучаха така, че да предизвикват нечие уважение. Теди бръкна в портфейла си.
	— Ето визитката ми. Ако някога дойдеш до Щатите, ела да ме видиш. За майка ми ще бъде любопитно да се запознае с теб, убеден съм. А и децата ще се впечатлят от английската си леля и от начина, по който тя говори.
	— Благодаря ви, много сте мил — казах. Той се изправи и пое към вратата. — Сигурен ли сте, че не искате нищо от това, преди да съм го дарила? — попитах, като посочих с жест из стаята.
	Той все още се усмихваше.
	— Тези вехтории? Не, за бога. Твои са.
	След това се разделихме. Наблюдавах как се качва в колата и се отдалечава и се питах какъв ли е бил като малък, когато е живял в замъка „Лангли“. Мислех си колко е добре, че татко не е жив сега. Не смятам, че щеше да е доволен, ако беше видял в какво се е превърнал Теди Шулц.


	В края на следващия ден бях готова и можех да си тръгна. Госпожица Хъниуел се беше съгласила да съхранява бюрото и сандъка отново на тавана на училището. Обещах да се върна за тях веднага щом се сдобиех с отделно жилище. А тя мило предложи нейната прислуга да дойде и да почисти портиерското за новия наемател. Дори ръкостискането й беше топло.
	— Желая ти само най-доброто, Джоана. Убедена съм, че от теб ще стане страхотен адвокат и че ще прославяш името на фамилията.
	Стоях пред входната врата и оглеждах за последен път онова, което беше мой дом, когато наблизо спря някаква кола и от нея излезе Найджъл Бартън.
	— Хвана ме точно навреме — казах. — Тъкмо се канех да тръгвам.
	Той погледна към двата ми куфара.
	— Нека тогава те закарам до гарата. Или вече си извикала такси?
	— Не, мислех да походя, така че ти благодаря — казах.
	Погледнах към замъка „Лангли“, докато се отдалечавахме.
	— Брат ти дойде при мен — каза Найджъл. — Беше доста изненадващо.
	— И за мен беше така. — После добавих: — Мисля, че ужасно се разочарова заради наследството.
	— Да, разпитваше ме известно време. Смятам, че беше решил, че си скрила нещо от него или не си чела завещанието. Когато го уверих, че няма нищо повече от титла за него, той си тръгна. Не беше от най-приятните хора, които съм срещал.
	— Татко щеше да е ужасен — подхвърлих.
	Спряхме на гарата.
	— Ще те държа в течение — каза той. — Мисля, че отделните суми ще бъдат преведени вероятно следващата седмица. А предметите ще отидат скоро на търг.
	— Благодаря ти. Беше много мил — отвърнах.
	— Няма защо. За мен беше удоволствие. — Той се поколеба за миг. — Джоана… Нали мога да те наричам така? Понякога идвам до Лондон. Може да отидем на представление или някъде другаде?
	Скарлет беше казала нещо за това колко е важно, когато паднеш от коня, да успееш да се изправиш отново на седлото. Но моето беше толкова тежко и съкрушително падане. Не бях убедена, че искам отново да яздя. _Това е само едно представление_ — ми нашепваше вътрешният глас. — _Нищо повече._
	— Благодаря! — казах. — Ще се радвам.
	Лицето му светна.
	Но ние така и не отидохме никъде заедно, защото след малко повече от месец заминах за Италия.


>	Глава 10
>	Хюго

	_Декември 1944_
	След като София си отиде, Хюго дълго придържаше превръзката към раната си, докато постепенно усети как морфинът започна да действа. В очуканото канче имаше още малко вода и той я изпи с благодарност. После се сети за кестените, които тя беше оставила за него. Обели бодливите обвивки и изяде вътрешността им. Не бяха така вкусни, както печените кестени у дома, но ставаха за ядене.
	Дъждът беше започнал да капе върху му и Хюго разбра, че ще трябва да си стъкми някакъв подслон, преди дъждът да се е засилил. Използва последните превръзки, за да притисне раната си, омота крака си с бинта и издърпа панталона си нагоре въпреки предупрежденията на София. Нямаше да се остави да бъде заловен от германците със смъкнат панталон! После се изправи и посегна към пръчката, която му служеше за патерица. Морфинът му беше подействал добре и той усещаше само леки пробождания, когато се размърдваше по малко. Първото, което направи, беше да се облекчи. След това се почувства по-добре и потърси цигарите и запалката в униформеното си яке. Седна на счупената църковна пейка, като засмукваше продължително и доволно издишаше дима. Имаше почти цяла кутия. Ако успееше да ги разпредели добре, щеше да има за няколко дни.
	Изпуши цигарата докрай и я изгаси. Сега беше готов да се захване за работа. Застана в средата на параклиса и се опита да прецени ситуацията. Определено имаше немалко строителни материали. Целият покрив беше срутен, но в отдалечения край на помещението имаше нещо като страничен параклис, построен в ниша. Там олтарът беше запазен. Закуцука наоколо, като влачеше парчета дърво в ъгъла. Постави на пода някаква врата от шкаф, после подпря няколко дъски на предната част на олтара и спретна нещо подобно на индианска колиба. След това извади парашута си. Не можеше да реши дали да го разпъне над така пригодения подслон като непромокаема палатка, или да се завие с него, след като се настани вътре. Реши да го вземе със себе си вътре — така поне изпод дъските няма да привлича внимание — и го разпъна на пода. После се приведе и се вмъкна през отвора на подслона, като се уви в парашута.
	Земята под него беше ужасно студена, но коприненият парашут успяваше да задържа топлината на тялото му. Искаше му се да бе имал време да облече летателната си униформа. Трябваше да я носи над дрехите, но пилотите я намираха за неудобна. На мисии като тази той дори не летеше на прекалено голяма височина, нито твърде продължително, за да му стане наистина студено. Извади револвера си и го зареди, намери и ножа и ги остави на място, където лесно можеше да ги достигне. После пъхна торбата, която беше съхранявала парашута и аптечката, под главата си и се излегна. Сега нямаше какво друго да направи, освен да чака.


	Сънят го беше повалил. Морфинът предизвикваше странни сънища. Стоеше на някаква висока планина, а под него се бяха струпали облаци. Ангели и дяволи се бореха за душата му. Дяволите имаха татуирани свастики на челата и се опитваха да го завлекат някъде под облаците. После някакъв ангел го хвана за ръка и го издигна нависоко. Сега той се носеше във въздуха.
	— Не ме оставяй да падна! — извика Хюго, като гледаше към ангела.
	— Разбира се, че няма. С мен си в безопасност — отвърна ангелът и лицето му доби чертите на София Бартоли.
	Хюго отвори очи и осъзна, че се усмихва. Внезапно се стресна, когато забеляза някаква жена, която го наблюдаваше през една пролука между натрупаните дъски. Това не беше София — имаше светли коси и ореол. Той се изправи и удари главата си в олтара, при което изруга. Надникна навън.
	Докато беше спал, дъждът беше престанал. Снопове слънчева светлина проникваха в параклиса. Косите лъчи на зимното слънце осветяваха някаква фреска на отсрещната стена. Част от нея беше увредена, но точно това изображение беше непокътнато. Представляваше Дева Мария. Не можеше да се определи дали държеше бебето Исус, тъй като тази половина от стенописа липсваше. Тя го наблюдаваше усмихнато и той почувства това като някакво успокоение — сякаш самите небеса го закриляха.
	Жаждата отново го мъчеше и главата му беше замаяна. Погледна часовника си. Беше едва единайсет. Предстоеше му дълъг ден. Изпълзя от скривалището си и успя да се изправи. Действието на морфина може би отслабваше, тъй като болката отново го прониза и той изкрещя. Някакъв силен шум наблизо го стресна, но после видя, че това беше просто гълъб, който отлиташе от назъбената стена над него. _Гълъби_ — помисли си. — _Бих могъл да ги използвам за храна, ако се наложи да остана тук задълго. Но не бива да ги готвя тук. Може би София ще може да ги занесе у дома, да ги сготви и… Престани_ — каза си. — _Не можеш да излагаш нея и семейството й на опасност._ Тя вече му беше казала, че едно цяло село е било екзекутирано, задето е помагало на партизаните. Със сигурност я очакваше същата съдба, ако се грижи за британски пилот.
	_Трябва да се махна от тук_ — реши той. — _Може би ще се укривам в продължение на няколко дена, докато раната зарасне и си направя шина. После ще поема на юг._
	Взе очуканото канче, след което си проправи път покрай стената към предната врата.
	Дъхът му спря. Пред погледа му, на всички страни, се простираше впечатляваща гледка — един след друг хълмове, покрити с гъсти гори, които чезнеха в синя мъгла, а в далечината се извисяваха планини, чиито върхове бяха вече покрити със сняг. Нямаше и следа от големи градове, но на върха на някои от хълмовете, като на този право пред него, имаше укрепено селище. Виждаше се много ясно, осветено от дъжда. Къщите бяха прилепени една за друга, сякаш се страхуваха, че ако се разделят, може да се хързулнат надолу по стръмнината. Хюго наблюдаваше с възхищение бледата охра и зелените капаци на прозорците по къщите, красивата часовникова кула, която се издигаше над керемидите на покривите, и рушащите се стени, изградени, за да предпазват селото от нападатели. От комините се издигаше дим, който се извиваше нагоре в неподвижния въздух.
	Близките хълмове бяха засадени с редици от маслинови дръвчета и лозя, тук-таме прекъсвани от гъсти гори. _Диво и опитомено_, помисли си. Това обобщаваше гледката наоколо. После погледът му се плъзна на запад. Там, където част от скалата беше взривена, той съзря останките от път, който се виеше нагоре по билото и водеше към манастира. Между дърветата успя да различи мястото, където пътят се пресичаше с друга пътека долу, ниско в равнината. Докато наблюдаваше, съзря три военни камиона, които се бяха отправили на север. Успя да различи свастиката на един от тях.
	_Няма как да избягам сега_, помисли си. Беше доволен, задето пътят към върха беше разрушен от бомбите. Нито един германски камион нямаше да опита да се изкачи до там. Поуспокоен от това, той пристъпи в параклиса и внимателно си запроправя път през изпочупените и разхвърляни камъни в предната му част. Откри, че резервоарът с дъждовна вода на София преливаше, и се осмели да отпие голяма глътка, като се молеше дъждът да не се е смесил с нещо опасно и вредно, развъдило се там. После се огледа наоколо сред купчините развалини, като се чудеше дали нещо от тях не би могло да му бъде от полза.
	Стоеше изправен насред помещение, което със сигурност някога е представлявало кухня. Части от кухненски съдове бяха разпръснати наоколо — тук-таме някоя дръжка на чаша или чиреп от купа подсказваха какво са били някога. Но нямаше нищо запазено и цяло. Предвид състоянието си, той не смееше да продължи с търсенето сред руините, но внезапно забеляза прогорена възглавница, чийто пълнеж се беше изсипал навън. Разбира се, тя беше подгизнала, но той я взе и триумфално я отнесе в скривалището, като се надяваше да изсъхне скоро.
	Сега беше изтощен и едва успя да разстеле пуха на възглавницата върху една от падналите греди. Усети, че трябва да седне, в противен случай щеше да изгуби съзнание. Със стонове и ругатни той се напъха обратно в малкото си скривалище и се излегна. Заспа от изтощение.


	Когато отново отвори очи, беше толкова тъмно, сякаш беше далече от всякаква цивилизация. Не можеше да различи дори дланта пред лицето си. _Не би дошла сега_ — помисли си. — _Не би успяла да намери пътя през гората в такава тъмница._ Усети абсурдно разочарование. Разбира се, че не можеше да остави семейството си на два пъти в рамките на един ден. Би било твърде подозрително. А после го обзе съмнение. Ами ако я бяха забелязали? Ако някой от селото имаше бинокъл и я беше проследил? Ако я бяха предали на германците и в този момент те бяха на път да го заловят?
	Обля го студена пот. Трябваше да се вземе в ръце, за да съумее да овладее страха си. Разбира се, че никой от селото не ги бе забелязал. Когато те вървяха към руините, облаците бяха ниско над хълмовете. Той едва успяваше да различи селото. Денят не беше подходящ за наблюдения с бинокъл на околността… освен ако не си германски караул и не си в някоя наблюдателница на хълма. Страхът се върна. Осъзна, че не би могъл да се почувства в безопасност дори за секунда, и внезапно изпита съпричастност към жителите на селото, които никога не можеха да бъдат сигурни дали германците няма да пристигнат и да ги обвинят в укриване на партизани. Винаги можеха да ги строят на площада и да ги застрелят.
	_Би трябвало да започна да си майсторя шината_, помисли си, но не можеше да стори нищо, докато отново не стане светло. Със сигурност не искаше да хаби безценната си запалка, освен за спешни случаи. Лежеше така, заслушан в звуците на нощта — проскърцването на клоните долу в гората, бухането на бухал и далечния лай на куче. Предстоеше му дълга нощ.


	Навярно се беше унесъл, защото, когато се пробуди, съзря светлинка наблизо.
	— Синьор? Уго? — дочу шепота и страха в гласа й.
	— Насам, синьора. Тук, в ъгъла.
	Видя мъждукащата светлинка, която се приближаваше към него. Той седна и избута една от дъските встрани. Жената беше увита в голям черен шал, точно като преди, и той успя да различи очите й на светлината на свещта във фенера, който носеше.
	— А, построил си си дом. Много добре. Отначало, когато не те видях и ти не ми отговори, се уплаших, че може би…
	Тя не довърши. Шалът се смъкна на раменете й.
	— Не съм съвсем мъртъв — опита се да се пошегува той.
	София се разсмя.
	— Това е добре, защото ти нося разни неща, които да те подсилят.
	Хюго се надигна от скривалището, като стенеше от болка. Жената се приближи, остави фенера на някаква греда и приседна до него.
	— Виж, нося ти храна.
	Тя разтвори торбата и извади нещо, което приличаше на кърпа с увит в нея съд.
	— Супа — поясни тя. — Надявам се да е все още топла. Хубава е. С боб, паста и зеленчуци.
	София му подаде купата, която още пареше.
	— Много е гореща. Трябва да си дошла бързо.
	— О, да. Не обичам да се мотая сама из маслиновите насаждения. Не знаеш кого може да срещнеш. Ако партизаните имат явка, не биха искали да видят жена там. Би било също толкова опасно за мен, както и да съм в близост до германците.
	— Виж, моля те, не идвай повече — каза той. — Наистина не искам да те излагам на опасност.
	— Не се тревожи. Аз внимавам — отвърна тя. — Не запалих фенера, докато не бях достатъчно далеч от селото. Ето, ще имаш нужда от това.
	Тя му подаде лъжица и го наблюдаваше, докато той се хранеше.
	— Много е вкусно — каза Хюго. — Би трябвало да си оставя малко и за утре, освен ако не искаш да ти върна купата сега.
	— Когато изстине, няма да е вкусна — прекъсна го тя. — Освен това съм ти донесла нещо за сутринта. Боя се, че не е много, но ще те подкрепи. — Пресегна се към торбата си. — Малко полента. И твърдо сирене. Лук. Все още имаме полента. Германците не обичат царевично брашно.
	— Не бих могъл да ти се отблагодаря.
	— Не съм направила нищо кой знае какво. — Тя му се усмихна мило. — Когато светът е полудял напълно, трябва да си помагаме, с каквото можем. Повечето от съседите ми са добри хора и си делим малкото, което имаме. Когато Бенито хвана заек, ни даде от него, за да приготвим бульона, който сега хапваш. А като се прибирах у дома тази сутрин и минавах покрай синьора Гучи, тя видя гъбите, които бях намерила. „Фунги ди боско! — възкликна. — Горски гъби! Обожавам ги! Ако ми набереш малко от тях, ще изпека хляб и бисквити за семейството ти.“ „Ето, вземи сега — рекох и й дадох повечето. — Ще излизам всеки ден и ще донеса още от тях.“
	София погледна Хюго. Очите й блестяха на светлината, идваща от фенера.
	— Тя е доста богата, а синът й осигурява провизии на черно. Ако мога да й намирам гъби, тя ще ни доставя разни неща. И… така ще имам извинение да идвам насам. Тя е клюкарка и ще разкаже на всички колко старателно търся гъби за нея.
	Хюго й се усмихна.
	— Но как успя да се измъкнеш тази вечер? Бабата на съпруга ти не те ли попита къде отиваш? Всъщност колко е часът?
	— Минава девет — отвърна тя. — Възрастната жена и синът ми спят. Мислят, че съм си в стаята, но аз успявам да изляза през задния прозорец, откъдето никой не би могъл да ме види.
	— На колко години е синът ти?
	— На три. — София замълча за миг. — Съпругът ми не го е виждал. Беше мобилизиран и замина за Африка, преди Ренцо да се роди.
	— И ти не знаеш дали е жив?
	— Не знам. — Тя се загледа в ръцете си. — Никой не ми е потвърдил смъртта му, затова вярвам, че може да е в някой военнопленнически лагер. Не бива да спирам да се надявам.
	Хюго сложи длан върху ръката й — жест, който никога не би направил у дома си.
	— Толкова съжалявам. Сигурно е ужасно да живееш в неизвестност. Но жена ми също често няма новини от мен и знае, че изпълнявам мисии с бомбардировача. Сигурно и тя се тревожи.
	— Имаш ли деца?
	— Един син. Вече е на девет, но не съм го виждал, откакто беше на пет. Опитвам се да си представя как изглежда сега, вече пораснал, но не мога. Пред очите ми е само онова малко момченце, което влачи плюшеното си мече навсякъде. Срамежливо детенце, което се крие при нани*.
	[* Галено име за баба. — Б.пр.]
	— Нани? Баба му живее при вас?
	— Не, детегледачката му.
	— Детегледачка? Ти си богат?
	Той помисли за миг.
	— Имаме голяма къща. Не много пари, но доста земи и слуги.
	— Ти си благородник?
	Тя го гледаше учудено.
	— Баща ми е. Аз ще наследя титлата, когато той почине. Не съм точно лорд. Баронет съм. Сър.
	— Сър Уго. Представи си какво биха казали в селото, ако знаеха, че разговарям с благородник.
	София изрече това толкова драматично, че той се разсмя.
	— Сега тези неща нямат никакво значение, нали? Благородници и коминочистачи се сражават рамо до рамо, умират заедно и никой не се интересува какви са били те някога.
	— Това е така. Сигурно постоянно тъгуваш за бедната си жена.
	Хюго се поколеба, преди да отговори. Липсваше ли му съпругата му?
	— Не знам. Никога не сме били близки. Но тъгувам за предишния си живот. Колко лесно беше някой да приготвя храната ми, да пере дрехите ми и да оседлава коня ми. Приемах всичко това за даденост. Но ти със сигурност тъгуваш за съпруга си.
	— О, да. Гуидо ми липсва толкова много. Бях само на осемнайсет, когато го срещнах. Отраснах в сиропиталище в Лука. Отгледана съм без обич, нали разбираш. И когато навърших осемнайсет, ме изпратиха да прислужвам в една голяма ферма. Гуидо работеше на полето там като наемен работник. Света Дево! Беше толкова хубав! Когато ми се усмихнеше, имах чувството, че се разтапям като свещ. Влюбихме се един в друг на мига, а когато баща му умря, се оженихме и той ме доведе в къщата си в Сан Салваторе. Семейството му притежаваше малко земя — не много, нали разбираш, но достатъчно — маслиновите насаждения, през които минахме, и пасбище за козите. Имахме малко стадо и правехме козе сирене за продан. Но живеехме заедно едва от година, когато избухна войната и Гуидо беше пратен на фронта.
	— А ти вече си очаквала дете?
	— Да. Това беше най-ужасният ден в живота ми — когато гледах как той се качва в камиона заедно с останалите мъже и го отвеждат далеч от мен. Той ми помаха и това беше последният път, когато го видях.
	— Толкова съжалявам.
	Тя кимна и Хюго видя, че едвам сдържа сълзите си.
	— И все пак трябва да продължа заради сина си. Не ми е лесно. Прибираме маслиновата реколта, после германците идват и ни вземат по-голямата част от зехтина. Отглеждаме и малко зеленчуци, но те конфискуват и тях.
	— А козите?
	— Взеха ги отдавна. Умолявах ги да ми оставят една, за да имам мляко за детето, което не беше добре тогава, но те не разбираха италиански, а аз не говорех езика им, така че трябваше просто да гледам как натоварват козите ми в един камион. — Студеният вятър нахлуваше между стените и София се уви по-плътно в шала си. — Не бива да се оплаквам. За всички е трудно. Те вземат всичко, което имаме — кравите, пилетата, дори зеленчуците. Всичко отива за тях.
	— Чух, че в селото кукурига петел. Значи, някой все още има кокошки — отвърна Хюго.
	— Те са на кмета, синьор Пучи. Той се преструва на приятелски настроен към тях и те му позволиха да си остави няколко пилета. А един от фермерите успя да запази няколко овце. Германците не харесват вкуса на агнешкото. — Тя се усмихна горчиво. — И така оцеляваме. В сравнение с някои от селото, аз имам късмет. Отглеждам царевица и зеленчуци. Суша боба от лятната реколта. Правя царевично брашно за полента. Няма да умрем от глад, нито пък ти, докато аз съм наблизо.
	Хюго беше приключил със супата. Усещаше как по тялото му се разлива топлина.
	— Не знам как да ти благодаря — каза, подавайки й обратно празната купа.
	— Наистина не съм направила нищо кой знае какво. Виж, донесла съм ти и други неща. — Тя се пресегна към торбата и започна да вади неща от нея, като някой фокусник. — Одеяло! Ще ти е полезно в най-големите студове. И един стар чаршаф — чист е. Можеш да го използваш, за да си направиш превръзки за раната. — Извади и малко шишенце. — Грапа. Ще те стопли. Намерих и това. — Подаде му нещо, което приличаше на спица от облегалката на кухненски стол. — То може да ти послужи за шина, докато костта заздравее.
	— Ти си страхотна — каза Хюго. — Но тези неща няма ли да потрябват на някого от вас?
	— Ще ти издам една тайна. — Тя постави пръст пред устните си, макар да бяха сами в тъмнината. — Семейството на мъжа ми обитава тази къща от много поколения. Таванът е пълен с ненужни вещи. Когато имам малко повече време, ще видя какво още бих могла да открия там.
	— Сега трябва да си вървиш — каза Хюго. — Стомахът ми е пълен, имам и завивка. Утре може би ще се чувствам по-добре.
	— Да се помолим на Светата Дева това да е така. Не знам кой е светецът, който отговаря за счупените кости и раните. Трябва да попитам отец Филипо.
	— Отец Филипо?
	— Нашият енорийски свещеник. Той е много мъдър. Знае всичко.
	— Не му казвай за мен! — каза Хюго с повишен тон.
	— Ще трябва да му споделя, когато се изповядам. Но тайната на изповедта е свята. Отецът няма да каже на никого. Обещал е пред Бога. Така че не се тревожи.
	Тя го потупа по ръката, пъхна купата в торбата и отново уви шала около главата и раменете си.
	— Нека Мадоната бди над теб, докато се върна, милорд Уго.
	Той гледаше как светлинката от свещта замъждука в тъмнината на параклиса. На портала тя се обърна и му се усмихна. Хюго изпита непреодолимо желание да й изпрати въздушна целувка. После дочу как стъпките й заглъхваха надолу по стъпалата, докато всичко потъна в тишината на нощта.


>	Глава 11
>	Джоана

	_Юни 1973_
	Беше началото на юни, когато слязох от влака във Флоренция.
	У дома, в Англия, времето беше мрачно и валеше от дни наред. Хората недоволстваха колко късно беше дошло лятото тази година, а по новините съобщаваха, че ранната реколта е била поразена от градушка. Тук небето беше искрящо синьо — същото онова синьо, което баща ми беше рисувал преди толкова години. Охрата в облицовката на постройките и светлите керемиди блестяха на ярката светлина. Оглеждах се и жадно поглъщах всичко наоколо. Хората, с техните одухотворени и живи лица, не пристъпваха едва-едва с приведени заради ветровете глави, както правеха лондончани. Куполът на катедралата се извисяваше над всички останали сгради. Хълмовете отвъд нея бяха обрасли с растителност. Дъхът ми спираше при тази красота.
	Имах усещането за невероятна свобода, сякаш бях пеперуда, току-що измъкнала се от пашкула си. За щастие, Скарлет не ме беше помислила за напълно луда, когато й съобщих, че отивам в Италия, за да разбера какво се беше случило с баща ми по време на войната.
	— Страхотна идея. Махни се от цялата тази гадост и от онова копеле Ейдриън. Дай си шанс да започнеш начисто.
	Не ми каза: „Ами алинеите и параграфите? Дали ще можеш да се върнеш пак при твоите адвокати? А изпитът ти по право? Кога възнамеряваш да се явиш?“.
	Аз си бях задавала тези въпроси, но не позволих на съмненията да ме разколебаят. Винаги съм била доброто дете, все исках да зарадвам другите, да успея и да постъпя по правилния начин и ето докъде ме доведе това. Сега разполагах с малко джобни пари — достатъчно, за да покрият първоначалната вноска за жилище, както се опитах да си напомня — и се канех да направя нещо доста безразсъдно и нехарактерно за мен. Чувството беше невероятно.


	Бях се срещнала отново с Найджъл Бартън в Лондон, когато той дойде, за да ми каже, че мога да взема парите от банковите сметки на баща ми и че човекът, който беше обработил картините, смятал, че заслужават нещо повече от обикновено почистване.
	— Ще те уведомя веднага щом вещите бъдат обявени на търг — каза Найджъл. — А когато имаме повече информация относно картините, можеш да решиш дали искаш да ги задържиш, или да ги изпратиш на аукцион.
	— Благодаря ти — отвърнах. — Много си мил.
	— Само си върша работата, както казваше баща ми. — Той се усмихна. — А сега се върни на работа, но знай, че преодоляването на мъката от загубата ще отнеме време. Винаги е така.
	Очите ми се наляха със сълзи.
	— Мислех, че изобщо няма да скърбя — отвърнах. — Общуването с баща ми не беше лесно. Той беше прекалено критичен и не умееше да се сближава с хората. Но сега ужасно ми липсва и ми се иска да бях положила повече усилия, за да го опозная по-добре. — Колебаех се дали да му покажа писмото и да му разкажа за плановете си. — Всъщност току-що разбрах, че баща ми е бил в Италия по време на войната. Знаех, че е оцелял след падането на самолета му, но не знаех къде се е случило това. Реших да отида там и да видя мястото с очите си. Може би местните хора ще си спомнят нещо за него.
	— О, чудесна идея. Сега имаш малко пари на разположение — зарадва се той. — Къде по-точно в Италия?
	— Тоскана — отвърнах. — Селото се нарича Сан Салваторе. Не съм сигурна къде точно се намира това.
	Той направи гримаса.
	— Сан Салваторе? Не, не ми е познато. Бил съм на обичайните туристически места — Сиена, Кортона и естествено, Флоренция. Познаваш ли региона?
	— Никога не съм била в чужбина, ако не броим една двудневна екскурзия до Париж от училище — признах аз.
	Лицето на Найджъл светна. Така той изглеждаше още по-привлекателен.
	— Ще ти хареса. Особено храната!
	— Храната е добра?
	— Невероятна е. С всички онези ароматни сосове за паста, пълни с подправки. Ще напълнееш, гарантирам ти. Макар че това не бива да те тревожи. Ти си толкова стройна.
	„Стройна“ не беше точната дума — „кльощава“ беше по-подходяща. През последните няколко месеца бях отслабнала много.
	— Нямам търпение да я опитам — казах аз. — Майка ми беше страхотен кулинар, но след като тя почина, аз престанах да се наслаждавам на храната.
	— А местните вина… — добави Найджъл, — иска ми се да можех да си взема малко отпуск. Бих те придружил.
	— Мисля, че ще съм там само няколко дни — отвърнах колебливо с намерение да го откажа.
	— Наслаждавай се — каза той.


	През последните няколко седмици в Лондон посещавах ускорен курс по италиански. Разбира се, все още не говорех гладко, но бях уверена, че ще се справя. В чантата си за всеки случай бях сложила малък италиански фразеологичен речник, както и кожената кутийка на баща ми. Носех я навсякъде с мен, беше ми като талисман.
	Докато нощният влак минаваше през Франция, а след това и през Алпите и аз не можех да заспя от постоянното поклащане, отново ме заглождиха съмнения. Какво изобщо правех? Какво се надявах да постигна? Жената, на която баща ми беше писал, вече не живееше на този адрес. Това означаваше, че или беше заминала, или беше починала. Ако е имало дете и то е било скрито така, че никой да не го намери, вероятно и то отдавна вече е мъртво. Дори по някакво чудо да откриех София, щях само да пробудя предишната й мъка и да създам неприятности за нея и семейството й. Но аз трябваше да разбера какво се е случило. Бях любопитна по природа, но сега усещах, че това е нещо, което дължах на баща ми. Щях да намеря липсващите парчета от пъзела на живота му. Може би щях да успея да отговоря на въпросите защо един талантлив млад художник е спрял да рисува и защо се е превърнал в лишен от живец, дистанциран и мрачен човек.


	Когато влакът наближи Флоренция, бях вече по-позитивно настроена. Имах мисия. Каквото и да се случеше, усещах, че постъпвам правилно. Нямах представа как да намеря селото Сан Салваторе. Бях го търсила на картата и не можах да го открия. Вероятно то вече не съществуваше. Знаех, че по време на войната някои населени места са били напълно заличени от бомбардировките. Но не възнамерявах да се отказвам. Преди да премина към следващия етап от пътешествието си, намерих някаква банка и обмених известно количество паунди в лири. Последните изглеждаха твърде много и се чудех как ще се оправям с всичките тези хиляди. После се поглезих с капучино и изкусителен сладкиш, направен от мед и бадеми, в някакво улично кафене. След това се върнах на гарата. Трябваше да проуча накъде щеше да продължи пътуването ми.
	Дори човекът от туристическата агенция на гарата трябваше да търси селото на картата.
	— Сан Салваторе — повтори той. — Името ми е познато, но… — Но после той посочи с пръст: — А, ето защо не съм могъл да го открия. Търсех по-надолу из региона Кианти, но в действителност то е в северната част на Тоскана. В хълмовете над Лука. Ето, вижте.
	Надникнах над раменете му и кимнах. Малка точица насред много зеленина.
	— А как да стигна до там? Предполагам, че няма влак.
	— Ще вземете влак за първата част от пътуването си — поясни той и отново заразглежда картата. — С него ще пътувате до Лука. После ще се прекачите на регионалната железопътна линия, която ще ви отведе до град, на име Понте а Мориано, в долината на река Серкио. След това може би ще се наложи да вземете местния автобус до село, което се казва Орзала. — Мъжът замълча за миг и вдигна рамене по начин, твърде типичен за италианците. После добави: — Навярно ще е по-лесно да наемете кола.
	Не ми се искаше да признавам, че все още нямах книжка.
	— Няма да се чувствам сигурна, ако шофирам при дясно движение, както е прието в континенталната част на Европа. А и по тези планински пътища…
	Благодарих му, купих си билет и потърсих перона, от който трябваше да потегли моят влак. Градът остана зад нас. Минахме през множество малки градчета, индустриални зони и обработваеми земи, преди да пристигнем в старата част на Лука. Слязох тук. Трябваше да намеря влака, който щеше да ме отведе до Понте а Мориано. След като ме упътиха, се оказа, че се налага да чакам около час на напечения от слънцето перон. Излязох извън гарата, за да огледам наоколо, но видях само зелени площи, които водеха до впечатляваща градска стена. Не можех да зърна нищо от града, единствено кули и червени покриви зад нея, които предизвикваха въображението ми. Изкушавах се да отида да разгледам града, но до там имаше доста път, а аз не исках да нося куфара си в толкова горещ ден.


	Най-после съобщиха кога потегля моят влак. При качването трябваше да се блъскам заедно с много други хора. Влакът беше доста неугледен. Седалките бяха дървени, а не тапицирани. Прозорците бяха ужасно мръсни. Вагоните бяха претъпкани с хора от селата. Някои от жените носеха шалове на главите си. По-възрастните от тях бяха облечени в черно, а косите им бяха скрити под черни забрадки. Една носеше кошница с живо пиле. Вресливи деца тичаха напред-назад из коридора на вагона. Бебета ревяха. Някакъв свещеник с широкопола черна шапка ме огледа неодобрително, сякаш знаеше за миналите ми грехове. Извърнах поглед встрани, защото се почувствах неудобно.
	Пътят минаваше през обработваеми полета и стари ферми. На моменти успявах да видя някаква голяма река. Когато погледнах пред мен, видях първия от гористите хълмове, които се издигаха от двете страни на долината. Сега бяхме близо до реката. Тя беше пълноводна и буйна, пресичана тук-там от древни мостове. Спряхме на няколко малки гари, които бяха сякаш насред нищото. По склоновете бяха засадени лозя и маслинови дръвчета. Много по-рано, отколкото очаквах, пристигнахме в Понте а Мориано.


	Заедно с мен на перона слезе и една двойка, която беше посрещната от любвеобилни роднини с много прегръдки и целувки по бузите. Гарата представляваше съвсем обикновена квадратна постройка, жълта на цвят, със зелени капаци на прозорците. Боята й се лющеше. Излязох навън и се озовах на празна улица без никакви указания как да стигна до центъра. Наоколо жужаха мухи. Беше горещо, а аз започнах да изпитвам глад и жажда. Върнах се обратно до гарата и на разваления си италиански попитах как мога да открия автобуса за Сан Салваторе. Човекът, който продаваше билетите, ме заля с поток от обяснения, от които нищо не разбрах. Най-после, с помощта на жестове, мисля, че успях да разбера откъде да взема рейса, който ще ме закара до хълмовете. Беше от другата страна на реката. Взех куфара си и поех по някаква дълга улица, от двете страни, на която растяха дървета. Имаше и множество къщи с градинки. Все още не можех да разбера къде се намира центърът. Улицата свършваше при някакъв мост, който минаваше над реката. Попитах една възрастна жена, която работеше в градината си и бе облечена цялата в черно, къде спира автобусът и тя посочи от другата страна на реката, през моста. Помъкнах се натам. Бях прекалено изморена и изнервена, за да мога да се наслаждавам на гледката, която се разкриваше пред мен към хълмовете от двете страни на долината. Отвъд реката се намираше центърът на селището. Имаше магазини, които бяха затворени заради сиестата, както и стари, рушащи се сгради. За моя огромна радост, на малкото централно площадче бяха спрели два автобуса. На единия от тях се беше облегнал мъж, който пушеше. С най-добрия си италиански попитах кога тръгва този за Сан Салваторе.
	— _Domani_ — каза той. — _Domani è sabato._
	За миг си помислих, че не съм го разбрала.
	— Утре? — попитах. — Утре и в събота?
	Той кимна.
	Така пред мен се оказаха две възможности — да прекарам нощта някъде, където не исках, или да намеря друг начин да стигна до селото.
	— А ако днес няма автобус — продължих аз все така старателно на италиански, — как да стигна до Сан Салваторе?
	— Защо искаш да отидеш там? — попита той. — Лука, Пиза, Флоренция… Това харесват туристите. Няма нищо интересно в Сан Салваторе. Никакви исторически забележителности. Нито пък замъци.
	— Знам — отвърнах нетърпеливо. — Имам приятели там.
	— А, приятели — кимна той, сякаш одобряваше. — Имаш приятели в Италия. Това е добре. Трябва да вземеш автобуса до Орзала, от там са може би пет километра и навярно някой ще те закара.
	— Чудесно — отвърнах. — И кога тръгва рейсът за Орзала?
	— Когато запаля двигателя — ухили се той.


	Пристигнаха и други пътници. Излязохме от градчето и почти веднага пътят започна да се изкачва нагоре по хълма, като ставаше все по-стръмен, а завоите бяха все по-остри. По това време на годината всичко беше яркозелено — тревата покрай пътя, листата на лозята и дъбовете в гората. Сред зеленината се виждаха ярки червени петна. Маковете бяха навсякъде — сред редиците от лозя и между маслиновите насаждения. На фона на тази феерия от цветове се мъдреха стари постройки на ферми, изградени или от груб камък, или от избледнял червен хоросан, капаците на прозорците им бяха крещящо зелени, а по покривите имаше блестящи червени керемиди. Тук-таме съзирах някоя кула — или църковна камбанария, или на замък. Спряхме в малко селце, после пътят се заизкачва отново, докато се изравни с някакъв хребет. Двете му страни се спускаха в дълбоки долини, които след това се извисяваха във впечатляващи върхове. Планините се простираха навред, докъдето стигаше поглед, а после избледняваха в синевата.
	Спряхме в едно селце, което се състоеше от няколко къщи и стопански дворове. Шофьорът на автобуса се обърна към мен и ми каза, че трябва да сляза тук. Стоях сама насред улицата, а църковната камбана отброи дванайсет на обед. Наоколо нямаше жива душа, с изключение на една черна котка, изтегната на жълтеникавия чакъл пред някаква сграда. Слънцето напичаше, а никъде не виждах кафене или поне сянка. Камбаната продължаваше да бие и аз се зачудих дали не беше за нечие погребение.


	Известно време постоях така, като се опитвах да реша какво да правя. Явно беше, че ще трябва да извървя тези пет километра, но не знаех накъде да поема. От една от къщите се чуваше звук от радио, затова поех дълбоко въздух и почуках на вратата. Някаква жена в черно — явно задължителното облекло за жените над определена възраст — отвори вратата и се вторачи в мен.
	— _Buongiorno_ — поздравих я на най-добрия си възможен италиански. — Накъде е пътят за Сан Салваторе?
	Тя огледа чуждестранния ми вид, джинсите ми и чантата през рамо.
	— _A destra_ — отвърна тя. — Надясно. Нагоре по хълма.
	И после тресна вратата.
	— Приятелски настроени местни хора — промърморих аз.
	С това ли щях да се сблъсквам занапред? В такъв случай е твърде вероятно да не науча кой знае какво за баща ми. Стоях и се оглеждах наоколо. Сякаш бях на върха на света, имах гледка на всички посоки. На север и запад имаше високи хълмове, покрити с гъста гора. Нямаше и следа от село. Въздъхнах и тръгнах, после забелязах малък страничен път, който се изкачваше нагоре по хълма между лозята и се губеше в гората. Билото беше много стръмно и начинанието изглеждаше обезсърчително. Бях изминала около половин километър, когато чух шум от застигащ ме автомобил. Спрях и направих това, което бях правила само веднъж преди това — вдигнах палец за автостоп.
	Някакъв ван се приближаваше с висока скорост. Когато шофьорът ме забеляза, натисна рязко спирачките. Изтичах към него.
	— Към Сан Салваторе ли отивате? — попитах.
	— Няма къде другаде да отивам по този път — отвърна. — Той води само натам. Скачай.
	Беше внушителен мъж на средна възраст и изглеждаше безобиден. Качих се и седнах с багажа ми на скута, тъй като нямаше къде другаде да го сложа. Бусът беше пълен с всевъзможни инструменти. Мъжът беше или водопроводчик, или някакъв друг вид майстор. Беше облечен с недотам чист комбинезон. Усмихна ми се приятелски.
	— Немкиня ли си? — попита, имайки предвид светлата коса и ръста ми.
	— Англичанка — отвърнах.
	— А, англичанка. — Той поклати одобрително глава. — И говориш италиански.
	— Само малко — отвърнах. — Надявам се да го науча по-добре.
	— И защо отиваш в Сан Салваторе? — попита. — Там няма нищо кой знае какво. Няма исторически забележителности. Няма и кули като в Сан Джиминяно.
	— Баща ми е бил тук по време на войната — казах. — Исках да видя мястото с очите си.
	Мъжът се изненада.
	— В Сан Салваторе? Винаги съм смятал, че американците са освободили тази част от страната. Англичаните са били по бреговата линия.
	— Мисля, че самолетът му се е разбил тук.
	— Аха.


	Известно време пътувахме, без да разговаряме. Пътят премина в неасфалтирана кална пътека. Отначало минаваше през гъста гора, а после излезе успоредно на някакъв хребет с кипариси. Гледката беше впечатляваща. Пред нас се виждаха групичка от постройки, сгушени една в друга на върха на хълма. От всички посоки лозя и маслинови насаждения се спускаха към неголеми низини, а след това се изкачваха отново нагоре към горите. На върха на отсрещния хълм имаше широколистна гора, а над нея се издигаше скалист зъбер, най-отгоре, на който имаше древни руини. Гледката напомняше на изобразяваните от художниците по време на Романтизма. Липсваха само веселите селяни, които се връщат у дома с гребла на раменете.
	Влязохме в малкото градче. Движехме се по тясна уличка със стари каменни сгради. Капаците на повечето от тях бяха затворени заради парещото обедно слънце. Долу в ниското, магазините по улицата бяха отворени. Месарският предлагаше деликатеси и купчини от различни видове салами на витрината. Имаше и магазин за обувки, както и търговец на вино, изложил бъчвите навън. От централната уличка тръгваха изключително тесни пътеки. Някои от тях бяха отрупани отгоре с пране, а на други се виждаха бурета с вино, оставени пред вратите на къщите. Навсякъде по прозорците съзирах сандъчета, пълни с ярки мушката. Настилката беше калдъръмена и колата постоянно подскачаше по нея. Стигнахме до централния площад. От едната му страна имаше внушителна църква, изградена от сив камък. Срещу нея се намираше сградата на общината, украсена с гербове над всяка от вратите й, а наблизо имаше и малка кръчма с маси, изнесени отвън. На една от тях, в сянката на смокиново дърво, седяха група мъже, а пред тях бяха поставени чаши с вино и плата с хляб и маслини.
	Шофьорът ми натисна спирачките.
	— Ето — каза, — това е Сан Салваторе. Тук трябва да слезеш. Аз отивам до фермата извън селото.
	Благодарих му и скочих от вана. Той потегли, а аз стоях насред площада. Погледите на мъжете от кръчмата бяха вторачени в мен. Наоколо нямаше никой друг, затова събрах смелост и ги попитах дали наблизо в селото има хотел.
	Това ги развесели.
	— Тук няма хотел, синьорина. Ако ти трябва място за нощуване, може би има долу, в низината, в къщата за гости в Борго а Мадзано. Иначе — човекът изразително разтвори длани — има доста добри хотели в Лука.
	Опитах се да се преборя с умората и разочарованието. Не бях спала цяла нощ във влака. Беше ми горещо и бях гладна.
	— Никой ли не дава стаи за посетители? — попитах.
	Мъжете се спогледаха, като обсъждаха и мърмореха нещо.
	После един от тях каза.
	— Паола. Тя преустрои малката си плевня и я дава под наем, нали?
	— А, Паола, Разбира се.
	Те кимнаха, а един от мъжете се обърна към мен.
	— Трябва да отидете при синьора Росини. Може би тя ще ви предложи стая.
	— Благодаря — отвърнах, макар и споменаването на старата плевня да не ме въодушеви. — А как да открия синьора Росини?
	Един от мъжете се изправи. За миг помислих, че иска да ме придружи, може би дори да пренесе багажа ми, който сега ми се струваше, че тежи цял тон. Но той ме заобиколи и после посочи с пръст.
	— Виждате ли онази арка? Минете под нея. После вървете все направо. Нали разбирате, само направо. И след последните къщи на селото нейната е първото нещо, което ще видите вляво.
	Благодарих им отново и поех натам с безпокойство. _Ще остана за през нощта_ — помислих си, — _а след това, утре може би ще взема автобуса обратно до долината и ще нощувам в някой свестен пансион там._


>	Глава 12
>	Джоана

	_Юни 1973_
	Встрани от площада се спускаше тясна уличка, която минаваше между зарзаватчийница с прекрасна външна витрина, отрупана с плодове и зеленчуци, и винопродавница. После навлизаше в тунел. За миг се поколебах дали да продължа. Питах се дали това не е някаква местна шега. Бог знае какво щях да открия на другия край на тунела и дали той изобщо водеше нанякъде. Дали не беше път към някоя тъмница или мазе?
	Все още усещах, че мъжете ме гледат, и нямах намерение да им доставя удоволствието да станат свидетели на страха ми. Пристъпих смело напред. Под краката си усетих ръбестите късове на калдъръма. Стените на тунела бяха изсечени в скалата на самия хълм. След като тунелът направи завой, видях, че в края се разклоняваше в две отвърстия. През едното се откриваше гледка напред, докато в другото се помещаваше нещо, което приличаше на винарска изба. Преминах безпрепятствено през тунела и следвах пътя, който се спускаше стръмно надолу към долината. Краят на селото беше след още няколко редици от къщи и аз тръгнах по пътеката, която се извиваше по хълма. На нея имаше две успоредни бразди, издълбани в пръстта от колелата на трактори и каруци. Между калните коловози, над тревата, се подаваха макове. След като къщите свършиха, поех между обрасли лозя от едната страна и зеленчукови градини с боб, покрит с червените си цветове и обвит около дървени прътове, с домати и други зеленчуци, които не познавах. Тръгнах по пътя надолу по склона и там, от лявата ми страна, беше една от старите ферми, на които се бях възхищавала, докато пътувах за насам. Постройката беше изградена от избледнял розов камък, керемидите на покрива блестяха в наситено червено на фона на смайващо синьото небе. Над входната врата остаряла и чепата лоза правеше сянка, а наблизо съзрях огромен глинен съд с розмарин, който се разливаше над него. Входната врата беше отворена. Приближих и се огледах за звънец. Почуках колебливо, но не получих отговор.
	— Здравейте! _Buongiorno!_ — извиках.
	Нямаше никой.


	Откъм задната част на къщата чух женски гласове. Бавно се приближих по пътеката, която водеше към просторна слънчева кухня, от която се носеха чудни ухания — прясно изпечен хляб и подправки, които бяха непознати за мен. На някакви куки висяха медни съдове. До тях имаше плитки от чесън и сушени билки на връзки. По средата стоеше ожулена дървена маса, върху която бяха нарязани различни зеленчуци и подправки, а на дясната стена имаше огромна и старинна открита тухлена пещ, в която можеше да бъдат опечени поне дузина хлябове наведнъж. Пред една по-съвременна газова печка, с гръб към мен, стоеше някаква жена. Когато я погледнах, застинах на мястото си и ахнах. Имах чувството, че някой ме е пренесъл назад във времето. Това сякаш беше майка ми. Същото едро телосложение, косата, прибрана в кок…
	Разбърква нещо вълшебно на печката, а аз се прибирам у дома след училище.
	Всеки момент ще се обърне и ще ме види, ще ми се усмихне широко и ще разтвори ръце, за да ме прегърне…
	Но вместо това някакво куче се надигна изпод дървената маса и пристъпи към мен, като ръмжеше. Жената се завъртя и нададе лек вик на уплаха. Беше се стреснала.
	— Тихо, Бруно — каза тя. — Лягай долу.
	Кучето се подчини, но ме държеше под око.
	— Извинете, синьора — казах бързо. — Почуках, но не ме чухте.
	В действителност мисля, че казах, че съм блъскала по вратата, тъй като не можах да си спомня правилната дума за „почукам“ с оскъдния си италиански.
	— Няма нищо — отвърна тя. — Сега сте тук. С какво мога да помогна?
	— Трябва ми стая за нощувка — казах. — Мъжете в селото ми казаха, че имате подходящо място.
	Бях упражнявала тези реплики по пътя до тук и те ми се получиха доста добре.
	Тя кимна, а лицето й грейна.
	— Да. Разбира се. Малката къщичка в градината. Преди държах там животните. Сега вече е за хора. Не е зле, нали?
	Усмихнах й се. Трудно беше да определя възрастта й. Може би беше около четирийсетте, но лицето й беше невероятно гладко, а в косата й само тук-таме имаше сребърни нишки. Носеше голяма синьо-жълта престилка върху бяла блуза, ръкавите, на която бяха навити над лактите.
	Жената избърса ръце в престилката и се приближи.
	— Аз съм Паола Росини — представи се тя. — Добре дошла!
	Здрависах се с нея.
	— Приятно ми е да се запознаем, синьора Росини. Аз съм Джоана Лангли.
	— От Англия?
	— Да.
	Тя кимна одобрително.
	— Приличаш на английско момиче. Те винаги са високи и елегантни. Студентка по италиански ли си?
	— Не, тук съм на посещение. Обикалям по местата, където баща ми е ходил, когато е бил в Италия.
	— Наистина ли? Бил е в Сан Салваторе някога?
	— Мисля, че да — отвърнах, но не исках да обсъждам това сега.
	В този миг се разнесе силен и пронизителен плач и аз си спомних, че не бяхме сами. Бях дочула разговор, докато пристъпвах в двора на къщата. В ъгъла, на един стол, седеше млада жена. Тъмната й коса беше разпиляна по раменете и тя ме наблюдаваше с любопитство. В скута си държеше мъничко бебе.
	— Дъщеря ми Анджелина — изрече гордо синьора Росини. — А това е внучката ми Марчела. Тя е само на три седмици. Роди се преждевременно и в началото се тревожехме, че може да я загубим, но с малко повече грижи и благодарение на кърмата на майка й сега е добре. Нали, Анджелина?
	Момичето в ъгъла кимна и ми се усмихна срамежливо.
	— Съпругът на Анджелина е стюард по корабите — каза синьора Росини. — Той е далече, някъде по моретата, и все още не е виждал дъщеря си. Но тя идва при старата си майка и знае, че тук ще се погрижат добре за нея.
	Не можех да отместя очи от това малко, съвършено човече, нито можех да спра да мисля за неща, за които не желаех. _След три месеца… Престани!_ — заповядах си аз.
	— Поздравления за дъщеря ви.
	Това беше една от репликите, които учихме в курса по италиански.
	Анджелина грейна от радост.
	— Омъжена ли сте? — попита тя. — Имате ли деца?
	Опитах се да задържа усмивката на лицето си.
	— Все още не — казах. — Уча за адвокат.
	— О, учите, за да станете адвокат.
	Те се спогледаха и кимнаха впечатлени.
	Паола подуши във въздуха и се сети, че е оставила яденето на печката.
	— Един момент — каза тя и се втурна натам, като отривисто разбърка гозбата.
	— Какво готвите? — попитах. — Ухае чудесно.
	Тя се обърна към мен и скромно повдигна рамене.
	— Не е нищо особено. Съвсем обикновен обяд, който ние тук в Тоскана, обичаме да похапваме. Казваме му папа ал помодоро, доматена супа. Заповядайте да го опитате заедно с нас. Има предостатъчно.
	— С удоволствие, ако настоявате.
	— Разбира се. — Тя се обърна към дъщеря си: — Сложи бебето да спи, Анджелина, и разбъркай манджата още веднъж, докато аз покажа на младата дама от Англия стаята й. Сигурна съм, че тя би желала да се измие преди обяда.
	Анджелина се изправи и остави малкото вързопче в люлка до стената. Бебето нададе жалостив вик.
	— Остави я да поплаче — каза Паола. — Добре е за дробчетата й. — После се обърна към мен: — Ела. Ще ти покажа стаята.


	Взех багажа, който бях сложила на земята, и я последвах навън през задната врата. Бруно се затътри до мен. Реши, че след като господарката му ме е одобрила, значи, всичко би трябвало да е наред. Пътека, покрита с каменни плочи, вървеше надолу по хълма и минаваше през градина, пълна с цветя и зеленчуци. Рози цъфтяха между боба и доматите. Имаше храсти лавандула и розмарин, които ухаеха неописуемо, когато минах покрай тях. Насред другите растения съзрях и различни плодни дръвчета — череши и кайсии, почти готови за бране, както и ябълки, които бяха все още като малки зелени топчици. Пътеката водеше към стара каменна плевня с решетки на прозорците. Не бих казала, че беше особено предразполагаща. Паола мина откъм едната й страна, взе един голям ключ и отвори вратата.
	— Моля, заповядай — каза тя, като ми направи път да мина.
	Стаята беше съвсем простичко обзаведена — метално легло, бял шкаф с чекмеджета, закачалки на стената за дрехите и малка масичка до прозореца. Подът беше облицован със същите червени плочки като в кухнята и по градинската пътека. На прозореца имаше чисто бели пердета, а леглото беше застлано с бели чаршафи, покрити с домашно изработена завивка.
	— _Va bene?_ — попита тя. — Харесва ли ти?
	— _Si_ — кимнах ентусиазирано. — А къде мога да се измия?
	— А — рече тя и отвори някаква старинна врата, която водеше към мъничка баня. — Имаш си вода само за теб. От кладенеца навън е, така че не ти препоръчвам да пиеш от нея. Има и бойлер за душа. Виж как се включва. Трябва да повдигнеш ръчката ето така. — И тя ми показа. — Бъди внимателна. Затопля водата прекалено много.
	Забелязах твърде странното на вид приспособление на стената и реших да се вслушам в предупреждението й. В банята имаше мивка, тоалетна и много малка ниша с душ. Но беше безупречно чиста. Макар и домашни животни да бяха обитавали мястото някога, сега не се усещаше никаква миризма. Всъщност прозорецът на банята беше отворен и уханието на орловите нокти нахлуваше в помещението откъм старата стена навън. На мига почувствах това място като свой дом.
	— Благодаря. Много е хубаво — отвърнах. — Колко ще струва?
	Тя каза някаква цена. Сметнах набързо, като обърнах лирите в паунди и пенсове. Беше съвсем приемливо.
	— Ще закусваш с нас в къщата — добави тя. — Също така, ако искаш да вечеряш с мен и Анджелина, ще струва съвсем малко повече. Ще ми казваш сутринта и ще приготвям нещо специално за вечеря.
	— Благодаря. Бих искала да се присъединя към вас за вечеря, ако няма да ви притеснявам.
	Внезапно се почувствах объркана, сякаш тази добрина беше твърде много за мен след няколко месеца самота.
	— Ще те оставя да се настаниш — каза синьора Росини. — А аз ще сервирам храната. Ела, когато си готова.


	Тя отвори вратата и бризът нахлу в стаята с леко ухание. Изкушавах се да пробвам плашещото приспособление за душ след цяла една нощ, прекарана във влака, но не исках да карам Паола да ме чака прекалено дълго. Разопаковах някои неща, измих лицето и ръцете си, сложих си чиста блуза и се сресах. После затворих вратата след себе си и тръгнах обратно по пътеката. Масата беше сложена и на нея бяха подредени ярко оцветени керамични съдове и купи. В средата имаше голямо плато с домати, парче бяло сирене, няколко резена салам, маслини и самун хрупкав хляб. Паола с жест ме покани да седна и ми поднесе купичка супа. Беше твърде гъста, за да може да се нарече супа, и ухаеше на чесън и други подправки, които не можех да разпозная. Опитах колебливо и сякаш усетих експлозия от вкусове в устата си. Как е възможно някой да вземе обикновени домати и лук и да направи така, че те да имат такъв вкус?
	— Апетитно е — казах аз, като се надявах, че употребявам правилната дума. — Много е добро.
	Паола се суетеше зад гърба ми, после издърпа един стол в челната част на масата. Анджелина се присъедини към нас. Тя отново беше взела бебето и за мое удивление, повдигна блузата си и сложи дъщеричката си на огромната си кръгла гърда. После взе лъжицата и започна да се храни.
	— Така, всички са на масата — отбеляза Паола доволно.
	— Как приготвяте тази супа? — полюбопитствах аз.
	Тя се разсмя.
	— Много е просто. Това е, което ние наричаме _cucina povera_, непретенциозна селска храна. Също така е добър начин да се оползотвори коравият хляб от вчерашния ден. Всъщност не е нищо повече от остарял хляб, накиснат в зеленчуков бульон, а после към него се добавят чесън, домати, моркови и целина и се поднася със зехтин. Това е всичко.
	Ядох, докато не ометох чинията си с пресния и все още топъл хляб. Паола донесе една кана и ме попита дали може да ми налее в чашата. Кимнах в съгласие, но после притеснено установих, че тя сипваше червено вино, а не вода, както очаквах.
	— За мен много малко вино — казах. — Не съм свикнала да пия през деня.
	— Но това е обикновено вино. Не е твърд алкохол. Даваме го и на децата. Прави ги силни. Но ако искаш, може да го смесиш с малко вода.
	Тя ми подаде гарафа с вода и аз си сипах малко.
	Подканиха ме да си взема от останалите неща на масата. Опитах салама и сиренето, а толкова сладки домати не бях вкусвала никога преди.
	— Как се казва това сирене? — попитах. — Толкова е различно от всяко друго, което съм пробвала.
	— А, това е, защото е от овче, а не от краве мляко, каквото имате във вашата страна. С моя съпруг правехме точно такова сирене навремето. Наричаме го пекорино. Вкусно е, нали? С остър и силен аромат.
	— Така е — кимнах.
	— Вземи си още. И опитай от прошутото.
	Тя постави още неща в чинията ми и докато се хранех, ме разпитваше. Къде живея? Какви са родителите ми?
	Казах й, че живея в Лондон и родителите ми са починали. Тя кимна. В очите й имаше тъга.
	— Толкова е тъжно да изгубиш любимите си хора. Боя се, че това е рана, която никога не зараства. Моят любим Джанфранко почина миналата година.
	— Много съжалявам — отвърнах. — Болен ли беше?
	Тя поклати ядосано глава.
	— Не. Камионът му излезе извън пътя и се преобърна, когато мъжът ми отиваше към пазара. Тогава времето беше лошо. Много дъждовно и ветровито. Но Джанфранко беше добър шофьор. Понякога си мисля…
	— Мамо, не бива да говориш за това — прекъсна я Анджелина. Погледнах към нея въпросително. — Майка ми смята, че тук има мъже, които не са харесвали баща ми. Той бе прекалено честен. Не искаше да плаща подкупи и не желаеше да продава земята си.
	— Истина е. Често се питам защо. Знам само, че съпругът ми бе отнет. Твърде млад. Твърде млад.
	— Значи, сега се грижите за фермата вие? — попитах.
	— Работата беше твърде много за сама жена — отвърна тя. — Имахме овце и кози за сиренето, но сега вече ги няма. Трябваше да ги продам. Сега настанихме теб в тяхната къщурка. Лозето ми е дадено под наем на други хора. Запазих си няколко маслинови дръвчета за зехтина и както виждаш, отглеждам зеленчуци в градината си. Продавам ги на пазара веднъж седмично. От плодовете правя сладка. Достатъчно е, за да преживяваме.


	Известно време се хранихме в мълчание. От виното главата ми натежа, а горещият следобед ме успиваше.
	— Ако нямате нищо против, ще си подремна малко — казах аз. — Цяла нощ не мигнах във влака.
	— Разбира се.
	Паола се изправи.
	— Може би по-късно ще ми покажете как приготвяте някои от вашите рецепти? — попитах.
	— За мен ще бъде удоволствие. Обичаш ли да готвиш?
	— Бих искала да се науча — отвърнах. — Майка ми беше добър кулинар, но аз така и не мога да правя нищо повече от пържени яйца.
	— Тя не те ли е учила? — попита Паола.
	— Не. Тя почина, когато бях на единайсет.
	Паола се приближи към мен с разтворени обятия и ме прегърна. Усетих миризма на чесън и пот, както и лек парфюм, наподобяващ розова вода, но съчетанието от тези миризми не беше неприятно за мен.
	— Никое момиченце не бива да расте без майка — каза тя.
	Едвам сдържах сълзите си.


	Заради виното и умората бях спала повече от час. Събудих се замаяна и трябваше да наплискам лицето си с вода, за да се почувствам поне малко по-добре. Когато се върнах в кухнята, видях Паола, която работеше на голямата маса. Тя ме посрещна с усмивка.
	— А, малката, която иска да се научи да готви. Дойде тъкмо навреме. Виж, правя пичи. Това е типична за този регион паста, приготвена само с брашно и вода. Без яйца. Искаш ли да ми помагаш?
	— Да, благодаря. С удоволствие — казах.
	Измих ръцете си на мивката. После тя се зае да ми показва.
	— Ето, като начало правим две купчинки от два различни вида брашно. Обикновено аз използвам грис, както и брашно, което ние наричаме тип нула нула. Много е добро. След това ги смесваме, правим малко кладенче в средата и започваме да наливаме вода, малко по малко, като внимаваме да не се разлива навън, и разбъркваме. После започваме да месим.
	Опитах се да следвам указанията над моята купчинка брашна. Не се оказа така лесно, както изглеждаше отстрани. Тестото оставаше по пръстите ми. Получи се пихтиеста смес.
	— Мисля, че има нужда от повече брашно — обади се Паола и се включи да ми помага, докато се получи гладко тесто. — Сега идва трудната част. Трябва да месим много. Поне десет минути непрекъснато.
	Отново се опитах да й подражавам. Костваше ми усилия, но усещането, че създавам нещо с ръцете си, беше неописуемо. Действаше ми успокояващо и започнах да се усмихвам. Докато работех, обходих кухнята с поглед. Снопове подправки се сушаха в ъгъла, закачени на един рафт, а по продължение на стената бяха наредени обемисти стъклени съдове, пълни със зехтин и с други неща, които не можех да видя от мястото, на което стоях.
	— Сега трябва да го оставим да втаса — каза Паола. — Ела да пийнем кафе, докато чакаме.
	Тя наля две чаши гъсто черно кафе и побутна чинийка с твърди бисквити с бадеми пред мен. Седнах до нея и отхапах от бисквитите.
	— Вкусни са, нали? — обади се тя. — Още по-вкусни стават, ако ги топиш във „Вин Санто“.
	— И така е добре — отвърнах, макар и да не бях свикнала с толкова силно кафе, направо се разтреперих от него.
	— А сега ще довършим нашата пичи. — Паола се изправи и махна кърпата, с която беше покрила тестото. — Ще ти покажа как го разточваме.
	Тя откъсна парче от тестото и го постави на масата, поръсена с брашно. После започна да го разстила с ръце така, както моделирахме змии от пластилин, когато бях дете. Паола търкаляше тестото напред и назад, докато то не стана тънко и дълго като шнур. После подаде топчица и на мен. Моето не се получи така добре, но аз истински се наслаждавах на опитите си.
	— Довечера ще я добавим към заешкото рагу — каза Паола, докато се занимаваше с пастата. — Тези зайци са се превърнали в истинска напаст за зеленчуците ми, затова моля момчетата от селото да ги отстрелват. Те обичат да стрелят, а аз обичам заешко. Давам им по един, за да занесат на майките си у дома, и така всички са доволни.
	Трябваше много да се концентрирам, за да разбера какво ми казва, защото не знаех италианската дума за „заек“, но след като тя спомена, че й ядат зеленчуците в градината, се досетих за какво говори.
	— Как приготвяте заешкото рагу?
	— Никак не е трудно. Трябват ти панчета и лук, както и салвия и розмарин, разбира се, също така домати и чесън. Готви се на тих огън продължително време. Направих го рано тази сутрин.
	Реших, че моментът е подходящ, за да започна разговор за баща ми.
	— Синьора Росини, разказах ви, че дойдох, защото баща ми е бил в Сан Салваторе по време на войната. — Замълчах за момент. — Той е бил британски летец. Самолетът му е бил свален. Знаете ли нещо за това? Английски пилот? Самолет, който се е разбил наблизо?
	Тя ми се усмихна извинително.
	— Аз не бях в селото по време на войната — отвърна ми. — Майка ми ме прати при моята леля горе в планината, за да ме предпази от германските войници. Бях младо момиче и германците… те смятаха, че имат право да вземат всяка жена, която им хареса. Така както мислеха, че могат да убиват всеки, когото поискат. Бяха животни. Не мога да ти опиша колко изстрадахме.
	Кимнах с разбиране и попитах:
	— Помните ли жена, на име София Бартоли? Тя е била от селото.
	— София Бартоли? Да, разбира се. Спомням си я. Помня, когато съпругът й Гуидо я доведе преди войната. Тя не беше от тук, затова хората от селото не гледаха с добро око на нея. Те не обичат пришълци. Беше сираче. Зная, че нямаше семейство. Смятах я за красива и мила жена. Чух, че е изгубила съпруга си на Северноафриканския фронт.
	— Знаете ли какво е станало с нея?
	— Когато се върнах в селото, след като войната беше приключила, нея я нямаше. Никой не говореше за това, но се беше случило нещо лошо. Тя беше заминала, оставяйки малкия си син тук.


>	Глава 13
>	Хюго

	_Декември 1944_
	Хюго прекара студена и мъчителна нощ. Кракът му пулсираше и болката го пронизваше при всяко движение. Завивката почти не успяваше да го предпази от студа и влагата, които се надигаха от каменния под. Отпи малка глътка грапа. Алкохолът се разля като огън и премина през вените му. Опипа джоба на якето си и взе цигарите и запалката. После се облегна и изпуши една цигара. Беше наясно, че мъничката й светлинка няма да разсее мрака около него, но поне димът поуспокои нервите му. Беше щастлив да види първите лъчи дневна светлина и да чуе отнякъде петела, който посрещаше зората. Хапна малко от полентата и сиренето, като остави лука за по-късно. После се насили да излезе навън и да намери място, където да послуша повика на природата. Очертаваше се ясен и свеж ден. Тук-таме, от запад, бели облаци преминаваха по небето. Успя да се дотътри до варела с дъждовна вода, като потръпваше при всяка стъпка. Отпи малко и изми лицето и ръцете си. Напълни и канчето. Успя също така да понагласи пълнежа на възглавницата и намери лъжица сред руините. Тези малки победи го разведриха. Когато се почувства по-добре, щеше да поразрови и за други неща. Може би щеше да открие нещо подобно на матрак изпод падналите керемиди на покрива.
	Успя да пренесе водата до параклиса, без да я разлее, после свали панталона си и откъсна лента от чаршафа на София, за да превърже отново раната си. Тя изглеждаше все така отблъскващо, от нея се процеждаше мътна тъмна кръв и той потопи парцалчето в йода, като се опита да почисти мястото колкото се може по-добре от замърсената кръв. Миришеше ужасно и той проклинаше през зъби, за да не бъде чут от Светата Дева и няколкото изпочупени светци, които го гледаха от високото. После превърза крака си и използва парчето дърво, донесено от София, за да си пригоди шина. Не беше убеден, че ще му помогне много. Със сигурност нямаше да го издържи така, че да може да пренесе тежестта си на този крак. И нямаше да успее да избяга на юг. _Трябва само да съм търпелив_, каза си и се засрами, когато усети мъничко радост от това, че щеше да вижда София поне още няколко дни.
	Тя дойде отново същия следобед.
	— Извадих късмет — каза и захвърли шала си, като пристъпи в параклиса. — Синьора Гучи е казала на всички, че съм й донесла фунги ди боско вчера и съм обещала да й набера още. Разказала е колко съм мила и прекрасна. Така че, когато ме виждат, че се изкачвам нагоре по хълмовете, ще си казват: „А, София пак отива за гъби в гората. Каква добра жена“.
	— Надявам се да успееш да намериш, иначе тя ще се усъмни.
	— И аз се надявам. Но тези дни беше влажно, което е добре за гъбите. Мисля, че видях и още кестени. Това също е хубаво. В нашия край използваме брашното от кестени, за да приготвяме печива, особено когато няма повече истинско брашно. — София сложи до него голямата кошница, която носеше днес. — Виж какво съм ти донесла. Фагиоли ал фиаско сото ла ченере.
	Тя му подаде купа с нещо, което представляваше бяло пюре.
	Той не разбра думите, които София произнесе на диалект, с изключение на думата „фагиоли“, която значеше „боб“, но това в купата не приличаше на боб — по-скоро на овесена каша. Той не беше виждал никога овес, когато беше във Флоренция, и със сигурност тук никой не ядеше овесени ядки за закуска.
	— Какво е това? — попита той.
	— Приготвено е от бял боб, сварен, а после изпечен на жар и подправен със зехтин, розмарин, салвия и чесън. Готви се цяла нощ. След като се свари, го слагаме в бутилка от кианти и го заравяме в пещта. После го смачкваме, за да стане на каша. Става много вкусно и хранително. Храним се с него много често, особено когато не разполагаме с месо или яйца. — Тя посегна отново към кошницата. — Този път ти нося и малко хляб. Синьора Гучи го омеси.
	Хюго взе хляба с хрупкава коричка и започна да загребва фагиоли. Бобът беше вкусен — толкова мек, сякаш са му добавили мляко или сметана. София го наблюдаваше как се храни. Лицето й беше като на майка, която е успяла да осигури най-добрата храна на детето си. Когато Хюго приключи с обяда си, тя кимна със задоволство.
	— Това ще ти даде сили за известно време. Донесох и други неща. Ето една от ризите на Гуидо, която той обличаше, когато работеше на полето през зимата. Вълнена е и ще ти топли.
	— Не мога да я приема — каза той и не посегна към протегнатата й ръка.
	— Вземи я, моля те. Мъжът ми не е тук, за да я носи, а кой знае, след време може би молците ще я съсипят и ще стане безполезна. А ако той се върне, аз с най-голямо удоволствие ще му направя нова от най-хубавия плат на пазара.
	— Благодаря ти.
	Хюго взе дрехата с благоговение.
	— Също така мисля, че не е лесно за теб да прекарваш нощите си на тъмно. Затова ти донесох свещ. Моля те, постарай се да я запазиш за по-дълго. Нямам кой знае колко у дома, а токът спира постоянно. Кибрит трябва ли ти?
	— Имам запалка — каза и потупа джоба си.
	— Имаш ли цигари?
	— Да. Искаш ли да запалиш?
	Той потърси кутията.
	— Не пуша, благодаря ти. Жалко, че не мога да кажа на никого за теб. Цигарите са стоката, която се разменя най-добре. Срещу един пакет мъжете в околността биха ми намерили фазан или заек. — Тя замълча за миг, после поклати глава. — Но не би било разумно да показвам на някого английски цигари.
	— Може би е добре да тръгваш и да потърсиш гъби наоколо, а?
	София се изправи.
	— Прав си. Не мога да отсъствам твърде дълго. Тази сутрин синът ми се разплака, защото искаше да дойде да ми помага с гъбите. Трябваше да му кажа, че е твърде далече за него. Страхува се всеки път, когато излизам, бедната ми душица. Виждал е как вземат мъже от селото ни. И постоянно мисли за баща си, когото не познава.
	— Моля те, бъди внимателна, София — каза Хюго.
	Не си даде сметка веднага за това, че я беше нарекъл само по малко име.
	Погледите им се срещнаха.
	— Не се тревожи за мен. Аз винаги внимавам.
	— Има ли германци в селото сега?
	Тя поклати глава. Дълго мълча, след което отвърна:
	— Германска военна кола пристигна рано тази сутрин, защото някой беше съобщил, че някакъв самолет се е разбил. Казахме им, че сме чули експлозия, но че е било посред нощ и не сме видели нищо. После те си тръгнаха. Всяка нощ се моля на Мадоната да дойдат американците и да ги прогонят на север. _Arrivederci_, Уго. Довиждане и нека Бог те закриля.
	На портала жената се спря, уви шала около главата и раменете си, обърна се към него и се усмихна. Той стоеше неподвижен като статуя и я наблюдаваше как си отива. _Тя все още е дете_, помисли си. Ако се е омъжила на осемнайсет, значи, сега е още в началото на двайсетте си години и въпреки младостта си, понасяше тревогите и лишенията с такъв кураж. Не винеше Бога и не се вайкаше за изгубения си съпруг. Справяше се с всичко така, както и Хюго беше възпитаван.
	— Да, все още е дете — този път го изрече на глас.
	Твърде млада, за да докосне сърцето на зрял мъж на трийсет и пет.


	Стреснаха го гълъбите, които се опитваха да кацнат на една от падналите греди. _Капан_ — помисли си, — _трябва да направя капан_. Припомни си детството си. В онези дни в горите около имението „Лангли“ имаше бракониери. Пазачът на дивеч играеше безкрайна игра на котка и мишка с тях. Загуба на време, защото нарушителите преследваха основно зайци. Но фазаните на господаря трябваше да бъдат опазени. Хюго си спомняше как обикаляха из околността заедно с Елисън, вечно киселия възрастен пазач, и старецът не спираше да недоволства срещу безделниците и хулиганите и да им се заканва. Спираше само за да разваля капаните, на които се натъкваше. Някои от тях бяха отвратителни приспособления със стоманени зъбци, достатъчно силни, за да увредят необратимо крайниците на животните. Други, вероятно направени от местни младежи, бяха съвсем прости — телени обръчи, които пристягаха здраво животното, когато стъпеше върху тях. Хюго се опита да си припомни как изглеждаха и как се задействаха. Беше безсмислено, разбира се, тъй като не разполагаше с тел, но беше нещо, с което да ангажира съзнанието си. Помисли си колко доволна би била София, ако й дадеше чифт гълъби.
	Той се изправи на крака, което сега се оказа по-трудно заради шината, нагласи импровизираната патерица и закуцука към вратата. Леките бели облачета от сутринта бяха заменени от тежки и сиви облаци, които се придвижваха от запад. Вятърът също се беше усилил и го блъскаше, докато се опитваше да върви. Със сигурност скоро щеше да завали. Пи вода от варела и се опита да потърси разни неща из развалините, но не успя да се покатери върху нестабилните камъни и тухли, а и не можа да се наведе, за да ги повдигне и да погледне какво има под тях. Не намери тел, но измъкна някакво старо кухненско чекмедже. _Това би могло да свърши работа_, помисли си и го помъкна към параклиса точно когато първите дъждовни капки забарабаниха по скалата.
	Беше на половината път до скривалището си, когато бурята удари с всичка сила. Сякаш небето се отвори. Дъждовните капки заудряха по коженото му яке. Опита се да побърза, но усети как се хлъзга. Сграбчи някаква греда и успя да се задържи прав. Потта по челото му се сливаше с дъжда. Докато се скрие под заслона си и се покрие с парашута, беше станал вир-вода. Лежеше и трепереше, а вятърът довяваше дъждовни капки, които минаваха през пролуките между дъските. Парашутът не бе така непромокаем, както Хюго се бе надявал — съвсем мокър, платът полепна по него. После светкавица проряза небето, последвана почти мигновено от гръм. Първата му мисъл беше за София. Дали е успяла да се прибере вкъщи? Лежеше, свит под завивката си, и се тревожеше за нея. Дали нямаше да я порази гръм или да се разболее от простуда заради пороя? Проклинаше безсилието си. Той беше мъжът. Той трябваше да спаси нея и детето й и да ги отведе далече от войната.
	— По дяволите този крак!
	Бурята вилня през по-голямата част от деня. До вечерта се редуваха моменти на затишие и проливен дъжд. Хюго не искаше да хаби свещта. Когато дневната светлина беше на път да изчезне, той разпъна парашута си да съхне отвън върху скривалището. Внезапно забеляза въжетата на парашута.
	_Идиот_ — каза си. — _Имаш всичко необходимо, за да си направиш капан._
	Утре щеше да измайстори идеалния капан и да хване гълъб.
	Изяде последното парче хляб с лук, който имаше изненадващо добър вкус, а после се подготви за дългата нощ. Одеялото не беше твърде мокро и той се уви в него. _Утре ще се хвана на работа_, каза си.
	Нямаше как да знае колко драстично щеше да се промени всичко до сутринта.


>	Глава 14
>	Джоана

	_Юни 1973_
	Сърцето ми заби лудо. Оставила е малко момченце. Красивото момче от писмото? Може би той все още е тук? Поех си въздух и изрекох наум въпроса си, преди да попитам Паола:
	— А този син на София все още ли е в селото?
	Паола кимна с усмивка.
	— Да, разбира се. Козимо го взе и го отгледа като свое дете.
	— Козимо?
	Усмивката изчезна от лицето й.
	— Козимо ди Джорджо, най-богатият човек в околността. Притежава много земя. Иска да купи и моята маслинова горичка. Целта му е да контролира бизнеса с маслините в нашия регион, но аз не желая да продавам. Тук всява едновременно страх и уважение. Бил е герой по време на войната, партизанин. Единствен той е оцелял от масовото клане, устроено от германците. Наложило се е да лежи сред труповете и да се преструва на умрял, докато войниците са обикаляли наоколо с щиковете си. Можеш ли да си представиш?
	— Значи, той е осиновил детето на София?
	Паола кимна.
	— Да, за негов късмет. Гуидо и София бяха много бедни, като всички нас, но сега Ренцо е наследникът на Козимо. Един ден ще бъде богат. Богат и влиятелен.
	Аз отново формулирах много внимателно наум онова, което исках да кажа.
	— Как бих могла да се срещна с този човек, с Ренцо?
	— Ако отидеш до селото в шест или седем часа, ще видиш повечето мъже, събрани на площада. Срещат се, а през това време жените им приготвят вечерята. Убедена съм, че ще знаят къде да намериш Козимо и Ренцо. Боя се, че Козимо получи удар преди няколко години.
	— Удар? — не знаех значението на тази италианска дума.
	— Когато кръвта е блокирана. Инсулт. Лявата страна от тялото му е частично парализирана — обясни тя. — Сега ходи с бастун и Ренцо е непрекъснато при него, за да му помага.
	Паола взе една кърпа, с която покри купата, и избърса ръцете си в престилката.
	— Приключихме ли с пастата пичи? — попитах. — Имаш ли нужда от още помощ?
	— Това е. Само трябва да се свари. Иди и се забавлявай, млада госпожице.
	Усмихнах се и кимнах.
	— Бих искала да се поразходя и да разгледам Сан Салваторе. Както и да погледна коя е къщата на София Бартоли.
	— Ще я откриеш лесно. Като вървиш по улицата, завий в последната пряка вдясно. Къщата на София е на края.
	— Семейството й още ли живее там?
	— О, не. Съпругът й не се върна от фронта. Там имаше само една много възрастна баба и тя почина малко след като свърши войната.
	Кимнах с разбиране.
	— Иска ми се да разговарям с мъжете на площада — рекох. — Не зная дали могат да ми кажат нещо, но може пък да са виждали баща ми.
	— Възможно е — каза Паола, но не звучеше много обнадеждаващо.
	— А след това, ако мога, ще си дойда за вечерята с вас. Нямам търпение да опитам пичи и заека.
	— Добре — кимна одобрително Паола. — Разбира се, че си добре дошла за вечеря. Анджелина ще се радва да има млад човек, с когото да си поговори. Скучно й е само с мен. Със сигурност би искала да научи нещо за английската мода и музика. Тя все още е тийнейджър в сърцето си!
	— На колко години е? — попитах.
	— Почти на двайсет — отвърна Паола. — Време й е да улегне и да се държи като сериозна майка и съпруга, а не да слуша попмузика и да иска да танцува.
	_Почти на двайсет_ — помислих си. — _А ето ме мен на двайсет и пет и все още си мисля, че съм млада и имам твърде много време, за да реша какво искам да правя с живота си._


	Отидох в стаята си и взех фотоапарата и чантата си. Сложих си и шапка, тъй като следобедното слънце напичаше безжалостно. След това потеглих нагоре по пътеката за селото. Тунелът ми се стори приятно хладен след изкачването по хълма. Стоях в него и през отвора му наблюдавах пейзажа наоколо. Накъдето и да погледнех, имаше маслинови насаждения. Ако този Козимо притежаваше всичко това, действително трябва да е много богат човек. А тези стари руини, които виждах зад дърветата, това замък ли беше? Може би си заслужава да ги разгледам. Това ме накара да се замисля: Колко време възнамерявах да бъда тук? Ако никой в градчето не знаеше нищо за баща ми, какъв смисъл имаше да оставам още? Но след това си спомних за Паола и нейната светла и ухаеща на подправки кухня и ми хрумна, че това би могло да е мястото, което ще постави началото на изцелението ми.
	Площадът беше пуст по това време на деня. Слънцето напичаше калдъръма, отразявайки се в избледнелия жълтеникав хоросан на общинските постройки. Смокиновите дръвчета изглеждаха прашни и унили в жегата. Изкачих стъпалата към църквата. Миризмата на тамян се усещаше силно във въздуха. Прашинки танцуваха на слънчевите лъчи, които се провираха през високите и тесни прозорци. По стените висяха стари картини, а наоколо имаше статуи на светци. Отскочих уплашено, когато се натъкнах на олтар, под който имаше ниша, покрита със стъклен похлупак. В нея имаше скелет, облечен в епископски одежди, а върху черепа му беше поставена корона. Това някакъв местен светец ли беше? Тъй като бях възпитана не особено религиозно и под съвсем скромното англиканско влияние, винаги бях намирала католическите църкви за плашещи — сякаш бяха на крачка от черната магия. Някакъв свещеник се появи иззад олтара и аз побързах да изляза.
	Тръгнах по пътя нагоре от площада, покрай магазини и къщи, сгушени една в друга срещу хълма. Тук-таме имаше улички, които тръгваха в различни посоки. Някои от тях бяха толкова тесни, че можех да протегна ръце и да докосна сградите от двете им страни. Капаците на прозорците бяха затворени на следобедната горещина. Някои от къщите имаха дървени балкончета, украсени със сандъчета с мушкато. Пред други имаше големи глинени гърнета и делви, като тази в двора на Паола, пълни с цветя и подправки. Освен някоя котка, припичаща се на слънцето, улицата беше пуста. От вътрешността на къщите се чуваше тракане на съдове — приготвяше се вечерята. Бебета плачеха, а от радиото се носеше жална песен.
	Излизах вече извън селото и пред мен се виждаха само небето и зеленината наоколо. При последната уличка завих надясно и се озовах пред къщата на София. Беше по-голяма от другите в съседство, боядисана с жълта боя, вече избледняла и олющена на места. Два етажа с балкон отпред. В задната част със сигурност имаше хубав изглед към околността. Чудех се дали някой живее тук сега, но домът изглеждаше пуст. Не се виждаха мушката, нито други саксии с цветя. Навяваше тъга, помислих си и извърнах поглед встрани.
	Когато стигнах до най-високата част на Сан Салваторе, пътят внезапно ме доведе до малък парк с няколко огромни стари дървета и пейки под тях. На една от пейките, в сянката седеше възрастна двойка. Жената беше облечена в черно от главата до петите, като онази старица във влака. Мъжът изглеждаше спретнато в бяла колосана риза. Мустаците му бяха пожълтели от никотина; Трогнах се, като ги видях как се държаха за ръце. Погледнаха ме с любопитство. Кимнах и поздравих.
	— _Buongiorno._
	— _Buonasera_ — отвърнаха те, като по този начин ми намекнаха, че денят вече е преминал във вечер.
	Стигнах до едно място, където голяма плоча бе обградена с парапет, а до нея беше издигнат масивен кръст. Прочетох надписа: „На смелите ни синове, загинали по време на войната 1939-1945“. Назад, докъдето поглед стига, се простираше впечатляваща гледка — един след друг се редяха хълмове, покрити с гори, а на върха на някои от тях се мъдреха селца като това тук. Точно отвъд паметника земята сякаш потъваше в низината, където съзирах път. Но той не стигаше до селото. Очевидно в миналото селището е представлявало укрепление.
	Стоях на високото и правех снимки на разкрилата се пред мен панорама. Когато погледнах назад, възрастната двойка я нямаше и аз се зачудих дали не са били видение. В действителност всичко тук беше нереално за мен. Усещането беше като за хубав, но смущаващ сън. Не бях ли само до вчера в дъждовния Лондон? Не беше ли само преди година, когато се нанесох у Ейдриън? А баща ми не беше оставил и капка съмнение у мен относно това колко силно не одобрява ситуацията… И после… Затворих очи и се опитах да спра нахлуването на болезнени спомени. _Колко много неща могат да се случат за толкова кратко време_, помислих си. Колко бързо може да се промени животът. Е, може би отново беше време за смяна на посоката. Намирах се на прекрасно място, бях отседнала при много мила жена и щях да се наслаждавам на това, каквото и да се случеше.
	След като бях взела това решение, поех обратно към центъра на Сан Салваторе. За по-малко от половин час нещата бяха станали различни. Светът отново се бе събудил за живот. Група момчета играеха футбол на улицата, а малко момиченце седеше на едно стъпало и ги наблюдаваше. Продавачът на зарзават пренасяше щайгите със зеленчуци в магазина и се готвеше да затваря. Група жени си приказваха, като ръкомахаха изразително, така както само италианците правят. От отворените врати на къщите се носеха съблазнителни миризми, примесени със звуците от радиостанциите и телевизионните програми. А когато стигнах до площада, над него се беше спуснала сянка и беше приятно и свежо. Видях, че мъжете са заели отново местата си около масата пред кръчмата и спорят така шумно и ожесточено, че аз се уплаших, че всеки момент може да се сбият.
	Потънах обратно в сенките на страничните улички, тъй като не исках да разберат, че съм наблизо в такъв напрегнат момент. После един от тях направи шеговит жест с ръцете си, друг се засмя и напрежението сякаш се изпари. Чашите се наляха с вино от гарафата на масата и изглеждаше, че всички отново са доволни. През цялото време, докато вървях, репетирах репликите си относно онова, което исках да попитам. В действителност бях написала някои от тях във влака, за да ги запомня, в случай че калпавите ми познания по италиански ми изневерят поради силното вълнение.
	Отне ми няколко секунди, за да събера кураж, като дълбоко си поех въздух и прекосих площада по посока на мъжете. При шума от стъпките ми, те вдигнаха погледи към мен.
	— А, госпожицата — обади се един от тях. — Успя ли да намериш Паола? В нейната плевня ли отседна?
	— Да, благодаря ви — отвърнах. — Мястото е чудесно и тя е много мила.
	— Паола е добра жена — съгласи се друг. — Ще те храни добре. Ти имаш нужда. Кожа и кости си.
	Не успях да разбера последното много добре, но видях, че ме оглеждат критично. Не бях достатъчно закръглена, за да изглеждам като италианско момиче.
	— Дойдох тук, за да науча нещо повече за баща ми — подхванах аз. — Той е бил британски пилот. Самолетът му се е разбил близо до това селце по време на войната, но той е оцелял. Питах се дали знаете нещо за него и дали някой го е виждал.
	Всички мъже бяха на средна възраст и дори стари. Някои от тях следва да са били в селото по онова време. Но те ме гледаха с празни погледи.
	Тогава един по-възрастен и съсухрен белокос човек се обади:
	— Имаше един самолет, който се разби в нивите на Паоло, помните ли? Германците дойдоха и ни разпитваха за това, но ние не знаехме нищо.
	— Спомням си, че Марко беше бесен, задето е унищожил две от хубавите му маслинови дръвчета — намеси се друг. — Но от тази машина нямаше оцелели, сигурен съм. Беше напълно изпепелена.
	Помислих си, че може би те не говореха за самолета на баща ми. Вероятно не е бил уцелен точно по тези земи, а си е прокарвал път на юг в опит да избяга от окупираната от германците територия, когато се е натъкнал на Сан Салваторе. Очевидно никой от тези мъже не знаеше нищо за никакъв британски летец. Реших да сменя темата.
	— Някой от вас спомня ли си за жена, на име София Бартоли?
	Това предизвика враждебни погледи от страна на мъжете. Един от тях се обърна встрани и се изплю на земята.
	— Нещо лошо ли е направила? — попитах.
	— Тя избяга с германец — каза най-сетне един от мъжете. — Точно преди съюзниците да отблъснат окончателно проклетите шваби на север. Видяна е да се измъква с него посред нощ. Тръгнали са с военна кола.
	— По собствено желание ли е заминала с него? — попитах. — Сигурни ли сте?
	— Разбира се. Бил е онзи, който живееше в къщата й. Добре изглеждащ мъж. Офицер. Бабата на София е казала на жена ми, че е била наясно, че младата снаха си пада по него. Е, винаги може да разбереш кога една жена има чувства към някого.
	— Очевидно е смятала, че ще има по-добър живот в Германия, отколкото тук, работейки ден след ден на полето — промърмори един мъж от края на масата. — Особено, при положение че мъжът й вече беше мъртъв.
	Всички вкупом изсумтяха нещо в съгласие.
	— Тя е оставила дете тук, нали? Момченце?
	Мъжете кимнаха.
	— Да, Ренцо. Сина й. Изостави го.
	— А той все още ли живее в Сан Салваторе?
	Един от мъжете погледна нагоре.
	— Ето го, приближава насам с баща си.


>	Глава 15
>	Джоана

	_Юни 1973_
	Двама мъже вървяха заедно през площада. Единият от тях беше на средна възраст, с огромно туловище, посивели къдрави коси и профил на римски император. Въпреки страховития си вид, той се подпираше на бастун. Другият беше висок, мускулест и невероятно секси. Той имаше волева брадичка, тъмни очи и рошави черни къдрици. Беше облечен с бяла риза, разкопчана донякъде, а изпод дрехата се виждаше загорялото му тяло. Носеше впит по бедрата му панталон. Приличаше на поет от епохата на Романтизма, макар и по-здрав на вид. За миг през ума ми мина, че би било безкрайно несправедливо, ако най-привлекателният мъж, когото някога бях виждала, се окажеше мой брат. После си напомних, че съм се заклела да не се занимавам с мъже.
	Започнах да го изучавам внимателно, като се опитвах да забележа някаква, макар и малка прилика с баща ми. Но той нямаше нищо общо с финия ми светлокос баща.
	Чудех се какво да им кажа, когато един от хората на масата се провикна:
	— Тази млада дама от Англия пита за сина на София Бартоли.
	По-младият от двамата новопристигнали ме погледна безизразно.
	— Аз имам нещастието да съм син на тази жена — каза той на невероятно добър английски. — Но почти не я помня. Какво искате да знаете?
	— Говорите английски? — възкликнах, изненадана и впечатлена.
	— Работих една година в ресторант в Лондон.
	— Сервитьор ли бяхте?
	Надявах се да смекча очевидната враждебност, която усещах у този мъж.
	— Учех се за готвач — отвърна той. — Но после баща ми получи удар. Трябваше да се върна у дома, за да му помагам да управлява земите и бизнеса си.
	Един от мъжете се изправи и предложи стол на бащата.
	— Ето, Козимо. Седни.
	— Не е необходимо — отвърна по-възрастният мъж. — Ще вечеряме вътре. Нашата маса е приготвена.
	Значи, това беше Козимо, най-богатият човек в околността, този, който притежаваше всички маслинови насаждения. Освен тези на Паола.
	Той докосна ръката на Ренцо и изстреля някаква тирада на италиански.
	Ренцо се обърна към мен.
	— Баща ми иска да знае защо се интересувате от София Бартоли.
	Поколебах се какво да отговоря.
	— Мисля, че баща ми я е познавал.
	Мъжът с бастуна отново в скоропоговорка каза нещо и мъжете се ухилиха. Ренцо се почувства неудобно, но преведе:
	— Баща ми смята, че доста мъже са я познавали.
	Козимо ди Джорджо не спираше да ме гледа изпитателно.
	— Мисля, че сте германка — каза той на английски с местен акцент.
	— Не, англичанка съм.
	— Смятам, че сте германка — повтори той. — Подозирам, че сте детето на София Бартоли от онази швабска отрепка и сега сте дошли, за да претендирате за земята и маслиновите й насаждения.
	— Категорично се лъжете — казах ядосано. — Баща ми беше британски военен пилот. Самолетът му е свален тук някъде. Бил е тежко ранен.
	Все още наблюдавах Ренцо и се питах дали е възможно той да е бил онова красиво момченце, което е било скрито на място, където само София и баща ми са можели да го намерят. Но татко беше написал „нашето красиво момче“, а не „твоето“. Това означаваше, че става въпрос за тяхно дете, а не само нейно. Може би с времето баща ми е развил истинска привързаност към малкото момче.
	— Кажете ми — продължих, — били ли сте укриван някъде по време на войната?
	— Укриван? Какво имате предвид?
	— Скрит далече, където никой не е можел да ви намери, за да сте в безопасност?
	— Скрит от германците? — Той се смръщи, а след това поклати глава. — Не си спомням подобно нещо. Всъщност и не би могло да бъде вярно, защото в нашата къща тогава беше отседнал германски офицер, който беше мил с мен. Нямам лоши спомени от него. Даваше ми лакомства.
	— На колко години сте? — попитах аз, като си дадох сметка, че въпросът ми беше много груб.
	— Задавате прекалено много въпроси за пришълка — отвърна Ренцо. — Не мисля, че това ви влиза в работата, но съм на трийсет и две. И в случай че искате да знаете дали съм женен, не съм. А вие?
	Усетих, че се изчервявам.
	— Не съм омъжена.
	Излиза, че този мъж не може да е дете на баща ми. По мои сметки е роден през 1940 или 1941 година, а татко е бил ранен към края на войната.
	— Някога имали ли сте по-малък брат? — попитах.
	— Това е невъзможно. — Ренцо ми хвърли унищожителен поглед. — Истинският ми баща е бил мобилизиран и пратен в Африка, преди да се родя, и никога не се е върнал. Ако не е бил ето този човек, съм щял да остана кръгъл сирак. Всичко дължа на него. — Той положи длан върху ръката на Козимо. — Сега, с ваше позволение, баща ми би искал да изпие едно питие на любимата си маса.
	Те влязоха в кръчмата.
	Когато вече бяха вътре, старецът, който седеше най-близо до мен, каза тихо:
	— Това е Козимо. Не е добре да заставаш на пътя му. Властен е. Притежава много земи тук, а също и пресата за маслини.
	Един по-млад мъж с жест ме покани на масата.
	— Ела да изпиеш едно питие с нас — каза. — Донеси й чаша, Масимо. Опитай от маслините ни. Те са от най-добрите.
	Чудех се как да откажа и се питах дали беше възможно да науча нещо повече от тях. Всички настояха и аз седнах. Сложиха чаша пред мен и ми наляха тъмночервено вино. Приплъзнаха към мен купа с маслини заедно с дебело парче хляб и каничка със зехтин. Мъжът, който ме покани, представляваше кльощав индивид със зализана назад черна коса, доста колоритен на вид. Той отчупи залък от хляба и сипа малко от зехтина в чинията ми.
	— Това е от нашите маслинови насаждения — каза. — Качествен тоскански зехтин. Студено пресован. Най-добрият.
	Начинът, по който наблегна на последните думи, и погледът му ме смутиха, но след това той се разсмя и аз реших, че се шегува.
	— Виждаш ли цвета на нашия зехтин? — попита широкоплещест мъж, който седеше срещу мен. — Яркозелен. Зеленото на пролетта. Това е тосканският зехтин. Най-добрият. Разбира се, идва от доброто качество на насажденията ни.
	— Твоите насаждения? — намеси се един от далечния край на масата. — Ти продаде повечето от дърветата си на Козимо. Сега зехтинът идва от неговата реколта.
	— Не е вярно. Запазих най-добрите за себе си.
	— Чух, че ти е отправил предложение, на което не си могъл да откажеш. Или те държи с нещо?
	— Не е така. Лъжеш!
	Те се развикаха отново и аз помислих, че ще се стигне до размяна на юмруци. Но после един от по-възрастните каза:
	— Момичето ще реши, че се е озовало сред зверове. Дръжте се прилично. Заповядайте, синьорина. Хапнете. Пийнете. Наслаждавайте се.
	Те наблюдаваха как топя хляба в зехтина и си хапвам с предоволно изражение.
	— Хубаво е, нали? — питаха. — Най-добрите маслини в областта.
	— А може и по-хубави да има — каза многозначително младият колоритен тип, като ми хвърли поглед, който не можах да разтълкувам.
	Един от мъжете постави пръст върху устните му.
	— Не е много разумно от твоя страна да говориш така, Джани. Особено когато някой може да ни чуе. Внимавай какво казваш, защото ще съжаляваш.
	Слабичкият възрастен мъж се намеси в разговора:
	— Та кажете ни, синьорина, баща ви, британският пилот, жив ли е все още? Той ли ви изпрати тук, за да откриете София Бартоли?
	— Не, синьор — отвърнах. — Баща ми почина преди месец. Дойдох тук, защото намерих името й сред вещите му. Той никога не е говорил за нея пред мен или пред майка ми, но аз искам да науча. Сега разбирам, че съм допуснала грешка, задето съм се разровила в миналото. Баща ми не би бил щастлив да научи какво е направила тази жена. Но поне видях вашия прекрасен край и съм доволна, че дойдох.
	— Сега ще се върнете в Англия, така ли?
	— Може да поостана за няколко дни. Чувствам се добре в малката стаичка при синьора Росини. Ще се разхождам и ще се наслаждавам на красивата ви природа.
	Тези мои думи породиха одобрителни погледи.
	— Ще ти покажа овцете си — обади се отново този, когото нарекоха Джани. — Държа ги горе в планината, където тревата е най-добра. Там правя и сиренето. Ще видиш и как го приготвям.
	— Не бихте искали това, синьорина — обади се възрастният. — Носи му се славата с жените. Не може да му имате доверие.
	— Кой, на мен ли? — попита Джани, като постави ръка на сърцето си. — Искам само да бъда гостоприемен към чужденката. Аз съм женен и безобиден мъж.
	— Женен, да. Безобиден, не бих казал — коментира онзи от далечния край на масата, с което предизвика бурен смях.
	Джани погледна невинно.
	— Трябва да нахраним младата дама. Хляб и маслини не са достатъчни. Да поръчаме брускети.
	— О, не е необходимо — обадих се аз. — Ще вечерям при синьора Росини.
	— Тя няма да сервира вечерята скоро — каза Джани. — Не и преди слънцето напълно да се скрие. Дотогава ще припаднеш от глад. — Той стана и отиде в тъмната кръчма. После се върна с доволен вид. — Ще ни донесат нещо. Ще видиш, че ще ти хареса много.
	Нямах представа какво е брускета. Познанията ми относно италианската храна се простираха само до спагети „Болонезе“ и равиоли, които се продаваха в консерва. След малко един млад и много слаб мъж с престилка ни донесе плато с филийки препечен хляб с различни неща отгоре им. Джани ме погледна с нескрито любопитство и тихичко каза нещо на един от мъжете до него. Събеседникът му отвърна и те се усмихнаха един на друг. Не разбрах нищо от разговора им.
	— А сега опитай брускетите — обади се възрастният мъж. — Всяка от тях е подправена с билки, които са обичайни за този район. Тази тук е намазана с пастет от пилешки дроб и аншоа, другата е с тапенада*, а онази е с парченца резене и козе сирене. Хапвай. Всички са вкусни.
	[* Ястие от счукани или ситно нарязани маслини, каперси и зехтин. В зависимост от района, добавят аншоа, сушени домати, чесън, люта чушка. — Б.пр.]
	Наясно бях, че когато се прибера при Паола, ще има солидна вечеря, но не можех да откажа. Те настояваха да опитам от всичко, като наблюдаваха изражението ми в очакване, така че трябваше да се усмихвам широко и със задоволство след всяка хапка. Това съвсем не ми беше трудно, тъй като брускетите бяха изключително вкусни. Бях израснала със съвсем простичка храна — пай с месо, овчарски пай, риба с пържени картофки, агнешки пържоли. А после, като студентка, моите кулинарни експерименти се ограничаваха до скромния ми бюджет и включваха китайска и индийска храна — или по-точно английската версия на тези кухни. Така че не бях запозната с чесъна и босилека, както и никоя друга от подправките, които опитвах сега. Най-накрая, сита и подпийнала, успях да ги убедя, че Паола ще ме чака за вечеря и би било много невъзпитано от моя страна да закъснея.
	Джани, който бе изразил готовност да ми покаже овцете си и настояваше да опитам брускетите, незабавно скочи на крака.
	— Аз ще имам честта да изпратя младата дама до дома й — каза той.
	— О, не, благодаря ви. Никак не е далече, а и знам пътя. Все още не се е стъмнило съвсем — отвърнах, като се затруднявах с намирането на правилните думи на италиански след толкова чаши вино.
	— За мен не е проблем — каза Джани. — Моят път към къщи също минава през тунела. Хайде.
	Той ме хвана за лакътя и ми помогна да се изправя на крака. Не ми се искаше да минавам през дългия тъмен тунел с него, макар и да смятах, че не би си позволил нищо на такова близко разстояние от масата с мъжете — те можеха да чуят, ако се развикам. За щастие, изходът от тази ситуация беше решен по благоприятен за мен начин.
	— Джани, не се тревожи. — Обади се глас от другия край на масата. Погледнах натам и съзрях едър мъж с износена фланела. — Трябва да мина през Паола, а и ми е време да си тръгвам, ако не искам жена ми да ме хока. Елате, госпожице, с мен ще сте в безопасност. Имам десет деца и страховита жена, която ме държи изкъсо.
	Разнесе се добродушен смях и белокосият каза:
	— Вярно е, госпожице. С Алберто ще сте в безопасност.
	Благодарих им за гостоприемството, като не пропуснах да подчертая отново качеството на зехтина. Това бе посрещнато с широки усмивки от мъжете. Поне едно нещо успях да направя както трябва.
	— Значи, утре, госпожице — Джани все така не се отказваше, — може да дойдете, за да видите овцете ми, по всяко време. Ще ви покажа как се прави и сиренето. Нали? Мога да ви разкажа много интересни неща също така и за войната.
	— Какво знаеш ти за войната? — изрева един от мъжете. — Бил си дете тогава. Ние се биехме. Ние можем да й разкажем за нея.
	— Бях дете, така е, но и аз изпълнявах важни мисии. Носех съобщения на партизаните. Видял съм много неща — отвърна Джани. — Мисля, че ще ви бъде интересно да научите, синьорина.
	— Ти и твоите небивалици.
	Алберто го избута встрани и ме хвана за ръка, за да ме откъсне от групата мъже.
	— Този Джани е въздух под налягане — каза ми Алберто, когато се отдалечавахме. — Нищо от това, което казва, не трябва да приемате на сериозно, синьорина. По време на войната той действително предаваше съобщения, но по-скоро за спекулантите на черния пазар, отколкото за партизаните. Нито един партизанин не би му се доверил за някоя важна акция. Можеше да се раздрънка пред погрешните хора и да снесе всичко на германците, ако го подложат на разпит.
	После минахме през площада и тунела, без да разговаряме. Мъжът сякаш внезапно загуби дар слово и може би вече се питаше какво ли би казала свадливата му жена, ако го видеше с младо момиче. Излязохме от другата страна на тунела. Розовееха се последните отблясъци на отминаващия ден.
	— Пристигнахме, госпожице — каза Алберто, когато стигнахме пътеката, която водеше към къщата на Паола. — Пожелавам ви добър апетит по време на вечерята и лека нощ!
	Той се поклони по странно старомоден начин и пое надолу по пътеката, която отиваше към долината.


>	Глава 16
>	Хюго

	_Декември 1944_
	Хюго се събуди посред нощ. Зъбите му тракаха. Целият трепереше. Изправи се и потърси ризата на Гуидо, която беше натъпкал в торбата за парашута под главата си. Отне му известно време да я измъкне, после свали коженото си яке бомбър и я облече. Ризата миришеше на мокри овце, но беше съвсем суха. Докато отново закопчае якето си, вече толкова силно го тресеше, че не можеше да се овладее. Опита се да се свие на кълбо, но шината на крака му пречеше.
	Най-сетне кризата премина. Хюго беше изтощен и потънал в пот. Изпитваше желание да разкъса якето си. Потъна в кошмарни сънища. Летеше и беше обкръжен от комари, които искаха да го ухапят, а той посягаше да ги удари безрезултатно. Внезапно те се превърнаха в немски самолети, малки зли самолети, които кръжаха над главата му.
	— Махнете се! — извика в тъмнината. — Оставете ме на мира. След това самолетите се преобразиха в някакви безформени летящи създания и се спускаха от червеното небе там, където София вървеше през маслиновите насаждения. Връхлетяха я, сграбчиха шала и дрехата й и се опитаха да я отнесат.
	— Не! Не София!
	Сега Хюго крещеше и отчаяно се опитваше да се изправи, за да я спаси. Но краката му се бяха превърнали в пихтиеста маса и се строполи. Безпомощно наблюдаваше как я вдигнаха в небето и я отнесоха в мрака.
	— София! — извика в отчаяние той. — Не си отивай. Не ме изоставяй.
	— _Sono qui._ Тук съм — прошепна тих глас наблизо.
	Някой галеше косата му.


	Той едва отвори очи. Беше ден. Бледо слънце надничаше над назъбения край на стената на параклиса. Главата му все така пулсираше. Хюго виждаше размазано, но постепенно успя да различи нежните елфически черти на София, която беше коленичила до него. В погледа й имаше тревога.
	— Викаше насън — каза тя.
	— Така ли? Мисля, че сънувах нещо.
	— Челото ти е топло. Имаш треска. Боя се, че раната ти се е възпалила. Нека да погледна.
	Хюго беше прекалено слаб, за да се съпротивлява. София разкопча колана и свали панталона му.
	— Дрехите ти са целите мокри от пот — каза тя, като клатеше глава. Много внимателно премахна импровизираната превръзка и сбърчи чело. — Трябва ти лекар. Раната никак не изглежда добре.
	Тя се вторачи в крака му и прехапа устни като разстроено дете. Опитваше се да намери някакво решение.
	— Мисля, че доктор Мартини е добър човек… Той беше много внимателен към Ренцо, когато се разболя от шарка.
	— Никакъв доктор — каза Хюго. — Не можем да рискуваме. Най-малкото ще видят, че идва тук.
	— Това е така. Но ако не доведа лекар, може да умреш.
	— Така да бъде — отвърна той. — Предпочитам да умра, отколкото да продължавам да рискувам живота ти.
	София притисна дланта му между своите.
	— Ти си смел, Уго. Надявам се съпругата ти да оценява какъв добър и мил мъж си.
	Дори и треската не можа да попречи на усмивката му при тези нейни думи. Той не мислеше, че Бренда би го описала като смел, добър или мил. Но у дома той беше друг човек — държеше се като господар на имението, арогантно и егоистично.
	— Ще се опитам да ти помогна — каза София и взе бутилката с грапа. — Нека да пробваме с това, да видим дали ще успее да дезинфекцира раната. Добре, че не си я изпил цялата.
	Тя откъсна парче от стария чаршаф и го натопи в алкохола. Той крещеше от болка, докато жената промиваше раната, а после се засрами и прехапа устни, за да не вика.
	— Направих, каквото можах. Изглежда почистена. Разбира се, не знам как стоят нещата под повърхността и дали куршумът не е засегнал някой кръвоносен съд. Можем само да се надяваме всичко да е наред.
	София приготви тампон и бинт от чист плат и превърза крака му.
	— Имаш ли още морфин? — попита го.
	— Опасявам се, че не. Имаше само една спринцовка и аз я използвах.
	— Нямаш ли някакви други лекарства?
	Той прегледа аптечката си. Имаше няколко малки лепенки и блистер аспирин.
	— Само това.
	— Аспиринът ще помогне да свалим температурата. Това е добре. Но не трябва да те изстудяваме твърде много. — Тя провери дрехите под якето му. — Ризата ти също е много мокра, но не бива да я сваляме сега. Нека бързо да вдигнем панталона ти и после аз ще те увия в одеялото и парашута.
	Много внимателно издърпа нагоре панталона му, като гледаше да не докосва раната. После отиде да донесе вода и придържаше главата му, докато той отпиваше и преглъщаше един след друг четири аспирина.
	— Донесла съм ти още малко супа — каза тя. — Имаш нужда да се подсилиш. Можеш ли да хапнеш малко?
	Махна похлупака на купата и започна да го храни. Той изяде няколко лъжици и се облегна на нея изтощен.
	— Трябва да ядеш. Това ще запази силите ти — наставляваше го, сякаш беше дете.
	— Не мога. Съжалявам.
	София се изправи и му помогна да се подпре на възглавницата.
	— Ще отида до селото и ще видя какво мога да взема от аптеката, без да се усъмнят в мен. Не мисля, че ще ми дадат антибиотик без рецепта, но мога да пробвам. Ще им кажа, че Ренцо има възпалено гърло. Вярно е, че е понастинал, но не е нищо сериозно. Ще се опитам да се върна при теб довечера.
	— Толкова си добра към мен — каза Хюго. — Ако тази глупава война приключи, ще се върна у дома и ще направя всичко възможно да ти се реванширам. Ще пратя сина ти в хубаво училище. Ще ти купя още кози. Каквото поискаш.
	— Нека не говорим за бъдещето — усмихна се тъжно София. — Никой не знае какво ще ни донесе то. Всички ние сме в Божиите ръце и сме оставени на милостта на светиите.
	После го прегърна, сякаш беше малко дете, и подпъхна парашута около него.
	— Сега си почивай. — Тя се изправи. — Оставям ти вода за пиене и остатъка от супата. Мисля, че е добре да се опиташ да хапнеш.
	София му се закани с пръст и той се усмихна.
	— Добре. Ще опитам.
	Докато дребничката й фигура се отдалечаваше, той се запита дали това не е последният път, в който я вижда.


>	Глава 17
>	Джоана

	_Юни 1973_
	Паола ме очакваше с нетърпение. Когато ме видя на вратата, тя въздъхна с облекчение.
	— О, синьорина Лангли, скъпа моя! Ето те! Притесних се, че нещо се е случило с теб. Казах на Анджелина, че със сигурност не би искала да си сама в тази тъмнина, че няма какво да правиш навън по това време?
	— Толкова съжалявам, синьора — отвърнах. — Говорих с мъжете на площада и те настояха да остана с тях за чаша вино. После поръчаха брускети и щеше да бъде невъзпитано от моя страна да им откажа. Казах им, че ще вечерям с вас, но те смятаха, че вечерята тук ще започне твърде късно.
	Паола се разсмя.
	— Няма нищо, малката ми. Разтревожих се единствено за сигурността ти. Не че мисля, че нещо може да ти се случи тук, но в селото има тъмни улички, където можеш да се спънеш и да се нараниш. Ела, седни. Вечерята е готова.
	Последвах я в коридора и от там в трапезарията, където ни очакваше красиво подредена маса със запалени свещи. Анджелина вече беше там. Бебето спеше в люлката, близо до майка си.
	— Видя ли, мамо, казах ти, че няма нищо страшно — обади се Анджелина. — Тя е момиче от Лондон, от големия град. Знае как да се пази.
	— Определено трябваше да кажа „не“, когато мъж, на име Джани, предложи да ме изпрати до тук. Мисля, че беше прекалено приятелски настроен — разсмях се аз.
	Паола вдигна рамене.
	— На него само приказките му са големи. Иначе е безобиден, поне що се отнася до дамите. Ако беше отвърнала на закачките му, щеше да избяга презглава.
	Анджелина също се разсмя.
	— Но когато става въпрос за работните му връзки, е, там понякога обича да си играе с огъня — каза тя.
	— Няма как да знаем — отвърна Паола. — Това са само слухове.
	— Така се говори в селото — продължи Анджелина. — Казват, че има вземане-даване с мафиоти и че търгува с крадени стоки. А после и тази история с пресата за маслини…
	— Какво за пресата за маслини? — полюбопитствах аз.
	— В Сан Салваторе има една и тя е собственост на Козимо. Срещна ли Козимо?
	— Да. Изглеждаше доста…
	Не знаех италианската дума за „всяващ страх“.
	— Той е властен — обади се Паола. — Богат и могъщ. Опасен мъж. Той е собственик на единствената преса за маслини и дава най-хубавите часове на тези, които харесва или на които дължи услуга. Ако не си му любимец или откажеш да му продадеш насажденията си, както направих аз, твоето време за пресоване ще е например в два сутринта.
	— Пресата денонощно ли работи?
	— Да. Когато се събира реколтата, колкото по-скоро се обработят маслините, толкова по-добре. Така че всеки иска да си запише час при Козимо.
	— С какво Джани е ядосал Козимо? — попитах.
	— Той все още притежава няколко дървета отвъд стария манастир. Козимо никога не го е харесвал и винаги му е давал най-неудобните часове за пресата. Случвало се е да го кара да чака с дни. В отговор, Джани реши да се събере с някои от местните фермери, да направят кооперация и да изградят собствена преса. Не знам докъде са стигнали с тази идея, но Козимо със сигурност ще побеснее, ако някой тръгне срещу него.
	— Джани е глупак — заяви Анджелина. — Той си пада само по приказките. Но ако се стигне до конфронтация с Козимо, ще побегне с подвита опашка.
	Докато разговаряхме, Паола носеше чинии с храна и ги слагаше пред нас.
	— Аспержи от градината — каза тя, — сега е сезонът на аспержите. Времето им минава толкова бързо, а ние ги хапваме почти на всяко ядене.
	Тя сложи чиния с бели стъбла пред мен, после ги овкуси със зехтин и настърга върху тях пармезан от едно голямо парче. Бях яла аспержи преди. Разбира се, не често, тъй като са деликатес в Англия, но вкусът им нямаше нищо общо с това, което опитах сега. Всяка хапка беше божествена. Остротата на сиренето контрастираше със сладостта на зеленчука.
	След като приключихме с аспержите, Анджелина отсервира чиниите и се върна, като носеше огромен супник. Когато Паола махна капака му, стаята се изпълни с аромат на подправки. Сипаха ми доста щедра порция, много по-голяма от тази, която бих искала, но щеше да е грубо да откажа.
	— Ето, това е пастата пичи, която приготвихме с теб следобеда, и заешкото рагу. Да ти е вкусно.
	Наистина ми беше вкусно. Някак си успях да освободя място в стомаха си и за тази порция. Заешкото придаваше вкус на соса, но подправките и доматите бяха тези, които го правеха толкова неповторим. Бях твърдо решена да науча всичко за тях от Паола, докато съм тук, и ако някога имам собствена градина, да ги отглеждам сама.
	След като приключихме с основното ястие, на масата бяха поднесени бисквити заедно с малки чашки, пълни с кехлибарена течност.
	— Това е „Вин Санто“, за което ти споменах преди — обяви Паола. — Свещеното вино.
	Погледнах я изненадано.
	— Това наистина ли е осветено от църквата вино?
	Тя се разсмя.
	— Така се казва. Не идва от църквата. Има много истории, които са свързани с името му. Някои твърдят, че е направено от специален сорт добре узряло завехнало грозде и е използвано по време на църковните служби. Други разправят, че някога имало монах, който използвал останалото от светото причастие вино, за да лекува болните. В наши дни „Вин Санто“ е просто десертна напитка. Та ето как се хапват тези твърди бадемови бисквити. Първо ги топиш във виното.
	Анджелина се изправи.
	— Мамо, ще си лягам. Изморена съм. Малката ме държа будна миналата нощ. Дано сега да поспи малко повече.
	Паола я прегърна силно и я целуна по двете бузи. Анджелина ми подаде ръка и ме погледна срамежливо.
	— Утре трябва да ми разкажеш за живота в Лондон, за модата, музиката и кинозвездите. Искам да знам всичко.
	— Добре — усмихнах се аз.
	Тя вдигна малката люлка и я отнесе. След като Анджелина си отиде, Паола се настани по-близо до мен.
	— Радвам се, че я виждам отново така оживена — започна тя. — След като роди, тя не проявяваше интерес към нищо. Беше много зле, защото се наложи да извадят бебето по-рано, иначе тя щеше да умре. Мислех, че ще я загубя, единственото ми дете. Но сега, слава на Бога и на Светата Дева, тя е на път да се възстанови.
	Паола постави ръка на рамото ми.
	— Бедната ти майка е починала и знаеш какво е да изгубиш някого, когото обичаш. След онова, което се случи с любимия ми мъж, щеше да е повече, отколкото мога да понеса. Най-лошото нещо на света е майка да погребе детето си.
	Усетих как сълзи напират в очите ми и се опитах да ги преглътна. Виното беше съблякло защитната ми броня. Исках да й кажа. Исках да споделя с някого, да ме прегърне и да ми отвърне, че ме разбира. Но в последния момент се спрях. Дори на тази прекрасна жена не можах да кажа какво изпитах, когато изгубих бебето си.
	— Не бъди толкова тъжна — каза тя и докосна бузата ми. — Всичко е наред. Преминали сме през изпитания и сме оцелели. Животът отново ще бъде хубав.
	След тези мили думи й пожелах лека нощ и отидох да спя.


	Чак когато се свих в леглото и усетих хладния допир на меките чаршафи по бузите си, сълзите ми рукнаха. Бях успявала да се сдържам досега, но повече не можех. Исках да изплача всичко. Помнех изненадата, когато докторът ми каза, че съм бременна. После първоначалният страх беше заменен от усещане за сигурност. Бременността не беше планирана и беше дошла по-рано, отколкото си бяхме представяли, но бях сигурна, че Ейдриън ще постъпи правилно и ще се ожени за мен и че кариерата ни временно ще бъде поставена на второ място. Но не така се случиха нещата… Ейдриън ме погледна уплашено, а след това раздразнено.
	— Сигурна ли си? Моментът е възможно най-неподходящ, нали? И двамата сме толкова близо до вземане на изпитите си пред колегията. Определено не сме в ситуация, в която да създаваме семейство. — Той замълча за миг и се смръщи, което загрози прекрасното му гладко лице. После чертите му отново омекнаха и той леко се усмихна. — Не се тревожи. Всичко ще бъде наред. Познавам човек, който ще се погрижи за всичко.
	Отне ми известно време да осъзная, че той иска да направя аборт. За мен това бе удар, изпитах ужас и отвращение.
	— Аборт? Това ли ми предлагаш?
	Ейдриън запази спокойствие.
	— Човекът е свестен. Знае какво прави.
	— Ейдриън, това е нашето бебе. Как може да бъдеш такъв?
	— О, стига Джоана. В седемдесетте сме. Жените правят аборти непрекъснато. Не е кой знае какво.
	— Говоря за бебето. И за себе си. Баща ми никога няма да ми прости, ако разбере.
	— Баща ти не е най-подкрепящият човек на света, нали? — настояваше Ейдриън. — Освен това е отчайващо старомоден. Та той дори отказва да приеме, че живеем заедно, за бога.
	— Добре — поех си дълбоко въздух аз. — Аз не бих могла да си простя това. Ето, казах го. И ако поне малко те е грижа за мен…
	— Естествено, че ме е грижа за теб — прекъсна ме той. — Просто не съм готов да съсипя живота и на двама ни заради едно бебе, което никой от нас не иска. — След това постави ръка на рамото ми. — Все още си в шок. Помисли малко и ще се убедиш, че е най-добре да направим както ти казах.
	Мислих много. Казах си, че в действителност няма друго решение. Ако останем заедно, Ейдриън ще продължи да оказва натиск върху мен. Той със сигурност не би искал да дели едно жилище с нежелано бебе, което може да съсипе скъпоценната му репутация. А ако се махна? Нямаше гаранция, че баща ми ще ме приеме, а освен него си нямах никого. Мисля, че най-големият удар беше да осъзная, че Ейдриън, моят Ейдриън, когото смятах за сродната ми душа, любовник и най-добър приятел, не беше нито едно от тези неща. Беше някой, на когото не можех повече да разчитам. Казах си, че е прав. Ние не можем да създадем семейство. А и то все още не беше бебе, а само тъкан от клетки. Но просто не можех да го направя.
	Необяснимо, но точно моята свободолюбива приятелка Скарлет беше тази, която застана на моя страна.
	— Не го прави, ако не мислиш, че е редно — каза тя. — И недей да оставаш при това влечуго Ейдриън, при положение че се отнася така с теб. Имаш си мен. Ще ти помогна да минеш през това. Обзалагам се, че и баща ти ще те подкрепи, само му дай малко време да свикне. Отиди да го видиш и му кажи. Ще беснее известно време, но после ще го приеме.
	— Не съм много сигурна — отвърнах. — Знаеш какъв шум вдигна, когато се нанесох при Ейдриън.
	— Но ти си единствената му дъщеря и си в беда. Обзалагам се, че няма да те разочарова. Ще иска да се погрижи за теб.
	Разкъсвах се в опитите си да намеря решение. Дори и баща ми да ми простеше, никога нямаше да мога да живея с него. Представях си възмутения поглед на госпожица Хъниуел и хихиканията на ученичките. Не виждах никакъв изход. Почти се бях предала и се канех да отида при Ейдриън и да му кажа, че има право. Само че не можех да го направя.
	Шляех се безцелно из Лондон, като обмислях дали да отида до Съри и да видя татко, или да не предприемам подобна стъпка. Опитвах се да взема някакво решение… И не забелязах таксито, което зави с голяма скорост точно в момента, в който пресичах Кингс Роуд в Челси. Помня усещането за летене, а след това лежах на улицата. Хората се бяха вторачили в мен. Някакъв непознат мил мъж ме зави с якето си. Имаше и линейка. След това не помня нищо от следващите няколко дни. Скарлет дойде да ме види в болницата. Попита ме дали да се обади на баща ми, но аз я помолих да не го прави. Чувствах се прекалено слаба, за да се срещна с него сега. По-късно научих, че наред с останалите травми — счупени ребра и ключица и много тежко сътресение на мозъка, бях изгубила и бебето. Сигурно трябваше да изпитам облекчение, но вместо това избухнах в плач.
	Ейдриън също ме посети. Седна от едната страна на леглото, държеше ръката ми притеснено и говореше глупаво, че това било за добро и че за нула време съм щяла да бъда като нова. В действителност отне доста време, докато се възстановя. Чувствах се постоянно замаяна. Имах ужасно главоболие. Изпитвах болка, когато си поемах въздух. Отначало Ейдриън идваше да ме вижда всеки ден, после все по-рядко. Когато настъпи денят да ме изписват от болницата, той пристигна, седна до мен и ми каза, че ще е по-добре да се прибера при баща ми, за да се възстановя. От известно време имал да ми съобщава нещо, но изчаквал, докато се подобря. Бил се влюбил в друга. Щял да се жени. За дъщерята на един от старшите партньори в адвокатската си кантора.
	Така приключи всичко. Събрах си нещата и се спасих в единственото сигурно убежище, за което можех да се сетя — апартамента на Скарлет. Милата тя, посрещна ме с отворени обятия. Остави ме да се сгуша на дивана й и ми даде време да се възстановя. Но бях прекалено слаба, за да се върна на работа. Моите работодатели проявиха разбиране. Осъзнаваха, че съм претърпяла тежък инцидент, и ми пожелаха скорошно оздравяване. Но след това ми дадоха да разбера, че не могат да проявяват търпение до безкрайност.
	Раните по тялото ми заздравяха, но в мен остана огромна болка. Чувствах се като бледа сянка на това, което бях, празна от съдържание, без ясна цел и откровено казано, без особена надежда. Имах нужда от майка ми. Мисля, че баща ми така и не ми позволи да скърбя подобаващо, когато тя почина. Трябваше да дадем най-доброто от себе си и да продължим напред, като войници. Ние бяхме Лангли. На това ме бяха научили и аз чак сега си позволявах истински да скърбя за мама. Исках някой като Паола да ме обича.
	Плаках, докато заспах. На другата сутрин се събудих от звуците на всичко наоколо — петел кукуригаше, а рояк птички цвърчаха в хор. През решетките се процеждаха слънчеви лъчи. Станах от леглото. Чувствах се странно освежена и пълна с енергия. Погледнах се в огледалото в банята и се ужасих от подпухналото и деформирано отражение, което ме гледаше от там. Определено имах нужда от душ, преди Паола да ме види.
	Пуснах душа. Потече тънка струйка вода, а после съвсем спря. Реших, че съм объркала кранчетата и се опитах да ги завъртя в обратната посока, но каквото и да правех, нищо не се получаваше.
	Разочарована, облякох вчерашните си дрехи, сресах косата си и поскрих зачервеното си лице с пудра. Отидох да проверя кладенеца. Нима помпата не работи? Кладенецът беше облицован с дърво, а капакът му беше затиснат с голям камък. Отместих някак си камъка, а после се опитах да повдигна капака. Беше твърде тежък за сам човек или поне аз не успях да се справя. Пробвах на няколко пъти, след което се признах за победена и се отказах. Запътих се към къщата. Чудех се дали Паола е будна в толкова ранен час, но когато доближих кухнята, я чух да пее. През отворения прозорец я видях да меси тесто на масата. Тази гледка стопли душата ми и ме успокои. Почуках на задната врата, за да не я стресна, и влязох. Тя се обърна към мен и ми се усмихна широко.
	— А, малкото ми момиче, слънцето те е събудило. Добре ли спа?
	Дори и да беше забелязала подпухналото ми лице, тя не го показа.
	— Съжалявам, че те притеснявам — казах, — но душът не работи. Опитах да завъртя кранчето и в двете посоки, но нищо не става. Исках да видя дали няма някакъв проблем с кладенеца, но не успях да повдигна капака.
	Паола изглеждаше объркана.
	— Странно. Може би нещо не е наред с помпата, но когато я проверих преди няколко дни, работеше чудесно. Ела, ще погледнем.
	Последвах я през градината до малката постройка, в която се намираше стаята ми.
	— Ела, ще повдигнем заедно капака — каза тя. Хванахме го от двете страни и го отместихме. — А сега да видим какъв е проблемът.
	Надникнахме вътре. Не съм сигурна коя от двете ни изпищя първа. Чух пронизителния звук да минава през главата ми, а устата ми дълго остана широко отворена. Тялото на някакъв мъж беше заседнало в кладенеца.


>	Глава 18
>	Хюго

	_Декември 1944_
	Като по чудо, аспиринът успя да свали донякъде температурата на Хюго. Чувстваше се като изстискан, но си спомни строгите съвети на София и се насили да хапне малко от супата. После се облегна назад, като се задъхваше. Челото му беше обляно в пот. _Какво ще стане сега?_ — тревожеше се той. Ами ако има гангрена и се наложи кракът му да бъде ампутиран? Беше очевидно — никога нямаше да успее да избяга от германците и да достигне до съюзниците, а София беше права — ако го заловят в това състояние, ще го възприемат единствено като бреме и ще го ликвидират на секундата. Осъзна, че има минимален шанс да оцелее. Запита се дали да не постъпи по друг начин, като се опита да се добере до пътя долу в ниското и да се остави на съдбата си, вместо да рискува сигурността и живота на София.
	Когато се опита да се изправи, му се зави свят и получи пристъп на гадене. Разбра, че не може да отиде никъде в този момент. Извади револвера си и го огледа, като го прехвърли в другата ръка. Би могъл да сложи край на живота си сега. Това би бил най-добрият изход, най-благородният начин да излезе от ситуацията. Усети тежестта на оръжието, представи си как го насочва към слепоочието си, държи го здраво и натиска спусъка. Край. Но се поколеба. Не поради страх от смъртта, а защото не искаше София да го намери така, с пръсната глава. Не искаше да си тръгне, без да се сбогува.
	— Ако кракът се влоши — каза си той, — ако наистина имам гангрена, тогава ще го направя. Но ще й кажа какво смятам да предприема и защо това е единственото решение.
	После се облегна назад и потъна в неспокоен, трескав сън.


	Нямаше представа колко дни са минали така. Смътно си спомняше как тя идва отново при него, почиства раната му с нещо, което му причинява такава болка, че крещи. Придържа главата му и го кара да пие някакви лекарства. В просъница я виждаше как бърше потта от челото му и го храни с топла супа. Но всичко това беше наистина като насън и той не беше убеден, че се е случило в действителност.
	Така че една ярка сутрин, когато отвори очи, Хюго с изненада установи, че се чувства приятно затоплен и високата температура си е отишла. Когато дойде напълно в съзнание, осъзна, че под главата си имаше истинска възглавница, беше завит с овча кожа и нещо беше привързано към китката му. Повдигна ръката си и видя, че е някакъв медальон. Нещо религиозно, на което беше изобразена някаква светица. _Която и да е, явно ми е помогнала_, помисли си.
	Опита да се измъкне от пашкула, в който беше увит. Дори тази съвсем лека задача беше твърде много за него и той се отпусна назад, преди да се пробва отново. Този път успя. Освободи се, изпълзя от скривалището си и усети по тялото си студенината на каменния под. Понечи да се изправи, но всичко около него се завъртя и усети силно гадене. Отпи малко вода и хапна няколко залъка от хляба, който беше оставен на пейката до него. Когато събра смелост да погледне раната и започна да сваля панталона си, с изненада откри, че този не беше неговият — беше направен от груба черна вълна. Долните му гащи също бяха чужди. Тя беше сменила дрехите му, докато той беше спал. Извърна лице към стената, бузите му горяха, чувстваше се ужасно засрамен и объркан, макар и да нямаше никаква вина за това.
	Внимателно изтегли надолу крачола, докато стигна до превръзката. Вече не беше подгизнала в кръв, което беше добър знак. Раната не миришеше лошо, което беше дори още по-добре. Гледката не беше много приятна, тъй като част от плътта липсваше, но и не беше съвсем ужасна. Определено заздравяваше. Той проми мястото с останалата му вода, после сложи чист тампон от чаршафа и отново омота бедрото с лентата, използвана като бинт.
	След това пак легна в скривалището си и зачака София да дойде. Погледна часовника на ръката си, но той бе спрял. Разбира се, не беше го навивал от дни. От сенките на стената успя да разбере, че е все още ранна утрин.
	В далечината чу камбаната на някаква църква, последвана от друга, по-наблизо. Камбаните биха повече пъти, отколкото беше вероятният час в момента. Това продължи, докато въздухът се изпълни с ехото от техните удари. Неделя — помисли си, — сигурно е неделя — и се успокои от мисълта за всички хора, които отиваха да се помолят в църквата. Той никога не е бил от религиозните. Обикновено членовете на британската аристокрация ходеха на църква, за да изразят солидарност с по-нисшите класи, но в действителност не бяха вярващи. Или поне баща му не беше. Веднъж той бе казал на Хюго: „Когато си бил в окопите и си наблюдавал как хора биват разкъсвани или удавяни в кал, не можеш да повярваш, че който и да е Бог наблюдава безучастно всичко това и позволява то да се случва“.
	Но ето че София беше привързала медальона с тази светица към китката му и това му беше помогнало. Започна да се моли колебливо.
	— Мили Боже, моля те, помогни ми да се върна у дома. Закриляй замъка „Лангли“ и всички, които живеят там. И, мили Боже, закриляй София и семейството й. Ако ме чуваш, умолявам те, пази я.
	Искаше му се да добави: „Направи така, че съпругът й да е жив и да се завърне при нея“, но не можа да изрече тези думи.
	Камбаните замлъкнаха. Хюго потърси цигарите в джоба си. Бяха останали дванайсет от двайсетте. Запали една, отпусна се и запуши, като наблюдаваше как димът се извива в студения въздух.
	Наоколо беше тихо. Не се чуваха птички, нямаше вятър, не се чуваше и кучешки лай. Абсолютна тишина. Имаше чувството, че единствен той е останал в целия свят.
	Питаше се кога ли ще дойде? Но подозираше, че няма да излезе да търси гъби днес. Помнеше от времето, когато беше живял в Италия, че неделите бяха време за църква и семейни сбирки за обяд. Не че тя разполагаше с кой знае колко храна. Също така почти никой не бе останал от семейството й, но вероятно беше длъжна да бъде с близките си. Почувства празнота и глад. Дояде хляба, който беше започнал да става на кокал. Един гълъб запърха откъм тавана и Хюго си помисли как би искал да има сили да стане и да постави капана. Но не можеше.


	Бледото слънце се издигна високо в небето, после залезе и София не дойде. Обзе го разочарование. Разбира се, че не можеше да дойде в неделя. Беше му ясно. Може би все пак ще се измъкне по тъмно, макар че не му се нравеше идеята да върви сама през маслиновите горички, когато наоколо може да има германци, партизани или черноборсаджии. Запали свещта, но после я загаси — не искаше да я хаби напразно. Лежеше буден и се вслушваше в звуците на нощта — някакъв бухал в далечината, въздишката на вятъра. _Няма да дойде сега_, каза си. Обзе го тревога. Дали не й се е случило нещо? Някой може да я е видял как идва тук през маслиновите дръвчета и я е издал… Опита се да прогони черните мисли, но те не изчезваха.
	Вероятно се бе унесъл, тъй като се стресна внезапно от силен шум наблизо и посегна към оръжието.
	— Аз съм, Уго — прошепна нежен глас. — Не се страхувай.
	Той съзря светлинката, която мъждукаше и се приближаваше към него.
	София остави фенера на пейката и коленичи до него. На светлината лицето й грееше от радост.
	— Буден си и дори си се изправил. Това е много добре. Бях толкова притеснена. Всеки път, когато идвах при теб, се опасявах, че ще те открия мъртъв. Но те поверих на грижите на света Рита.
	— Света Рита? Коя е тя?
	— Тя е светицата, която се грижи за ранените.
	— Тя ли е на медальона, който си завързала на китката ми?
	— Разбира се — отвърна. — Помогнала ти е, нали?
	— Чувствам се доста по-добре — каза Хюго. — Треската премина и раната започва да заздравява. Нищо няма да е достатъчно, за да ти се отблагодаря, София. Толкова всеотдайно си се грижила за мен. Дори си ме преоблякла, като дете.
	Тя се усмихна.
	— Не можех да те оставя да лежиш с мокри от потта дрехи. Взех ги да ги изпера и ще ти ги донеса следващия път.
	— А това, с което съм облечен сега, предполагам, принадлежи на Гуидо?
	— Разбира се. Той не е тук, за да ги носи. По-добре ти да ги ползваш, отколкото молците да ги проядат.
	Той взе ръката й.
	— Ще ти се отплатя за всичко, обещавам ти. Когато се прибера у дома, ще ти изпратя пари за нови дрехи. Хубави, от истинска мека вълна.
	— Нека не говорим за това! — отвърна София. — Кой знае какво ще ни донесе утрешният ден? Имам усещането, че нищо добро. Но хайде да хапнеш. Донесла съм ти супа. Сигурно си гладен.
	Тя махна кърпата, с която беше увила купата, и Хюго започна да яде лакомо. Супата не беше кой знае какво наистина. Малко зеле и морковени листа и няколко бобчета. Сякаш четеше мислите му, София отбеляза.
	— Знам, че не е много. Не сме яли месо от дни. Но поне е топла.
	— Ти си толкова мила, че споделяш и малкото, което имаш, с мен! — каза той.
	Тя извърна глава встрани.
	— Не зная докога ще мога да идвам при теб — каза. — Германците бяха днес в селото. Чу ли камбаните?
	— Мислех, че е неделя.
	— Не, във всяко село камбаната бие, когато те са наблизо. Това е сигнал за младите мъже от селото да се скрият в горите, а младите жени да се спотайват, където сварят. Цял ден бях на тавана, затворена в стар гардероб. — За миг замълча, очите й го наблюдаваха и го умоляваха да я разбере. — Тези мъже са животни, Уго. Войната ги е превърнала в такива. Ние, жените, се страхуваме за честта си всеки път, когато са наблизо. Веднъж немски войници бяха нападнали дъщерята на пекаря — момиче на петнайсет — и я изнасилили един след друг. Оттогава тя не е същата. След преживения ужас се поболя.
	— Какъв кошмар. Толкова съжалявам. Уверявам те, че британски военни не биха сторили подобно нещо.
	Тя сви рамене по характерния италиански начин.
	— Кой би могъл да каже? Повечето от тези мъже, без съмнение, са били добри момчета преди войната. Помагали са на семействата си на полето или са работели в банка, водели са момичетата на танци. Но войната ги е променила, погубила ги е.
	— Германците още ли са в Сан Салваторе?
	Тя поклати глава.
	— Не, слава на светците. Дойдоха, за да огледат дали селото ни е подходящо да прекарат зимата в него. Армията им се е установила на север от тук и те търсят места, откъдето да могат да охраняват пътищата, отиващи на юг. Но се радвам, че не им хареса, и тъй като нямаше и нищо за плячкосване, те си тръгнаха. Всъщност не беше точно така. Взеха малкото останали пилета на кмета… Да горят в ада дано.
	Внезапен полъх на вятъра раздвижи свещичката във фенера й и наоколо затанцуваха сенки.
	— Значи, сте в безопасност поне за известно време?
	— Може би. Надяваме се германците да научат, че съюзниците напредват, и да се оттеглят в родината си, като ни оставят на мира. Но някои смятат, че съюзническите армии няма да се придвижат по-рано от пролетта. Скоро снеговете ще паднат и пътищата в планините ще станат непроходими.
	— Това означава, че аз също ще остана блокиран тук до пролетта, нали?
	— При нас не вали често сняг. Хълмовете тук са сравнително ниски. Но има много високи планини между нас и бреговата линия. Може би когато кракът ти укрепне достатъчно, ще намерим начин да те придвижим на юг. Нямаме коли, нито бензин, но има фермерски каруци и хората, които отглеждат продукция, я закарват на пазара…
	— Какво произвеждат през зимата? — попита той.
	— Корени от зеленчуци. Ряпа. Картофи. Карфиол. Зеле. Макар че германците взеха всичкото ни зеле. По някаква причина много обичат зеле. В градинката си имам малко ряпа и пащърнак, почти готови да бъдат извадени.
	— Това е добре. А как върви събирането на гъби?
	Тя въздъхна.
	— Опасявам се, че не мога да разчитам на това като извинение да идвам тук. Вече няма да има гъби, а и мисля, че събрах всяка една по пътя. Занапред ще трябва да се измъквам посред нощ, както направих сега.
	— Вече се чувствам по-добре. Наистина, София, не бива да идваш толкова често. Ако успяваш през няколко дни да ми оставяш малко храна, ще се справя.
	— Не бъди глупав. Как ще оздравееш и как ще възвърнеш силите си, ако не се храниш? Сега е новолуние. Скоро ще бъде по-лесно да вървя без фенера, а и аз нося тъмни дрехи. Никой няма да ме види, не се тревожи.
	— Всъщност колко е часът?
	— Минава един. Не можех да тръгна насам, преди да се уверя, че всички германци са си заминали. Намериха няколко бутилки вино в мазето на кмета и останаха до късно, като пееха глупавите си песни.
	— Но ти няма да можеш да се наспиваш. Ще се разболееш така.
	Тя го потупа по ръката.
	— Не се притеснявай. Повечето вечери цялото село е заспало още в девет. Ние сме само жени и деца. Малкото останали мъже са с партизаните и нощем се опитват да направят каквото могат срещу германците.
	— Всички мъже ли са от съпротивата?
	— Кой знае? Ние не им задаваме въпроси, а и те не ни казват. Така е по-добре, в случай че германците започнат да разпитват някого. Всичко, което знаем, е, че наблизо има доста партизани и е твърде възможно нашите хора да са преминали към тях. В началото се сражаваха заедно с армията на германците на юг, преди да преминем на страната на съюзниците. После се разпръснаха, преди да успеят да ги мобилизират или да ги изпратят в лагери. Убедена съм, че са смели момчета, но се радвам, че вече не участват в това ужасно дело. Така и Козимо не е непрекъснато около мен.
	— Козимо? — гласът му прозвуча остро.
	Тя кимна.
	— Някои твърдят, че бил командир на партизаните. Без съмнение, е смел мъж. Също така привлекателен и могъщ. Но аз му казах, че докато съпругът ми не бъде официално обявен за мъртъв, аз съм все още омъжена жена. Така или иначе, напоследък ме е оставил на мира. Понякога ни носи някое и друго яйце или малко вино и ние не питаме откъде ги е взел. Но си мисля, че му служат като извинение да ме посети. Така че много съм доволна, че често го няма с дни.
	— Той не би опитал…
	Хюго не можа да довърши въпроса си.
	— О, не. Съвсем не. Той е почтен човек, убедена съм. Много е мил със сина ми. Но не искам да ме ухажва.
	— Когато избягам, трябва да дойдеш с мен — каза Хюго.
	София се усмихна тъжно.
	— Но какво ще стане, ако Гуидо се върне и открие, че не съм тук? А и не мога да изоставя баба му. Когато заминаваше, му обещах, че ще се грижа за нея.
	Той искаше да каже още нещо, но всичко му се струваше толкова безнадеждно. Затова попита:
	— За всичко ли имате някакъв светец?
	— О, да — отвърна простичко тя. — Света Ана помага на онези, които искат да имат дете, свети Влас помага за проблеми с гърлото, има светец за ревматизъм, за заболявания на кръвоносните съдове…
	Хюго се разсмя и попита:
	— А такъв, който закриля жените и децата?
	— За това се молим на Мадоната — отвърна София. — Тя е загубила собствения си син. Гледала е как умира. Знае какво ни е.
	— Носиш ли медальон на Светата Дева със себе си?
	— Дадох го на Гуидо, когато заминаваше. Моля се да го закриля и той да се завърне жив и здрав. Но се опасявам, че това няма да стане. Сърцето ми казва, че е мъртъв.
	Хюго взе ръката й. Тя силно го стисна. Седяха близо един до друг, осветени от пламъчето на свещта, и споделяха тревогите си.


>	Глава 19
>	Джоана

	_Юни 1973_
	Събудихме Анджелина и я пратихме да доведе карабинерите.
	Пристигнаха двама мъже с впечатляващи униформи, приличаха на военни. Лицата им бяха зачервени от тичането надолу по хълма. Отне им известно време да извадят тялото. Беше здраво заклещено в кладенеца. Когато го положиха на чакълената пътеката, изтръпнах от ужас. Беше Джани, мъжът, който беше предложил да ме изпрати до тук миналата вечер и когото аз предпочетох да заменя с по-надеждния Алберто.
	Двамата карабинери го разпознаха на мига.
	— Но това е Джани — каза единият от тях.
	Те си размениха погледи, които така и не успях да разбера. Извикаха лекар, който заключи, че Джани е бил ударен с тъп предмет по тила. След това е бил избутан в кладенеца, като главата му е била под водата. Причината за смъртта му е била удавяне.
	Не можех да спра да треперя. Всичко това беше прекалено ужасно. Паола погледна към мен и сложи ръка на рамото ми.
	— Бедното момиче е в шок. Дори не успя да закуси. Ела, скъпа, ще ти сипя малко кафе и ще се почувстваш по-добре.
	— А коя е младата дама? — попита един от полицаите.
	— Тя е от Англия — отвърна Паола. — Пристигна наскоро и е гостенка в къщата ми.
	— Това ли е къщата за гости? — поинтересува се офицерът, като посочи към отворената врата на стаята ми.
	— Да — потвърди Паола.
	— Толкова близо до кладенеца — отбеляза другият, доста неприятен, дундест тип с малки свински очички, който се беше вторачил в мен. — Вие там ли спите, синьорина? И въпреки това не сте чули нищо?
	— Не, не съм — отвърнах.
	Той попита още нещо. Този път слабите ми познания по италиански не успяха да ми бъдат от полза.
	— Съжалявам. Говоря съвсем малко италиански — казах. — Ще мога да ви разбера, ако говорите бавно.
	— Попитах кой е открил тялото — повтори той.
	Мозъкът ми отказваше да работи. Не можех да мисля адекватно дори на английски, камо ли да формулирам изречения на италиански.
	— Синьора Паола и аз го намерихме — заеквах аз, като ръкомахах като някой, който се опитва да общува на чужд език и не разполага с необходимите за това думи. — Исках да се изкъпя. Нямаше вода. Отидох до кладенеца, но…
	Беше достатъчно трудно за мен да изрека дори това, а после запасите ми от италиански думи съвсем привършиха.
	— Тя не е можела да вдигне капака на кладенеца сама. Затова ме извика и заедно го свалихме — намеси се Паола. — Двете едновременно видяхме тялото и доколкото си спомням, изкрещяхме. Определено бяхме много уплашени.
	— Познавате ли този мъж? — попита колегата му.
	— Да — отвърна Паола. — Точно колкото и вие. Живял е в Сан Салваторе през целия си живот. Но тази млада дама не го познава. Както вече казах, тя пристигна тук преди ден.
	— А имате ли идея защо Джани би избрал нощно време да се навърта около вашата къща?
	В гласа на неприятния карабинер се усещаше сарказъм.
	— Със сигурност не за да ме ухажва — отвърна ядосано Паола. — Естествено, че не знаем защо. Синьорина Лангли, дъщеря ми Анджелина и аз вечеряхме заедно, а след това си легнахме. Това се случи снощи. А що се отнася до това как този човек се е озовал тук, бих казала, че вероятно е бил убит някъде извън селото и моят кладенец се е сторил на нападателите му добро място за укриване на тялото, тъй като къщата ми е близо до пътя.
	— Засега не можем да правим никакви предположения — каза единият от полицаите. — Ще се наложи и двете да дойдете до полицейското управление, за да дадете писмени показания. По-късно ще има и допълнителни разпити и разследване. Възможно е областният инспектор да реши да дойде от Лука, тъй като това със сигурност е случай на убийство. Не бива да напускате мястото без разрешение, това би следвало да е ясно, нали, синьорина?
	Не успях да разбера съвсем думите на полицая, но схванах повече от онова, което каза Паола.
	— Нямам намерение да ходя никъде, но тази млада дама може би ще трябва да се връща в родината си скоро. Не бива да бъде задържана заради разследване на убийство, за което не знае нищо.
	— Що се отнася до това, ще се произнесем, когато извършим необходимите разпити — обади се дебелият. — Засега тя трябва да остане тук. Ясен ли съм?
	Кимнах. Възможните последици от ситуацията изплуваха в съзнанието ми. Мъжете около масата снощи със сигурност ще бъдат разпитани. Те ще напишат, че Джани е искал да ме изпрати, но аз съм отказала. Може би ще кажат, че Джани е флиртувал с мен. Бях сигурна, че всяко развинтено въображение би могло да види поне няколко сценария тук. Предполагам, че всички те ще искат да припишат убийството на някой външен човек. Призля ми.
	Паола никак не изглеждаше притеснена.
	— Ще оставя хората ви да си вършат работата и да преместят тялото на човека от имота ми — каза тя. — Колкото до кладенеца, предполагам, че сега е замърсен. Бедната синьорина Лангли със сигурност няма да иска да се къпе, преди водата да бъде пречистена. Ела, скъпа, ще използваш банята в къщата. Ще се отпуснеш във ваната ми. Водата при нас е от водопроводната мрежа на селото.
	С тези думи тя постави ръка на рамото ми и ме изведе от двора и сцената на престъплението.
	— Не позволявай да те разстроят — каза тя, когато се отправихме към кухнята. — Тези мъже обичат да тормозят. Те не са местни. Карабинерите са от цяла Италия, избират ги винаги сред най-грубите и недодяланите. Много от тях идват от Сицилия, а всички знаем какви хора живеят там, нали? Гангстери и мафиоти. Важното е, че законът не им разрешава да разследват големи престъпления. Ако имаме късмет, ще изпратят старши инспектор от Лука и всичко ще бъде наред. Но нека първо да ти сипя кафе. Трябва да закусиш добре, преди да си вземеш вана.
	Анджелина стоеше в двора, пред отворената кухня и наблюдаваше от разстояние с бебето на ръце. Когато се приближихме, то се разплака. Анджелина започна да го люлее.
	— Мамо, тези ужасни мъже тръгнаха ли си? — попита тя. — Истина ли е, че някой е убит? Не исках да идвам наблизо, за да не ми секне кърмата. Трябва да мога да храня малката.
	— Вярно е, милата ми — каза Паола. — Бедничкият човек, който е убит, е Джани.
	— О, Джани. — Анджелина кимна замислено, като подпря бебето на рамото си и го потупа по гърба. — Е, предполагам, че това не е чак такава изненада, нали?
	— Винаги е шокиращо, когато някой си отиде, преди да му е дошло времето — отвърна Паола. — Иди да оставиш малката да спи и ще закусим. Тази млада дама трепери, сякаш навън е снежна зима.
	Паола ме сложи да седна, като че бях някакво безпомощно дете, постави чаша кафе с мляко пред мен, а след това и хляб, конфитюр и сирене.
	— Яж. Ще се почувстваш по-добре.
	Стомахът ми беше свит на топка и не мисля, че можех да хапна каквото и да било, но тъй като Паола беше загрижена и ме наблюдаваше, трябваше да пийна поне няколко глътки от горещото кафе, а след това и да намажа малко от кайсиевото сладко на една филийка. Хлябът беше все още топъл, а маслото и домашното сладко се топяха в устата ми така, че въздъхнах от удоволствие. Кой би помислил, че най-обикновени хляб и конфитюр могат да имат подобно въздействие върху някого? Взех си още една филия, после малко сирене и отново се почувствах добре и достатъчно силна, за да се справя дори с най-бруталните карабинери.
	Анджелина се присъедини към нас и си отряза голямо парче хляб, което намаза с масло.
	— Защо каза, че не си изненадана от това, че убитият е Джани? — попитах.
	Тя вдигна рамене.
	— Говореше се, че участва в сделки, които не са съвсем законни. Например търговия с цигари, пренесени с някоя лодка от крайбрежието. И други неща от този тип.
	— Не можем да бъдем сигурни — възрази Паола. — Това са само слухове. Истина е, че хората в селото не го харесваха. Нямаха му доверие. А и сега тази история с пресата за маслини.
	— Искал е да събере хора, с които да построят собствена преса за маслини, нали така? — попитах.
	Тя кимна.
	— И разбира се, Козимо нямаше да бъде доволен от това. Но не мисля, че планът на Джани щеше да се осъществи. Останалите мъже нямаше да искат да рискуват да се противопоставят на Козимо. Мисля, че Джани си отиде на вятъра.
	Опитах се да проумея чутото — не само отделните думи на италиански, но и изводите от тях. Джани е бил замесен в не съвсем законни дела. Натикването в кладенец и удавянето са неща, които гангстерите правят за назидание. Но също така той се е осмелил да се изправи срещу Козимо. Спомних си лицето на този мъж — толкова властно, а очите му така студени, когато се вторачи в мен и каза: „Мисля, че си германка“. Не, не бих искала да заставам срещу него.
	Но Козимо беше претърпял инсулт и бе частично парализиран. Със сигурност физическото му състояние не позволяваше да повдигне тежкия капак на кладенеца и да метне тяло в него. Но от друга страна, някой толкова могъщ като него разполага с подчинени, които следват заповедите му. А и неговият осиновен син беше едър и мускулест — не трябваше да забравям това.
	— Утре е събота — каза Паола. — Пазарен ден в Сан Салваторе. И двете трябва да ми помогнете да прегледаме кои плодове и зеленчуци са готови за бране и да ги закараме за продан.
	— Не трябва ли да отидем и да дадем показания в полицейското управление? — попитах.
	Паола махна с ръка.
	— Ами. Ще почакат. И без това не знаем нищо за Джани и за това какви ги е вършил, нито какво е довело до ненавременната му смърт. За нас ще бъде добре да сме ангажирани с нещо, а работата сред природата е лечебна и винаги успокоява душата. — Тя сложи ръка на рамото ми. — Защо да не свършим това сега, преди слънцето да е станало прекалено силно, а после ще можеш да се изкъпеш и да си почиваш?
	Предпочитах най-напред да се изкъпя, тъй като още бях с вчерашните си дрехи, но не ми се искаше да противореча на Паола. Толкова е мила и добра с мен. Последвах я в градината.
	— Да видим — рече тя — доматите. Да, ще намерим достатъчно узрели от тях, но няма да ги берем преди утрешния ден, и то малко преди пазара. Този сорт широк боб трябва да се яде точно сега, преди да презрее. Другият вид там — на него ще му трябват още няколко седмици. — Замълча за миг и се наведе над едно растение. — Аспержите? Иска ми се да запазя достатъчно количество за нас, но тази година реколтата е много богата. Доволна съм.
	Тя продължи, като се движеше бавно и величествено, присъщо за едра жена като нея.
	— А, виж, Анджелина. Тиквичките са цъфнали. Чудесно.
	Видях, че оглежда някакво жълто цвете.
	— Какво правите с тези цветя? — попитах. — Стават ли за ядене?
	— Но разбира се! Това са цветовете на тиквичките. Пълним ги и ги панираме. Стават много вкусни. Ще приготвя от тях довечера, ако искаш.
	Току-що мярнах нещо, което не очаквах да видя в тази толкова добре гледана градина. Приличаше на гигантски магарешки бодил.
	— Но със сигурност това не става за ядене, нали? — попитах аз, като посочих растението.
	Паола ме погледна изненадано.
	— Нямате ли артишок във вашата страна?
	— Никога не съм виждала как изглежда.
	— Тогава довечера ще изпържа малко от него като предястие. Много е вкусен. Ще ти хареса.
	Продължихме с преглед на плодовете. Открихме, че имаше узрели череши и дори малко кайсии, но прасковите още не бяха готови за бране.
	— Довечера след залез-слънце можем да оберем плодовете, също и аспержите, но доматите и цветовете на тиквичките… те трябва да бъдат откъснати в последния момент. — Паола ни се усмихна доволно. — Добре. Ще продадем стоката на добра цена утре.
	Последвахме я обратно в къщата.
	Отидох до моята стая, за да си взема тоалетни принадлежности и хавлия, като предчувствах приятното разпускане във ваната. Докато търсех чисто бельо из багажа си, забелязах лист хартия, който стърчеше между решетките на прозореца. Със сигурност вчера го нямаше. Отидох и изтеглих късчето хартия, което беше защипано там. Беше пощенски плик. Седнах на леглото и го отворих. Докато измъквах писмото, три малки неща изпаднаха от плика. Разгледах ги едно по едно. Едното представляваше значка във формата на звезда с много лъчи. Другото беше някакво парче кафяв плат, зацапано с нещо като боя. Имаше и една банкнота. На нея пишеше „Reichsmark“. Германски марки от времето на войната.
	Поставих ги върху завивката и се опитах да прочета писмото. Почеркът не беше особено четлив, а и моите познания по писмен италиански не бяха възхитителни. Взех речника си и започнах да превеждам написаното бавно и старателно.
C>
	Искам да ти кажа истината за София. Знам всичко. Досега си мълчах поради страх за живота ми, но ти си чужденка. Ще те заведа при моите овце — там никой не може да ни чуе — и ще ти разкажа.
C$
	Нямаше подпис, но вероятно беше от Джани. Той ме беше поканил да видя овцете му миналата вечер. Ръката ми, която държеше писмото, трепереше. Погледнах към предметите, които беше сложил в плика. Нямах никаква представа какво означават те, но бях много уплашена. Нима Джани бе убит, задето е искал да ми разкаже истината за онова, което се е случило по време на войната?


>	Глава 20
>	Джоана

	_Юни 1973_
	Взех в ръка трите предмета от леглото ми и започнах да ги разглеждам, като се питах какво ли означават. Що се отнася до германската банкнота, беше ясно. Просто пари. На някого са платили с немски марки. Ами платът и значката? Вторачих се в парчето тъкан. Беше тъмнокафяво на цвят. Допрях го до носа си, за да подуша миризмата на боя по него, но се отдръпнах с отвращение. Не беше боя. Имаше едва доловим мирис на метал. Със сигурност беше кръв. Бързо взех нещата и ги напъхах в една от обувките ми, където щяха да бъдат на сигурно място. След това сгънах писмото и го поставих обратно в плика, който пъхнах между страниците на речника.
	Повече от ясно беше, че не можех да кажа на никого за това. Дори и на Паола. Не биваше да я излагам на опасност. Сега бях сигурна, че Джани се е опитвал да остане насаме с мен, не за да ме ухажва, а защото е искал да ми каже нещо. Знаел е истината за София. Също и за баща ми. И това е било достатъчна причина да бъде убит. Загледах се през решетките на моя прозорец към ослепително яркото слънце. Дали са го проследили дотук миналата нощ? Може би са видели как пъха плика и след това са го ударили с нещо по главата? В такъв случай аз бях в опасност. Помислих си, че просто трябваше да оставя плика там, където го бях намерила, така че който и да дойдеше да го търси, щеше да осъзнае, че нямам представа какво съдържа. Но вече беше твърде късно за това.
	Най-разумното нещо, което би трябвало да сторя, беше да се придвижа до Флоренция и да взема влака към къщи. Но двамата полицаи бяха казали, че не ми е позволено да напускам района, докато изрично не получа разрешение за това. Нямаше автобус, а всеки, който се съгласи да ме закара, ще си има сериозни неприятности, задето е подпомогнал бягството ми. Бях в капан. Трябваше да стоя до Паола. Тя нямаше да позволи да ми се случи нещо лошо.
	Взех тоалетните принадлежности и хавлията си и почти на бегом се върнах обратно в къщата.
	— Нямаш търпение да се потопиш във ваната — каза Паола, когато забеляза, че съм задъхана. — Успокой се, малката ми. Забрави онова, което видя. Забрави и за онези мъже. Джани и грешките, които е допуснал, нямат нищо общо с нас. Нека Господ се смили над душата му, а и над бедната му жена, която сега остава сама. Тя ще изпадне в моята ситуация, няма да може да се грижи за овцете и да прави сиренето сама. Трябва да отида при нея и да я успокоя, но няма да е днес. Бедната душа. Може все още дори да не е научила какво се е случило.
	Паола ме поведе по дълъг, покрит с плочки коридор и ме подкани да вляза в просторна баня, където до стената имаше голяма вана с лъвски крачета. Пусна водата и я остави да тече, докато достигна приятна температура. После кимна със задоволство.
	— Добре — рече тя. — Не бързай. Наслаждавай се. Нека водата отмие грижите ти.
	Докато ваната се пълнеше, измих зъбите си. Със сигурност не възнамерявах да използвам водата от кладенеца за друго, освен за тоалетната! Натопих се в топлата вода, облегнах се назад и се загледах във високия таван, но не можех да се отпусна. Бях доволна, че на прозореца на банята имаше решетки. Поне засега бях в безопасност. След като се изкъпах, с облекчение видях, че Паола и Анджелина са в градината и берат боб. Бяха достатъчно близо, ако се наложеше да ги извикам. Можеха също така да забележат, ако някой идва по пътя откъм селото. Облякох се, сложих речника в чантата си и излязох навън, за да им помогна.
	— Останалото ще съберем късно довечера — каза Паола. — Сега мисля, че трябва да отидем до управлението или онези грубияни ще дойдат да ни търсят. Дайте да приключим с това.
	Последвах ги в къщата. Паола свали престилката си и сложи шапката си, а после поехме нагоре по хълма.
	Когато пристигнахме на площада, там имаше тълпа от хора. Наобиколиха ни веднага щом ни забелязаха. Говореха твърде бързо, за да мога да разбера всичко, а и използваха местния тоскански диалект, но схванах най-важното. Истина ли е, че Джани е бил убит? Намерили са го в кладенеца на Паола? И тя не е чула нищо? Никакви викове за помощ? Кой би могъл да извърши подобно нещо?
	При последния въпрос хората се спогледаха.
	— Е, този Джани — обади се някаква жена, като се приближи още повече, сякаш не искаше думите й да бъдат чути извън малката група, насъбрана около нас. — Търсеше си белята. Съпругът ми го предупреди, когато онзи мъж разпитваше за него. Помните ли, че ви казах?
	Хората наоколо закимаха.
	— Ами когато продаваше онази грапа? Един господ знае откъде я беше взел. Със сигурност не беше местна.
	Върху лицата на селяните се четеше облекчение. Сякаш той не беше от тук. Смъртта му не засягаше никого в Сан Салваторе.
	— Трябва да отидем при карабинерите и да дадем показания — каза Паола.
	— Успех тогава — каза един мъж, който стоеше в края на насъбралата се тълпа. — Ако отидете в онази сграда, ще бъдете късметлии, ако излезете от там.
	Хората се изкискаха, но и се загледаха по посока на жълтеникавата постройка.
	— Не говори така пред синьорината — обади се друг. — Няма да разбере, че се шегуваш.
	— Кажи й, че всичко ще бъде наред, ако остави подобаващ подкуп — продължаваше първият.
	— Престани! — Възрастна жена, облечена в черно, се обърна към него и го избута силно. — Не трябва ли да се грижиш за магазина си, вместо да се намесваш с неща, които не са твоя работа?
	Мъжът се отдалечи. Паола ме хвана за ръка и ме поведе към отворената врата на полицейското управление.
	— Не му обръщай внимание. Този само създава проблеми — каза тя. — Той не е по-добра стока от Джани. Продаде част от контрабандната грапа в собствения си магазин. Твърдеше, че не знаел, че има нещо нередно в доставката.
	Изкачихме три стъпала и влязохме в тъмно помещение. Въздухът миришеше на застояло и на цигарен дим. Стаята, в която пристъпихме, беше осветена само от едно високо прозорче с решетки. Почувствах се така, сякаш съм влязла в затворническа килия. Погледнах разтревожено към Паола. Не изглеждаше притеснена.
	— Дойдохме да дадем показания. Хайде да приключваме с това. Чака ме много работа заради утрешния пазарен ден — каза тя.
	Един от полицаите, които видяхме тази сутрин, седеше зад бюрото.
	— А, пристигнахте, значи. Добре. Само ни разкажете истината и всичко ще бъде наред — отвърна той.
	— Естествено, че ще кажем истината, тъй като всъщност нямаме нищо за казване — каза Паола. — Нямам вина за това, че някой е решил да посрещне края си на територията на моя имот. Та ще ни дадете ли малко листове? А химикалки? Нямаме излишно време.
	Връчиха лист хартия на Паола и полицаят посочи къде да седне. Когато той подаде и на мен, аз поклатих глава.
	— Не мога да пиша на италиански. Дори не го говоря както трябва.
	В този момент реших, че за мен ще е по-добре, ако ме възприемат като чужденка, която почти нищо не разбира и поради тази причина не би могла да има каквото и да е общо с онова, което се случваше в Сан Салваторе.
	— Хубаво. — Офицерът взе една химикалка и ме погледна. — Откога сте в Сан Салваторе?
	— Пристигнах вчера — отговорих. — Никога не съм идвала тук преди. Никога до този момент не съм била в Италия. Не познавам никого в селото. Казаха ми, че синьора Росини дава стая под наем. Затова и отседнах при нея.
	— А защо сте дошли тук? — намръщи се той. — При нас няма забележителности. Нито известни църкви. Не е като в Сиена или Флоренция.
	Опитах се да измисля причина, която да не се отнася до баща ми или до войната, нещо безобидно. Като например че съм студентка по земеделие и пиша дипломна работа върху маслиновите насаждения. Но след това си помислих, че вероятно някой вече им е казал, че съм задавала въпроси за София Бартоли и баща ми. По-добре беше да им кажа истината. Нямах какво да крия, освен, разбира се, писмото в речника ми.
	— Баща ми е бил британски пилот. — Думите излязоха лесно от устата ми, тъй като вече ги бях изричала няколкократно. — Самолетът му е бил свален близо до това село. Исках да посетя мястото, тъй като той почина наскоро.
	— А — отговорът, изглежда, го задоволи, — разбирам. Този мъж, убития… Познавате ли го?
	— Пристигнах тук вчера — повторих аз. — Мисля, че той беше сред мъжете, които бяха много мили с мен и които разпитах за баща ми. Почерпиха ме с чаша вино тук, на площада. После се прибрах за вечеря при синьора Росини, а след това бях много уморена и съм заспала рано. Тази сутрин исках да се изкъпя, но нямаше вода. Затова помолих синьората да ми помогне, за да повдигнем капака на кладенеца, и тогава видяхме тялото. Това е всичко, което мога да кажа.
	— Много добре, синьорина — отвърна той.
	Забелязах как изражението му се успокои. Вече не бях заподозряна.
	— Свободна ли съм да си тръгна? — попитах.
	Той поклати глава.
	— Трябва да докладваме на детективите в Лука. От там ще изпратят инспектор и той ще проведе разследване за потвърждение на това, което ми казахте. Чиста формалност, нали разбирате, но докато той пристигне, трябва да останете тук.
	— А кога се очаква да дойде инспекторът? — попитах. — Трябва да се връщам в Англия.
	Мъжът вдигна изразително рамене.
	— Утре е събота, нали? Вероятно ще дойде утре, а може и да изчака до понеделник. Ще видим.
	Опитах да се успокоя и да си кажа, че няма нищо лошо, ако остана още два дни. Щях да бъда с Паола на сигурно място. После ръката ми се вкопчи в чантата, която държах. Дали някой не е видял как Джани пъха плика между решетките? В такъв случай какво биха направили, за да се доберат до него? _Трябваше да го запечатам и да го оставя в стаята ми_, помислих си. Но после се сетих, че никой не би могъл да влезе там, освен ако не разбие масивната врата.
	Вървях след Паола под ослепителното слънце.
	— С това приключихме, слава на Мадоната — каза тя. — Сега да минем към по-важните неща. Мисля, че трябва да отидем до месаря и да купим малко телешко за вечеря. Обичаш ли телешко?
	— Не мисля, че съм опитвала — отвърнах, но дори не бях сигурна какво значи думата.
	— Какво ядете в Англия? — възкликна Паола. — Само говеждо ли?
	— Не, също така агнешко, наденички, риба. И картофи. Винаги картофи. Никога паста.
	Тя ме погледна с дълбоко съжаление.
	— Ето защо си само кожа и кости — отбеляза. — Ще трябва да останеш с мен повечко време, за да мога да те охраня. Кой ще иска да се ожени за толкова кльощаво момиче?
	— Невинаги съм била такава — оправдах се аз. — Тази година бях доста болна.
	— А, това обяснява защо приличаш на ходещ скелет. Остани тук известно време, мила моя, и ще видиш какво ще сътворят слънцето и добрата храна за теб.
	Това беше доста съблазнително предложение. Точно сега не можех да измисля нищо по-добро от това да остана с Паола, да се науча да готвя и да бъда майчински обгрижвана от нея. Само дето един мъж бе убит и може би това имаше нещо общо с идването ми в Сан Салваторе. Той беше написал, че знае истината за София. Това означаваше ли, че някой друг също я знае и иска тя да остане скрита? Огледах се наоколо. По това време масите пред кръчмата на площада бяха празни. Единствените хора наблизо бяха домакините, които пазаруваха с кошници в ръце и малките деца, които тичаха след гълъбите, които пърхаха с крила и кръжаха наоколо, а после отново кацаха.
	Църковната камбана започна да бие. Мислех, че просто отброява часа, но тя продължи да кънти. Паола се прекръсти.
	— За обедната литургия е. Дванайсет часът е. Ела, трябва да побързаме, преди магазините да затворят за почивка. А и ако го изпуснем, този мързелив месар няма да отвори преди четири.
	Паола тръгна с широка крачка напред. Почти трябваше да тичам, за да я настигна. Купихме някакви малки и бледи на цвят парчета месо, което, както се досетих, вероятно беше телешкото. После в съседния магазин за деликатеси тя избра няколко вида салам измежду стотина, изложени на щанда, както и бяло сирене.
	— Сега се прибираме вкъщи, за да хапнем — каза тя, като кимаше със задоволство. — Ще ми помогнеш да напълним цветовете на тиквичките.
	Пристигнахме обратно в дома й.
	— Първо ще ги оберем и после ще ги пълним — нареди Паола.
	— Ще отида да оставя чантата си и започваме — отвърнах.
	Взех ключа и се запътих през градината към стаята ми. Вратата беше все така заключена и недокосвана. Въздъхнах с облекчение. Влязох вътре и се уверих, че и трите предмета си бяха все така в обувката ми. Когато отвън погледнах под прозореца, в меката пръст забелязах отпечатък от голям ботуш. Дали е бил там сутринта? Не знаех, но и да е бил, не бях убедена, че щях да го забележа. Дали не е отпечатъкът на Джани от миналата нощ? Спомних си обаче, че той беше доста леко облечен — тънка синя риза, разкопчана на врата, и тесен черен панталон. Със сигурност не носеше никакви тежки работни обувки. Това означаваше, че някой се беше опитал да надникне през прозореца, докато ни е нямало.


>	Глава 21
>	Хюго

	_Декември 1944_
	Кракът на Хюго определено вървеше към подобрение. Той все още не можеше да прехвърля тежестта си върху него, но поне пулсиращата болка беше намаляла и треската не се появи повече. На сутринта се насили да се изправи и се опита да походи с патерицата. Слънцето светеше през пролуките на разрушения каменен зид, но когато излезе навън, се спря и ахна от изненада. Долу в ниското всичко беше потънало в бяла мъгла. Само върхът на църковната камбанария се издигаше над нея, а в далечината се виждаха високи планински хребети. Това беше идеалният момент за разузнаване, тъй като беше наясно, че никой от долу не може да го забележи. Земята беше замръзнала и той се придвижваше внимателно около руините и се оглеждаше за нещо, което би могло да му бъде от полза. Намери съд за готвене, още една лъжица и за негова радост, някаква консерва. Нямаше представа какво съдържаше, тъй като етикетът не се четеше, но това го окуражи да продължи да търси. Забеляза един ботуш, който се подаваше изпод купчина камъни. Другият може би беше наблизо. София би могла да ги изтъргува срещу нещо полезно за нея. Използва цялата си сила, за да отмести камъните настрани, но отскочи ужасен, когато видя, че ботушът е прикрепен към нечий крак. Беше забравил, че съюзниците бяха обстрелвали германска бойна позиция. Със сигурност наоколо имаше затрупани и други тела. Тази мисъл уби детинското му въодушевление да открива неща.
	Отнесе намерените съкровища в скривалището си и се захвана да майстори капан за гълъби. Идеята му беше проста — пръчка, която да придържа чекмеджето, измъкнато от отломките, част от парашутното въже, привързано към долния край на пръчката, с което ще я дръпне, когато гълъбът влезе вътре, за да кълве трохичките, оставени от Хюго. Докато режеше въжето, си спомни, че София беше поискала коприната, за да ушие долни дрехи. Тъй като тя му беше донесла завивка и той не се нуждаеше повече от парашута, наряза го на парчета и се усмихна, като си представи радостта й, когато ги види.
	Заложи капана и разпръсна трохи по земята, после се прибра в скривалището си. Сега трябваше само да чака. Сутринта отмина. Опитваше се да не мърда и да не вдига шум. На два пъти някакъв гълъб запърха наблизо, а после кацна на една греда, но отлетя. Най-сетне се приземи близо до капана. Пристъпи напред, като издаваше гърлени звуци. За миг Хюго се поколеба, възхитен от окраската на перата му, но бързо прогони тази мисъл от главата си. София имаше нужда от месо, а той можеше да й го осигури. Гълъбът се пъхна под чекмеджето и започна да кълве трохите. Той дръпна въжето и пръчката отскочи. Чекмеджето се захлупи с трясък, като хвана птицата в капан. Всичко беше проработило точно както се беше надявал.
	Хюго допълзя до мястото, повдигна чекмеджето, колкото да пъхне ръката си вътре, и сграбчи гълъба. Птицата пърхаше с крила и се бореше, но той изви врата й и главата й клюмна неподвижно. Гледаше я и осъзна, че за първи път убива нещо с голи ръце. Когато беше малък, беше наблюдавал как във фермите из околността убиват прасета и кокошки. Като пилот на бомбардировач, със сигурност бе убивал, пускайки бомбите над конвои и железопътни линии, но беше отдалече и без да вижда жертвите. Сега беше различно. Беше потресен от това колко лесно отне живот. Но при мисълта за София и изражението й, когато види гълъба, ужасът му се разсея. За първи път той можеше да й даде нещо.
	Това го накара да си представи отново и колко ще се зарадва на коприната от парашута. Двоен подарък. Почувства се безумно щастлив. Отпусна се изтощен и се опита да си спомни какво беше подарявал на Бренда. Беше ли развълнувана? В началото на тяхната връзка, когато бяха влюбени, той беше нарисувал портрета й. Беше й харесало. Но след това? Изпита болезнен срам, когато осъзна, че подаръците му са били твърде обикновени и направени без чувство — скъп парфюм, чифт копринени чорапи.
	Вината за отчуждението им беше колкото нейна, толкова и негова.
	_След войната ще й се реванширам. И на малкия Теди също_ — помисли си. — _Ами София?_ — сякаш някой прошепна тези думи в главата му. — _Никога повече да не я видя? Глупости_ — каза си. — _Не може да си влюбен в София. Тя е прекрасна и мила, помогна ти, когато имаше нужда, но ти я познаваш едва от около две седмици. А и си слаб и болен. Доста обичайно е мъжете да се влюбват в медицинските сестри, които ги обгрижват…_
	Успя да се освободи от мислите за София, докато тя не дойде същата вечер. Когато й даде подаръците, лицето й се озари от такава радост, че той усети как сърцето му се стапя. Сякаш е било замръзнало и потънало в лед задълго и сега се е завърнало младо и отворено към света, удивено от красотата му, и изпълнено с надежда за бъдещето.
	— Гълъб! — възкликна тя. — Как го хвана?
	— Лесно, наистина. Заложих капан. Гълъбът просто дойде и изяде примамката. — Той се усмихна. — Да се надяваме, че има братя и сестри.
	— Мога да приготвя вкусна яхния от него. Или супа — каза София. — Синът ми Ренцо изглежда толкова слаб напоследък. Гърлото му е все така възпалено и кашлицата не минава. Това ще му се отрази добре. На теб също.
	— Не. Запази птицата за Ренцо и за бабата, както и за теб. Това е подарък.
	— Глупости — отвърна тя. — Всички ще споделим този дар.
	После тя започна да гали с пръсти парчетата от парашута.
	— Толкова е мек. Истински лукс. Ще си направя най-хубавата фуста и бельо от него. — София вдигна плата пред лицето си, като се усмихваше. — Жалко, че няма как да видиш резултата, когато привърша с изработката на дрехите.
	София определено флиртуваше с поглед.
	— Да не говорим, че ще ти е доста студено само с тях — отбеляза Хюго и тя се разсмя.
	— И това е вярно. — После се замисли. — Може би ще мога да разменя част от тази коприна срещу стоки, от които се нуждаем. Знам, че Бернардини имат скрити съдове със зехтин в мазето си. Джина Бернардини обича хубавите вещи… — Замълча за миг и вдигна поглед към Хюго. — Какво мислиш?
	— Биха се досетили, че коприната е от парашут, както и че съм тук.
	— Но ако им кажа, че съм намерила парашута в гората?
	— Сигурно знаят, че има човек, който се укрива в околността. Някой ще подшушне на германците и те ще дойдат да ме търсят.
	Тя въздъхна.
	— Прав си. Това е риск, който не бива да поемам. — После лицето й отново светна. — Но когато швабите най-сетне се махнат и дойдат съюзниците, ние все още ще си разменяме стоки, затова ще запазя част от коприната, за всеки случай.
	Хюго привърши полентата и тапенадата, които му беше донесла, и й подаде кърпата, в която бяха увити. Тя я сгъна, после го погледна и каза:
	— Ти мислиш ли постоянно за жена си, както аз мисля за моя Гуидо?
	— Не — отвърна той. — Боя се, че не толкова често. Не достатъчно често.
	— Не си ли щастлив в брака си?
	— Не особено. Предполагам, че сме твърде различни. Запознахме се, когато бяхме студенти във Флоренция. Вероятно никога нямаше да я срещна в Англия. Аз произхождам от благородническо семейство, а нейното е от средната класа, ако може така да се каже. Баща й работеше в банка. Банков чиновник. Няма нищо лошо в това, но просто пътищата ни никога нямаше да се пресекат. И двамата споделяхме страст към изкуството. Тя беше привлекателна. Имаше хубави крака. Обичаше да се забавлява, да излиза да танцува и да пие вино. Предполагам, че бяхме просто двама чужденци, които се привличат взаимно повече, защото са в непозната страна. — Хюго спря за миг и я погледна. Искаше му се да може да го разбере. — Мислех си, че в края на нашето пребиваване във Флоренция ще се разделим и всеки ще поеме по пътя си, но бяхме млади и неопитни. Когато Бренда ми съобщи, че е бременна, постъпих, както се очакваше — ожених се за нея. Известно време живяхме в Лондон. Аз рисувах и работех в една галерия. Бебето се роди и всичко беше добре.
	— А после? — попита тя. — Нещо обърка ли се?
	— После здравето на баща ми се влоши. Той беше обгазен по време на Първата световна война. Обади ми се и каза, че има нужда от мен в замъка „Лангли“, защото не може повече да управлява имението. Така заведох Бренда и детето в огромната къща в провинцията. На нея не й се понрави. Беше твърде далече от светлините на града, от градския начин на живот и забавленията. А и не успя да се спогоди с баща ми.
	— И какво ще се случи, когато се прибереш у дома?
	— Не знам — отвърна той. — Ще видим.
	— Поне обича изкуството. Това е хубаво — каза София. — Разкажи ми за твоето изкуство и за следването си. Иска ми се да науча повече за това.
	— Не сега. Трябва да поспиш. Върви си у дома.
	— Но искам да чуя за изкуството — възрази София. — Ние живеем на място, родило велики творци. Микеланджело, Леонардо, Фра Анджелико, Ботичели.
	Хюго беше поразен. Питаше се дали някое момиче от фермите в Англия би могло да назове имената на английските художници.
	— Ти се интересуваш от изкуство?
	Тя вдигна рамене.
	— Техните творби са навсякъде из катедралите ни. Била съм веднъж на ученическа екскурзия във Флоренция преди войната. Не можех да повярвам, че човешка ръка е сътворила нещо толкова красиво. Ами скулптурите? Виждал ли си Давид на Микеланджело? Монахините ни забраняваха да го гледаме, защото бил гол. Но той е прекрасен, нали?
	— Значи, ти все пак си погледнала? — разсмя се Хюго.
	Жената се усмихна засрамено.
	— Аз само изучавах великото изкуство. Това не е грях. Рисуваш ли голи тела?
	Той отново се разсмя.
	— Опасявам се, че не. Хората в пейзажите ми си бяха съвсем облечени.
	— Много ми се иска да мога да видя картините ти — каза тя. — Ако ти намеря хартия и бои, би могъл да нарисуваш пейзажа наоколо. Тук е много красиво, нали?
	— Така е — съгласи се Хюго. — Но картонът и боите са най-малките ни грижи сега. — Той взе ръката й и тя не я отдръпна. — Наистина трябва да тръгваш. Ако не спиш достатъчно, ще се разболееш.
	— Бабата ми каза, че съм започнала да ставам мързелива, защото не се будя преди седем — каза тя. — Тя винаги става в пет. Навремето е било така. Тя е на осемдесет и една и все още иска да работи на полето. Напоследък постоянно ме кара да ходим да събираме ряпата и казва, че се чувства безполезна, ако само си седи у дома и не върши нищо.
	— Ряпата готова ли е за вадене?
	— Скоро ще бъде. Преди Коледа. Това е добре. Може би ще успея да я разменя срещу разни неща, които ще ни трябват за празниците. Толкова е странно. В минали години по това време всички вече приготвяхме печивата. Сега за празника ще има само сладкиш от кестени, ако имаме късмет. Без сушени плодове, без сметана и без масло. Вероятно няма да има и никакво месо. Бедно Рождество.
	— Да се надяваме, че това ще е последният такъв празник, преди германците да бъдат окончателно победени.
	София се прекръсти.
	— От твоята уста, в Божиите уши — рече тя.


>	Глава 22
>	Джоана

	_Юни 1973_
	_Лесно е да си обясня отпечатъка от ботуша_ — мислех си. — _Очевидно двамата полицаи са искали да огледат местопрестъплението за оставени следи. Може би са снели отпечатъци от прозореца ми. Но също така е възможно някой да е наблюдавал къщата и да ме е видял, че излизам._ Озърнах се наоколо и за мое облекчение, чух гласа на Паола, която молеше Анджелина да й донесе купа. Побързах да отида при нея, а малко по-късно тя вече ми показваше как да избера подходящите цветове на тиквичките и как да ги откъсвам, така че стъблото да остане непокътнато. След това отряза малко артишок, изрови няколко репички от земята и избра два зрели домата. После се спря при лехите с подправки и набра различни листа, които ми бяха непознати. Когато ми ги подаде, усетих наситената им миризма. Запътихме се обратно към къщата. Аз постоянно се озъртах да видя дали не ни наблюдават отнякъде. Докато вървяхме, Паола бъбреше с Анджелина и й разказваше за срещата ни с полицаите и с хората от селото.
	— Видя ли, права бях — обади се Анджелина. — Казах ти, че Джани се е забъркал в някакви незаконни дела. Обичаше да си играе с опасностите. Затова са го убили.
	— Но защо са избрали моя кладенец? Ето това искам да разбера — отвърна Паола. — Защо не са го причакали до къщата му? Тя е по-отдалечена и е по-малко вероятно да бъдат забелязани сред дърветата.
	— Може да ги е видял, да се е опитал да им избяга и се е наложило да го убият на момента. — Анджелина вдигна рамене. — Дай да се захващаме с приготовлението на храната, мамо. Гладна съм, а съм сигурна, че и синьорина Джоана също.
	— Слагай масата и нарежи хляба — разпореди Паола, докато вървеше пред нас, и влезе в хладното кухненско помещение. — Също така извади салама и сиренето и измий репичките. А сега наблюдавай как пълним цветовете на тиквичките, Джоана — обърна се тя към мен.
	Паола сложи малко бяло сирене в една купа, наряза и добави някакви подправки, от които разпознах само ментата, и настърга лимонена кора отгоре. После взе една лъжица и внимателно напъха сместа във всеки от цветовете.
	Загреба един черпак от тумбестия съд със зехтина и запали газта под тигана.
	— А сега тестото — каза тя.
	Счупи едно яйце в брашно, разбърка сместа и добави вода. После взе един тиквен цвят и го натопи в панировката. Когато зехтинът се загря, тя сложи цвета в тигана, като повтори същото с останалите. Обръщаше ги един по един, а после ги вадеше от цвъртящото олио, когато станеха златисти и хрупкави.
	— Довечера ще направим същото и с артишока — рече Паола. — Трябва да ядем това, докато е още топло.
	Седнахме на масата. Подадоха ми хляб и нарязани, и поръсени със зехтин, и балсамов оцет домати. Опитах от панираните цветове.
	— Много е вкусно — казах.
	Искаше ми се речниковият ми запас от хвалебствени думи на италиански да беше по-богат.
	Известно време се хранехме, без да разговаряме, докато плачът на бебето не накара Анджелина да скочи на крака и да хукне към него.
	— Спа цели три часа след последното си хранене. Това е добре, нали, мамо?
	— Определено расте и става все по-силна — отговори майка й. — Сега можем да сме спокойни за нея.
	За десерт имаше кайсии.
	— А сега малка сиеста, преди да берем зеленчуците и да ги натоварим в количката за утре — каза Паола. — Предполагам, че и ти си уморена, мила моя.
	Мисълта, че ще остана сама, докато Паола и Анджелина спят, не ми се понрави.
	— Не съвсем — отвърнах. — Мисля, че ще поседна на сянка на верандата и ще почета.
	— Както решиш. Аз имам нужда да поспя.


	Отидох на предната тераса и седнах на пейката на сянка. Беше тихо и прохладно. Пчелите жужаха около жасмина. Врабчетата чирикаха и се валяха в прахта. В далечината чух магарешки рев. Но не можех нито да чета, нито да се отпусна. Постоянно вдигах поглед от книгата и се вторачвах по посока на пътеката, която водеше към селото. Опитвах се да си обясня и подредя нещата, които знаех до момента. Сякаш никой от Сан Салваторе не беше виждал баща ми, нито пък беше чувал за него. А ето че Джани се бе опитал да остане насаме с мен, за да ми каже нещо важно, нещо, което беше държал в тайна и което представляваше опасност за живота му.
	После тази история с хубавото момченце, което баща ми беше скрил така, че само той и София можели да намерят. Но единственият син тук беше Ренцо, а той не помнеше да е бил укриван, нито пък да е виждал баща ми. Освен това беше на такава възраст, че нямаше как да бъде дете на татко. Запитах се дали пък София не е пазила в тайна бременността си. Това било ли е възможно в толкова малко село и с тези любопитни съседи наоколо? По онова време Ренцо е бил само на три години и може би не е забелязал, че майка му е наедряла. Но на другите жени това няма как да е убягнало. И сега идваше най-неразрешимият въпрос: ако баща ми е бил в околността достатъчно дълго, че да се влюби, а може би и да създаде дете, къде за бога, се е укривал? В къщата на София? Но Ренцо каза, че при тях е бил разквартируван немски войник. Значи, невъзможно е да се е крил там. Нещо липсваше в пъзела. В действителност най-логичното за мен беше да се махна от това място колкото се може по-скоро. Ако София Бартоли е избягала с някакъв германец и по този начин е разбила сърцето на баща ми, не бих искала да научавам нищо повече за нея.


	Следобедът премина, без нещо необичайно да се случи. Паола се събуди от дрямката си и отидохме в градината да берем зеленчуци. Още преди залез-слънце бяхме подредили дървените щайги с плодове и зеленчуци на една платформа, готови за пазарния ден утре. Гледах претоварената количка и се питах дали нямаше да се наложи да я теглим нагоре по хълма. Струваше ми се непосилно да се справим с това. Оставихме я на сянка отстрани къщата.
	— Утре сутринта Карло ще дойде за нея — каза Паола. — Сега да отиваме да ядем!
	Тази вечер най-напред на масата поднесоха кръгли, бели и лъскави топки сирене, които се наричаха моцарела, заедно с резени домат и пресен босилек. После дойде ред на пържения артишок. Стори ми се малко жилав и не толкова вкусен като тиквените цветове. Но основното ястие — телешки пържоли във винен сос — беше направо божествено.
	След това си поприказвахме, докато най-сетне събрах кураж да се прибера в моята стая. Не ми се искаше да моля Паола да ме придружи, но я попитах:
	— Нали не смяташ, че сме в опасност? Все пак човек беше убит точно до стаята ми.
	Паола поклати глава и се усмихна.
	— Ти си в безопасност, малката ми. Нямаш нищо общо с този мъж. Нито пък аз. Краят му е тъжен, но най-вероятно той има вина за стореното му. Не се тревожи.
	После сложи ръка на рамото ми и ме изпрати. Влязох и заключих вратата отвътре. Дори и така ми беше трудно да заспя. Представях си как някой намира начин да махне решетките на прозореца, провира ръка, която държи пистолет, и ме застрелва, докато спя. Затворих капаците и прозореца, макар и да беше горещо, и в крайна сметка заспах в задушната стая.
	Събудих се от викове и скочих. Сърцето ми биеше лудо. Не се беше развиделило напълно. Главата ми пулсираше, сякаш бях прекалила с виното. Отворих вратата и видях, че причината за тази суматоха беше мъжът, пристигнал с трактора си, към който се опитваше да закачи платформата със стоката на Паола. Тя крещеше всевъзможни напътствия и усилено ръкомахаше. Облякох се набързо и отидох при тях.
	— Събудихме ли те, малката ми? — каза Паола. — Много съжалявам. Трябваше да те оставя да поспиш и да дойдеш по-късно. Сега трябва да отида до селото и да подредя сергията си. Оставила съм ти кафе и хляб на масата. Ако искаш да се присъединиш, ела, когато пожелаеш. Банята е на твое разположение, а ако имаш нужда от нещо, Анджелина скоро ще бъде будна.
	Сетих се, че не бях заключила вратата на стаята си, затова хукнах натам. Нищо не беше докосвано. Взех чантичката с тоалетните принадлежности, хавлията, както и чистите дрехи за деня и този път заключих вратата, преди да отида в къщата. Изкъпах се и закусих. Анджелина се появи, докато си хапвах. Сънено разтъркваше очи.
	— Не е лесно да си майка — каза тя. — Бебето плаче и иска да яде на всеки два часа през цялата нощ. Добре си направила, че си се фокусирала върху кариерата и не си се омъжила. Ще ми се да бях учила по-упорито и да не бях позволявала на Марио да ми завърти главата. — Замълча за миг и усмивка, изпълнена с копнеж, се появи на лицето й. — Но той е толкова красив.
	— Сигурно ти липсва много, докато е далеч от теб.
	Тя кимна.
	— Разбира се. Той го прави заради нас. За да можем да спестим малко пари и да започнем някакъв малък бизнес. Моля се този ден да дойде по-скоро.
	— Ти си късметлийка, че имаш майка, която може да ти помага.
	— Да, макар на моменти да ме командва и да ми казва как да се грижа за детето. Тя е малко старомодна, нали разбираш? Не приема модерните начини за отглеждане, описани в книгите.
	— Но е тук, при теб — отвърнах й. — Моята майка така ми липсва. Тя беше мила и прекрасна. Като Паола. Грижеше се страхотно за мен и баща ми.
	— Нямаш ли братя и сестри?
	Поклатих глава.
	— Майка ми е била над четиресетгодишна, когато съм се родила. И за двамата ми родители е било късен брак. Никога не е предполагала, че ще може да има дете, и е била изненадана, когато е забременяла с мен. Казваше ми, че съм нейното малко чудо.
	— Аз съм имала брат — каза Анджелина. — Но той е починал, когато е бил бебе. Разболял се е от болест, която се нарича полиомиелит, чувала ли си за нея? Толкова е тъжно. Животът е пълен с болка, нали? Майка ми все още плаче за него и баща ми.
	— Така е — съгласих се. — Животът е пълен с тъга. Но ти си имаш твоето бебе и то ще те прави щастлива.
	— Да, ако не искаше да яде през цялата нощ — отвърна Анджелина и двете се засмяхме.
	— Обещах на майка ти, че ще отида до площада, за да й помогна — казах аз.


	Малко след това потеглих нагоре по хълма. Беше свежо утро. От запад се появиха няколко бели облака — може би времето щеше да се развали. По пътеката не срещнах никого и трябва да призная, че преминах през тунела почти тичешком. Но когато стигнах площада в селото, той вече беше изпълнен с глъчка в този ранен час. Паола се беше развихрила на сергията и изглеждаше доволна да ме види.
	— А, ето те — каза тя. — Имам задача за теб. Кошницата с кайсии трябва да бъде напълнена отново. Също донеси и още домати. И моля те, босилекът не трябва да е изложен на слънце, защото ще увехне.
	Изпълних поръчките.
	— Обещах да занеса магданоз в кръчмата — съобщи след малко Паола.
	— Ще го направя вместо теб — изявих желание аз.
	Тя поклати глава.
	— Не, по-добре е аз да отида. Трябва да разбера от какво ще имат нужда за празника утре.
	— Празник?
	Тя се усмихна.
	— Утре е Corpus Christi, Тяло Христово. Има голяма процесия, а после и тържество тук на площада. Всеки носи храна. Сигурна съм, че ще ти хареса.
	Паола отиде по нейните задачи. Бях леко притеснена, че няма да мога да разбера клиентите, но в продължение на няколко минути не се появи никой. Тъкмо премествах касетката с домати, така че да не са на слънце, когато видях сянката на приближаващ се човек. Вдигнах поглед и срещу мен беше Ренцо.
	— О, това си ти — каза той на английски. — Защо си още тук?
	— Засега нямам право да си тръгна — отвърнах.
	— Това не е ли щандът на Паола? — учуди се той. — Къде е тя?
	— Отиде да занесе магданоз в кръчмата — поясних аз. — Мога ли да помогна с нещо?
	— Предполагам, че да. Трябват ми всичките ти домати, както и босилекът, и лукът. А имаш ли чесън? Имам нужда от много чесън.
	— Явно си доста гладен — опитах да се пошегувам аз.
	— Утре е празникът — отвърна ми той сериозно. — Баща ми традиционно гощава всичките си работници. Ще пече агне на шиш, а аз отговарям за салатите и пастата.
	— Много работници ли има? — попитах.
	— Има много земя — поясни Ренцо. — Маслинови насаждения, лозя и маслинова преса. Той е заможен човек.
	— И ти ще го наследиш някой ден? — попитах. — Нямаш ли братя и сестри?
	— Баща ми никога не се е женил — каза той. — Каза ми, че момичето, което е обичал, не е имало чувства към него, а той не е искал никоя друга. Подобна истинска любов заслужава възхищение, не мислиш ли?
	— Да, навярно си прав — колебливо отвърнах аз. — Но не бих избрала да съм сама цял живот, ако не мога да бъда с човека, когото обичам. — Изненадах се от собствените си думи. Това означаваше ли, че бях готова да продължа след случката с Ейдриън и че се виждаше светлина в тунела? Вторачих се в Ренцо. — Значи, когато решиш да се жениш, ще трябва да си избереш момиче, което ще иска да живее тук. В противен случай Козимо ще остане сам.
	Изражението на лицето му беше неразгадаемо за мен.
	— Да — отвърна той. — Бъдещата ми жена ще трябва да дели живота си с мен тук. Това може би няма да е лесно. Кой би искал да се откъсне от всичко и да заживее в провинцията?
	— Тук е много красиво — възразих.
	— Може би.
	— Но ти си имал мечта да станеш готвач — продължих аз. — Отказал си се от нея, за да се грижиш за осиновителя си. Това е похвално. Аз толкова съжалявам, че бях оставила баща ми сам.
	— Баща ти е мъртъв?
	— Да. Почина преди месец. Затова съм тук сега, защото исках да разбера какво се е случило с него по време на войната.
	— В такъв случай съжалявам, че не можахме да ти помогнем — каза той с малко по-мил тон.
	Прекъснахме разговора си, тъй като някакъв човек се приближи до сергията.
	— Извинявай — казах на Ренцо. — Трябва да се погрижа за този клиент на Паола. Надявам се да успея да го разбера. Местният диалект е доста труден за мен.
	Мъжът беше облечен в лек костюм и имаше впечатляващи черни мустаци.
	— Вие сте синьорина Лангли, нали? — попита той.
	— Да, синьор.
	— Бихте ли дошли с мен? Аз съм инспектор Дотели от Криминалната полиция в Лука. Трябва да ви задам няколко въпроса във връзка със смъртта на Джани Мартинели.


>	Глава 23
>	Джоана

	_Юни 1973_
	Опитах се да скрия тревогата си.
	— Но аз вече дадох показания — възразих аз.
	Макар че с моя италиански това, което всъщност отговорих, беше: „Казах на мъжа онова, което видях“.
	Инспекторът направи жест с ръце.
	— Това е само формалност — поясни той. — Ще дойдете с мен в полицейския участък.
	— Но аз отговарям за този щанд на синьора Росини — казах. — Не мога да тръгна, преди да се е върнала.
	— Този мъж ще ви замести — каза инспекторът, като посочи Ренцо.
	— Той е важен клиент и купуваше зеленчуци за празника утре. — Усетих как лицето ми стана яркочервено от срам. — Не бих могла да го задържам тук. — Бях нервна и италианският ме препъваше още повече сега. — Не знам как да отговоря на въпросите ви. Говоря съвсем малко италиански. Аз съм само туристка от Англия.
	— Но вие разговаряхте с този мъж. Видях ви.
	Инспекторът размаха обвинително пръст. Определено използваше ръцете си твърде много по време на разговор.
	— Това е така, защото той знае английски. Работил е в Лондон. — В такъв случай ще ви придружи, за да превежда — заключи инспекторът.
	— Имам задължения, за които трябва да се погрижа — отвърна студено Ренцо. — Нямам време.
	— Това не е молба. Това е полицейска заповед. Няма да отнеме много време. — Полицаят вдигна поглед. — А, ето я и дамата, връща се при щанда си. Чудесно. Елате с мен.
	Паола приближаваше с бързи крачки към нас, а лицето й изразяваше готовност за битка.
	— Какво е това? Какво става тук? — попита тя.
	— Това е инспекторът от Лука. Иска да ми зададе някои въпроси.
	— Разказахме на карабинерите всичко, което знаем — каза Паола. — Тази млада дама е чужденка. Тя не може да ви помогне и аз не искам да я разстройвате.
	— Тя няма да има никакви неприятности, ако отговори на въпросите ми и каже истината. Елате, последвайте ме. И без това е събота и бих искал да приключа с тази история колкото се може по-скоро, както и вие, надявам се.
	При тези думи той ме хвана за лакътя и буквално ме повлече през площада към общинската сграда. Обърнах се назад към Ренцо. Той говореше с Паола. Предполагам, че уговаряше стоката, която бе поискал преди това. Тръгна след нас по посока на тъмния портал и в движение продължаваше да дава указания на Паола. Инспекторът едва забележимо направи знак с ръка към младия комисар от Жандармерията да стане от бюрото и зае мястото му.
	— Ти ще останеш, за да водиш записки — каза той на полицая, който се канеше да се измъкне от стаята. — Донеси стол за дамата, а ти можеш да седнеш на бюрото до мен.
	Комисарят се върна със стол и зае място до инспектора, като изглеждаше силно смутен. Ренцо нямаше къде да седне и застана до мен. Сега не бях просто притеснена, бях уплашена. Забелязах презрението, с което ме гледаше Ренцо. Ами ако умишлено преведеше отговорите ми погрешно, така че да изглеждам виновна за убийството на Джани? Сърцето ми щеше да се пръсне.
	— И така — започна инспекторът. — Кажете ми името, адреса си и причината за посещението ви.
	Погледнах нагоре към Ренцо, като исках да ги оставя с впечатлението, че не разбирам дори тези простички въпроси. Бавно издекламирах името и адреса си.
	— Дойдох тук, защото баща ми е бил пилот от Британската армия. Самолетът му е бил свален наблизо по време на войната и исках да видя мястото със собствените си очи.
	Ренцо преведе думите ми. Инспекторът кимна.
	— Кога пристигнахте в града?
	— Преди два дни.
	Имах чувството, че съм тук от доста по-отдавна.
	— Вие ли намерихте тялото на Джани Мартинели?
	— Синьора Росини и аз заедно открихме трупа — отвърнах. — Аз спя в малката постройка в дъното на градината. Водата, която ползвам, идва от кладенеца, който се намира зад стаята ми. Исках да се изкъпя, но нямаше вода. Отидох да потърся Паола, за да разбера какво става. Двете с нея повдигнахме тежкия капак на кладенеца и видяхме тялото. Ужасно се изплашихме и изпищяхме.
	Инспекторът изслуша превода, после хвърли поглед към младия агент, който записваше. Погледна и към мен.
	— А след това какво направихте?
	— Изпратихме дъщерята на синьора Росини да извика карабинерите. Те дойдоха и извадиха тялото от кладенеца. Не беше лесно. Главата му беше потопена във водата. Беше кошмарно.
	— Когато извадиха тялото, разпознахте ли го?
	— Да — отвърнах. — Бях го видяла предишната вечер.
	— А, значи, го познавате?
	— Не го познавам. Той беше един от мъжете, които седяха около масата на площада. Попитах ги дали си спомнят баща ми, но никой от тях не знаеше нищо.
	— И това е всичко?
	— Да — отвърнах. — Това е единственият път, когато видях този мъж.
	По лицето на инспектора се появи неприятна усмивчица.
	— Аз чух нещо различно — каза той. — Чух, че Джани е бил силно заинтересуван от вас. Флиртувал е дори. Предложил е да ви покаже фермата си.
	Лицето на Ренцо също изразяваше объркване, докато ми превеждаше.
	— Той просто се държеше приятелски с мен — възразих. — Казах на мъжете, че бих искала да разгледам околността, и този Джани предложи да ми покаже как прави сирене.
	— Как прави сирене? Така ли му казват сега? — инспекторът погледна към младия полицай и се ухили.
	Моето смущение прерасна в гняв.
	— Инспекторе, както вече казах, на масата имаше много хора. Те се смееха и ми заявиха, че трябва да внимавам с Джани, така че бях наясно, че вероятно не може да му се има доверие. Когато той предложи да ме изпрати до къщи, му отказах. За щастие, друг мъж, на име Алберто, ме придружи, тъй като пътят за дома му минаваше в близост до фермата на Паола.
	— Значи, тогава за последно сте видели Джани?
	— Това е единственият път, когато го видях.
	Последва продължително мълчание, а инспекторът се взираше в мен.
	— Кажете ми, синьорина Лангли, във вашата страна нормално ли е само момиче да отиде на маса, пълна с мъже, и да пие вино с тях? Това приемливо поведение ли е?
	— Първо, аз не съм момиче. Аз съм жена на двайсет и пет години и всеки момент ще взема изпита си пред адвокатската колегия — отвърнах аз. Стори ми се, че забелязах едва доловима реакция при изричането на думата „адвокатска“. — И второ, исках да науча нещо за баща ми и се чувствах извън всякаква опасност, когато отидох при хората на площада. Приех чашата вино, защото щеше да бъде грубо от моя страна да им откажа.
	— И после?
	— После се прибрах вкъщи. Вече ви казах, че мъж, който се казва Алберто, предложи да ме придружи, тъй като и без това трябваше да мине близо до къщата, където съм отседнала. Приех предложението му, защото вече се стъмваше. Той дойде с мен до входната врата. Благодарих му и се прибрах за вечерята със сеньора Росини и дъщеря й. След това си легнах. Това е всичко, което мога да ви кажа.
	— И не сте чули нищо след това? Един човек е бил убит, бил е бутнат в кладенец и вие не сте чули нищо? Намирам това за странно. Почти невероятно.
	— Бях пила вино — отвърнах. — Не съм свикнала да пия и предполагам, че съм спала много дълбоко.
	Инспекторът издаде звук, който приличаше едновременно на кашлица и смях.
	— Знаете ли какво мисля? — каза той. — Мисля, че Джани е бил привлечен от вас. Млада дама от далечен град и доста различна от местните момичета. Чул е за лондонските жени и разпуснатите им нрави. Искал е да ви отбележи като завоевание. През нощта е дошъл в стаята ви. Може би е бил малко по-настойчив. Вие сте се отбранявали. Ударили сте го с камък и той е паднал в безсъзнание. После, уплашена от това, което сте сторили, сте скрили тялото му в кладенеца.
	— Това е нелепо — казах аз и погледнах към Ренцо, като очаквах превода му. — Първо, не съм толкова силна, че да ударя мъж като Джани по главата, ако той вече ме е нападнал.
	— Добре, нека приемем, че сте успели да го отблъснете. Впечатляващо за порядъчна млада жена. Той се е спънал, паднал е назад и е ударил главата си в камък. Не става дума за убийство, а за самоотбрана. Разбираемо е. А и съдебният състав ще разбере, че сте защитавали честта си.
	Инспекторът замълча отново.
	— Но не е истина — казах аз. — И как бих могла да повдигна тялото и да го хвърля в кладенеца? Казах ви, че не можах дори капака му да отместя сама.
	— Извикали сте синьората на помощ. — Той размаха пръст срещу мен. — Заедно сте избутали бедния човек в кладенеца, където се е удавил.
	Докато Ренцо превеждаше, аз си поех въздух, като се опитвах да запазя спокойствие и да не губя самообладание.
	— Ако действително бях сторила онова, което твърдите, и бях захвърлила тялото в кладенеца, щях ли на сутринта да съобщя на синьора Паола, че нямам вода, за да се изкъпя? Щяхме ли да преместим заедно капака, да открием тялото и да известим карабинерите? Не. Щях да си мълча. Щях да напусна Сан Салваторе, да хвана първия влак за Англия и докато някой намереше тялото, щях отдавна да съм избягала.
	Инспекторът слушаше превода на моята тирада. Докато говорех, осъзнах, че ръкомахам точно както правеха местните хора. Забелязах как изражението на Ренцо внезапно се промени. Той се намеси:
	— Не мога повече да губя времето си тук, инспекторе. Имам работа. Моля да ме извините. Повече от ясно е, че тази млада жена не е убила Джани.
	— Тогава защо — прекъсна го инспекторът — намерихме отпечатъците й върху един голям камък в близост до кладенеца? Отговорете ми.
	— Мога да ви отговоря — казах аз, без да изчакам Ренцо да преведе. — Камъкът беше върху капака. Сложих го на земята и след това се опитах да повдигна капака на кладенеца.
	— Аха, значи, все пак говорите италиански — не се отказваше инспекторът.
	— Не достатъчно добре, за да мога да изразя това, което искам — отвърнах. — А и не разбирам, когато някой говори прекалено бързо.
	— Ще оставим всичко за другата седмица — обърна се инспекторът към младия комисар. — Не съм убеден, че тя е невинна. Ще трябва също така да разпитам и синьора Росини. Тя би могла да се окаже съучастник. Но ако е виновна, ще успея да изтръгна признание. Необходимо е да направим повече проверки и да разпитаме повече свидетели. Местопрестъплението ще бъде огледано отново за следи и отпечатъци.
	После насочи поглед към мен.
	— Ще проявя човечност към вас, госпожице. Няма да ви отвеждам в затвора в Лука. Ще можете да останете в селото, докато разнищим престъплението. Но нямате право да го напускате, разбирате ли?
	Кимнах.
	— Много добре. Сега можете да си вървите — и той ни отпрати с жест.
	Когато излязох от тъмната сграда и се озовах на ярката слънчева светлина, някой ме сграбчи за китката. Изохках и се опитах да се освободя от нападателя си. Оказа се Ренцо. Погледът му беше изпълнен с ярост.
	— Откъде взе този пръстен? — изсъска той. — Влизала си в дома ми?
	Погледнах към ръката си.
	— Това е моят пръстен с печат — отвърнах. — С герба на семейството ми. Баща ми ми го подари за двайсет и първия ми рожден ден.
	— Не, грешиш — настояваше Ренцо. — Това е моят фамилен герб. На моето семейство. Баща ти сигурно го е откраднал, когато е бил тук.
	— Пълни глупости! — изкрещях аз. В гласа ми звучаха страх и гняв едновременно. — Виж герба. Изобразява грифон. Същия герб можеш да видиш над входа на замъка „Лангли“. Той се предава в семейството ни от хиляда и шестстотната година.
	На лицето на Ренцо се изписа несигурност.
	— Но аз имам същия пръстен у дома. Принадлежал е на мъж и е бил намерен сред вещите на майка ми. Козимо ми обясни, че е дошъл от семейството на биологичния ми баща. От фамилията Бартоли. Каза ми, че трябва да се гордея с това, че произхождам от благородническо семейство.
	— В такъв случай греши. — В този момент осъзнах, че Козимо не знаеше истината, не знаеше нищо за баща ми. Бях толкова въодушевена сега. Току-що получих неоспоримо доказателство, че баща ми е бил тук и че е познавал София. Погледнах лицето на Ренцо, по което се четеше объркване. — Мисля, че баща ми е дал този пръстен на твоята майка, защото е искал да засвидетелства обичта си към нея. Сега поне знаем, че той е бил тук и че е познавал майка ти. Сигурен ли си, че не си го спомняш? Англичанин със светла коса и сини очи? Слаб като мен?
	Той поклати глава.
	— Никога не съм го виждал. Кое те кара да мислиш, че е познавал майка ми?
	— Пръстенът доказва това, не смяташ ли? А аз намерих писмо, което баща ми е написал до нея. Любовно писмо. В него той казва, че веднага щом свърши войната, ще дойде да я вземе от тук. Щял е да се ожени за нея. — За миг замълчах. Емоциите ми бяха твърде силни. — Писмото му е било върнато неотворено. Печатът върху него гласеше: „Лицето не е открито на този адрес“. През всичките тези години го е пазил скрито в една кутийка.
	— Заминала е с германеца — каза Ренцо. — Избрала е да не дочака баща ти.
	Кимнах. Сълзите ми напираха. Стояхме на ярката слънчева светлина и се гледахме.
	— В такъв случай и двамата с баща ти сме били изоставени.


>	Глава 24
>	Джоана

	_Юни 1973_
	Вдигнахме глави, когато чухме гласа на Паола.
	— Доматите ви, синьор Бартоли. Имате ли количка, за да ги превозите?
	— Ще изпратя някой от работниците да ги вземе по-късно — каза Ренцо. — Но ще платя сега. Дръжте ги далече от слънцето, моля.
	Той извади портфейла си и й подаде няколко банкноти. Паола засия.
	— Много сте щедър.
	Обърнах се към Ренцо.
	— Благодаря ти за превода. Нямаше да се справя без твоята помощ.
	— Не се тревожи — отвърна той. — Сигурен съм, че полицаите знаят, че си напълно невинна за това престъпление. Понякога тези мъже изпитват удоволствие да демонстрират властта си. А може би инспекторът просто е мързелив и се е хванал за най-удобния заподозрян. Но аз ще говоря с Козимо и той ще съдейства за освобождаването ти. Баща ми има много голямо влияние тук.
	— Защо според теб този мъж беше убит? — попитах аз.
	Ренцо сви рамене.
	— Мога да се сетя за няколко причини. Той се беше събрал с неподходящите хора. Пъхаше си носа навсякъде и е възможно да е подочул неща, които не е трябвало да узнава. Може дори да е прибягнал до изнудване. Няма да се учудя, ако е било така.
	Казах си, че трябва да си държа устата затворена, но въпреки това продължих.
	— Разбрах също така, че е искал да построи собствена преса за маслини. Възможно ли е някой да е искал да попречи на плановете му?
	Ренцо поклати глава.
	— Това е поредната велика идея на Джани, която никога нямаше да види бял свят. Всички знаят, че пресата на Козимо е най-съвременната и ефикасната в цялата околия. Защо някой трябва да строи друга? Особено човек като Джани, който, без съмнение, би свършил работата през куп за грош и би направил калпаво съоръжение. Изграденото от него щеше постоянно да се разваля, дори и да беше успял да намери първоначалния капитал, който да бъде вложен в начинанието. — Внезапно Ренцо сбърчи чело. — Трябва да се връщам на работа. Вече съм закъснял. Може би ще се видим на празника утре? Трябва да дойдеш. Мисля, че ще ти хареса. Много е различно от всичко, което ти познаваш.
	Той се усмихна, след което се запъти по неговите си дела.
	Загледах се след него. _Толкова привлекателен мъж_, помислих си. После си припомних, че е осиновеното дете на Козимо. Твърде възможно е да знае кой е убил Джани. Ако Козимо е искал да попречи на изграждането на нова преса за маслини, със сигурност е разполагал с много мъже, които да се погрижат за това… включително и син. _Не бива да забравям, че би могло Ренцо да има пръст в убийството._
	Отидох при сергията на Паола. Ренцо се беше спрял да говори с някакви мъже в далечния край на площада. _Навярно смъртта на Джани нямаше нищо общо с пресата за маслини_, размишлявах аз. Той се беше опитал да поговори насаме с мен. Искал е да ми каже истината за войната, за София. Беше пъхнал плика между решетките на прозореца ми. И някой го беше проследил и после убил. Нещо се е случило тук по време на войната. Нещо, което имаше връзка с кръвта и германските пари.
	Останах на щанда с Паола през целия ден, а след това й помогнах да приберем щайгите с малкото останали зеленчуци. Тя изглеждаше доволна.
	— Благодарение на Козимо и Ренцо почти всичко е продадено. Сега няма да се налага да ядем само зеленчукова супа цяла седмица!
	Прибрахме се заедно вкъщи. Странно наистина, но действително се чувствах, сякаш се прибирам у дома.
	— Какъв глупак е този инспектор! — подхвана тя. — Но такива са понякога полицаите по тези места. Не искат да се задълбават в нещо, което им се е сторило твърде заплетено и сложно, затова биха приписали престъпление на най-невинния човек. Вероятно е наясно, че Джани се беше забъркал в незаконни неща, но без съмнение, иска да стои далеч от каквито и да било мафиотски истории. Но не се тревожи. Нищо няма да излезе от това. Скоро ще можеш да си тръгнеш, уверявам те. Междувременно ще те науча как да готвиш вкусна италианска храна, така че бъдещият ти съпруг да е доволен.
	Независимо от обстоятелствата, тези думи на Паола ме накараха да се засмея.


	— Паола, разкажи ми за войната — помолих я предпазливо. — Имало ли е някакви скандални истории в селото? Хора, които са помагали на германците?
	— Нали ти казах, че не бях тук — отвърна ми. — Върнах се, след като германците си бяха заминали. Разбира се, чувала съм какви ли не ужасяващи истории. За изнасилени млади момичета. За цели села, избити по подозрение, че хората са помагали на партизаните.
	— Кои точно са били партизаните? — попитах.
	— Смели мъже, които са се били срещу окупаторите — каза ми тя. — Не са били истинска голяма организация, а само малки независими групи, които са действали по местата, където са живеели. Някои от тях са били фашисти, други комунисти, трети са били бивши войници, а четвърти — просто добри хора, които са искали да помогнат войната да бъде спечелена. Нападали са камионите на германците и са взривявали железопътните линии. Постъпвали са много смело и много от тях са заплатили с живота си.
	— Тук имало ли е партизанска група?
	— Да. Докато някой не ги е предал. Германците са ги избили. По това време Козимо е бил съвсем млад мъж. Той е бил един от партизаните. Имал е късмет. Немският куршум само го е одраскал. Но е трябвало да лежи сред труповете на другарите си и да се преструва на мъртъв, докато войниците обикаляли наоколо с щиковете си. Когато на другия ден успял да се добере до дома си, бил целият в кръв, съсипан от мъка. Късмет е, че германците не са избили цялото село, както се е случвало на други места.
	— В Сан Салваторе знаело ли се е кои са били партизани? — попитах аз. — Мъжете не са ли пазели в тайна делата си?
	— Разбира се, че са се крили. Но хората въпреки това са знаели. Партизаните са разчитали на фермерите да ги укриват, когато се е налагало, да ги нахранят, когато са били далеч от домовете си. Понякога те носели като отличителен знак малка звезда, за да знаят селяните, че са тези, за които се представят. Така че, да, знаело се е.
	_Хората са знаели кои са партизани_, помислих си. И някой от местните е издал тези момчета на германците. Защо? Кой е имал изгода да направи подобно нещо? А може би е ставало дума някой да бъде освободен срещу тази информация. Мислех си за мъжете, които седяха около масата на площада, и се питах как да изкопча от тях онова, което знаят за случилото се по време на войната.
	Най-сетне стигнахме до фермата и подредихме празните касетки, след което Паола се отдаде на следобедната си дрямка. Аз също исках да поспя, но бях твърде напрегната. Така че отидох да правя компания на Анджелина, която се занимаваше с бебето.
	— Искаш ли да го подържиш? — попита тя внезапно. — Ето.
	И детето се озова в ръцете ми. Почувствах мъничкото топло телце, което беше изненадващо тежко. _Колко е съвършена_, помислих си. Перфектен мъничък човек. Малките черни очички на момиченцето се бяха вторачили с любопитство в мен.
	— Здравей — заговорих й аз. — Не се познаваме, нали?
	Стори ми се, че долових лека усмивка на бебешкото личице.
	— Прекрасна е — промълвих.
	— Да, нали? Най-прекрасното бебе на света — каза Анджелина. — Когато се роди преждевременно, ми казаха, че може и да не оживее. Но аз се молих за нея. Умолявах света Ана и Божията майка и те чуха молбите ми. Виж я сега. Наддава непрекъснато благодарение на добрата ми кърма. Когато Марио се завърне, ще бъде толкова щастлив.
	Гледах мъничкото същество в ръцете ми. Клепките му се притваряха, скоро щеше да заспи. _Нямаше как да се справя с това сама_, помислих си. За да отглеждаш дете, имаш нужда от някой като Марио, който да се прибере у дома и да му се радва. И баба, която да се грижи за майката и бебето.
	Същата вечер Паола каза, че е изморена и че ще хапнем нещо малко за вечеря. Тя разбърка яйца и ги запържи заедно с останалите от пазара зеленчуци — лук, тиквички и зелен боб. Беше изненадващо вкусно.
	— Мисля да си легна рано — каза тя, след като завършихме вечерята със сирене и плодове. — Утре ще бъде натоварен ден. Първо е месата в осем, след това ще има процесия, а после и самият празник. Ще дойдеш ли?
	— О, да. Разбира се. Бих искала да видя всичко.
	— Твоята вяра е различна от нашата, нали? — каза Паола.
	Не ми се искаше да признавам, че не принадлежа към никоя вяра.
	— Възпитана съм да почитам Англиканската църква — отвърнах. — Но това е без значение.
	— Чувала съм, че в Англия хората не са особено религиозни. Също така, че не почитате и не се молите на светците. Това вярно ли е?
	— Така е — отговорих.
	Тя ме погледна съжалително.
	— Но как тогава ще бъдат чути молбите ви, ако не се уповавате на светците? Бог е твърде зает, за да може да се погрижи за всичко сам.
	Помислих си колко мило и простичко звучеше това. След това си спомних за малкия медальон с панделката, който намерих в кутията. Някой му го беше дал, може би София. Питах се кой ли светец беше изобразен на него. За баща ми, който беше типичен англичанин, изглеждаше толкова невероятно да носи медальон, завързан на връвчица. _Трябва да я е обичал много_, помислих си. Спомних си картините, рисувани от него преди войната. Толкова ярки и изпълнени с жизнерадост. И внезапно осъзнах, че животът за него е приключил, когато писмото му е било върнато неотворено. Питах се колко ли още опита е направил, за да я открие, докато в крайна сметка се е отказал и се е оженил за моята майка, която му се е сторила сигурна и надеждна.


>	Глава 25
>	Хюго

	_Декември 1944_
	Времето стана влажно, студено и мрачно. В продължение на няколко дни Хюго се беше сгушил в скривалището си, докато дъжд и суграшица се сипеха наоколо. София дойде през нощта. Косата й беше залепнала за челото, а дрехите й бяха подгизнали.
	— Недей да идваш, когато вали така. Ще се справя, уверявам те. А ти може да се разболееш от пневмония, ако се простудиш лошо — умоляваше я Хюго.
	— Аз съм силна, Уго. Свикнала съм на тежък живот. Не се тревожи за мен — отвърна тя.
	— Но как ще обясниш мокрите си дрехи? Баба ти ще се усъмни. — Тя вече не може да се изкачва по стълбите. Суша си дрехите в килера — усмихна се София дяволито. — Не се тревожи.
	Но Хюго се тревожеше. Една нощ бурята беше толкова силна, че София не дойде. Гръмотевици раздираха околността. Светкавици озаряваха небето. Той седеше сравнително сух под частта от парашута, която беше запазил, и се притесняваше за София. Ами ако беше тръгнала насам и я беше поразила мълния? Ако клон от дърво беше паднал върху й? Започна да усеща и глад. Откакто беше укрепнал, апетитът му бе нараснал. Осъзна жестоката истина, че ако нещо се случеше със София, той щеше да умре от глад, освен ако не съумееше да улови още птици. Но идеята да се храни със сурово месо беше така отблъскваща, че я отхвърли на мига.
	_Трябва да започна да се уча да ходя_ — помисли си. — _Трябва да свиквам да използвам крака си. Утре сутрин ще опитам._
	Но на следващата сутрин дъждът все така се изливаше като из ведро, докато подът наоколо не заприлича на малко езеро. Хюго се бе свил, унил и нещастен, в ъгъла, а дъждът барабанеше по олтара над главата му. _Нека да погледнем реалистично на нещата_ — разсъждаваше той. — _Шансовете ми да избягам са почти нулеви. Германците все още са навсякъде. Съюзниците няма да се опитат да ги изтласкат на север към планините преди пролетта. И дори и да успея да се промъкна някак до пътя, никога не бих могъл да избягам и да се скрия, ако враговете ме забележат._
	Но не можеше просто да се откаже и да се предаде. Като британски офицер, беше длъжен да направи всичко необходимо, за да се върне в ескадрилата си. И докато имаше надежда, че ще види София отново, тази искрица щеше да го държи. До следобеда дъждът беше спрял. Слънцето се показа и езерото на пода започна да се изпарява. Хюго изпълзя от скривалището си и разпъна парашута да съхне. Като по чудо, овчата кожа и одеялото не бяха много мокри. След това внимателно се промъкна покрай локвите и застана навън, като се наслаждаваше на слънчевите лъчи, които галеха лицето му. Над някои от хълмовете все още бяха надвиснали облаци и той забеляза, че сняг покриваше повечето от планинските върхове наоколо.
	Навън, на мократа площадка пред параклиса, той се опита да се раздвижи, като прехвърли тежестта върху ранения си крак. Извика от болка. Кракът му щеше да се подвие, ако не носеше шината. Дотук с идеята за бягство. Подпъхна клона, пригоден за патерица, под мишницата си и закуцука към варела с дъждовна вода, където пи до насита и изми лицето си. _Баня_ — размечта се. — _Дълга, гореща вана._ Представи си банята в имението „Лангли“ с ваната с лъвски лапи, пълна с вода, от която се вдига пара. _Никога вече няма да приемам нещо за даденост_, реши той.
	Мислите му бяха прекъснати от шума на двигател, който идваше откъм пътя в ниското. Няколко военни камиона, от тук малки като детски играчки, си проправяха път на север. Той инстинктивно се скри зад една полуразрушена стена. После ушите му доловиха нещо друго — дълбоко и пулсиращо бучене от самолетен двигател. Не беше германски самолет. Не беше и британски. Идваше от юг. _Американски бомбардировач_, предположи. Машината се сниши и той успя да види как американската звезда светеше на слънцето. Беше точно над германския конвой. После чу бомбата. И още една. Трясъкът се усети и на хълма, на който стоеше той. Чу и последващите експлозии от взрива на резервоарите на камионите. С ноздрите си усети пушека от огнената топка. Самолетът отлетя, а от конвоя останаха само пламъци. Осъзна, че дори тук войната беше наблизо, но в същото време се окуражи от мисълта, че съюзниците изтласкват германците на север. Навярно войната беше към края си.
	Докато се прибираше към скривалището, забеляза перце на пода — от гълъба, който беше убил. Наведе се и го взе. Беше красиво синкавосиво перо с опалови отблясъци по краищата. Отново усети жал за това, че беше убил толкова прекрасно и безобидно създание. Пъхна перцето в джоба на якето си и закуцука из параклиса.


	Вечерта пооправи леглото си и се запита дали София ще дойде. Гладът беше започнал да го мъчи и той почти не можеше да мисли за нищо друго. Мечтаеше си за печено говеждо и йоркширски пудинг, за агнешки пържоли и пай с месо. Сети се за консервата, която беше намерил сред развалините, и се замисли дали би могъл да я отвори с ножа си. Искаше да я даде на София, но тя бе толкова въодушевена от гълъба и коприната от парашута, че реши да запази тази изненада за друг ден. Обърна консервата в ръка, после я остави на земята — само щеше да повреди острието на ножа си. Ами ако беше нещо, което не ставаше за ядене в суров вид? Например доматена паста? Тя със сигурност щеше да дойде днес и може би щеше да донесе малко от яхнията с гълъб.
	Но не дойде. Той стоя нащрек през по-голямата част от нощта и се ослушваше за всякакви звуци, но нищо не се движеше. Само леките въздишки на вятъра, който шумолеше в дърветата и храстите, достигаха до него. Две нощи без нея. Сигурно нещо се беше случило. Умът му трескаво си представяше различни сценарии — германците са се върнали и са я отвлекли. Ударил я е гръм в бурята. Разболяла се е тежко и лежи на смъртен одър. Той започна да се моли, както никога досега. „Боже, не ме интересува какво ще стане с мен. Само закриляй нея.“ После за всеки случай отправи още една подобна молитва към Светата Дева.


	Трябва да се беше унесъл, защото дочу името си някак отдалеч. Отвори очи и я видя да стои на портала. Силуетът й се очертаваше на ярката слънчева светлина.
	— Света Дево! — възкликна. — Колко много вода! Имаш късмет, че не си се удавил.
	И тя се приближи до него.
	— Бедничкият ми Уго. Толкова съжалявам, че те оставих сам за толкова дълго време. В нощта на бурята беше невъзможно да се измъкна.
	— Разбирам — отвърна Хюго. — Не исках да рискуваш да излизаш в такава буря.
	— Щях да дойда — продължи тя, — но синът ми е болен. Имаше висока температура. Искаше да спя при него и се плашеше от гръмотевиците. Стоя буден, вкопчен в мен през цялата нощ. А вчера треската се влоши. Наложи се да извикаме лекар. Докторът каза, че сливиците му са възпалени и трябва да ги махнат.
	Хюго не разбра за какво говори тя, докато не му обясни с жест.
	— Аха, сливиците — каза той.
	— Но разбира се, няма как да стигнем до болницата. Няма никакъв превоз. Затова докторът му даде един от онези антибиотици с надеждата да се оправи.
	— Има ли някакво подобрение?
	Тя кимна.
	— Спа, свит до мен, през цялата нощ. Бедното дете беше потънало в пот. Тази сутрин беше отпаднал, но треската я нямаше. Слава на светците.
	— Без съмнение, си разговаряла със свети Влас.
	Хюго се опита да я разсмее, но тя се смръщи.
	— Никога не се шегувай със светците, Уго. Те са тези, които се застъпват за нас пред Бог. И да, молих се на свети Влас.
	— Извинявай. Не съм искал да се подигравам. Исках само да се усмихнеш — каза Хюго. — Не бива да идваш през деня. Вчера на пътя долу в ниското имаше германци.
	— Видяхме ги. Американците ги бомбардираха. Беше добре, нали? Нашите партизани също са издебнали в засада един от камионите на швабите и са им прерязали гърлата.
	— Не се ли страхуваш, че германците ще отмъстят за подобни акции? — попита той.
	— Как биха могли да узнаят от кое село са дошли партизаните? Може да са английски или американски войници, нападнали ги изневиделица.
	— Няма значение. Не бива да рискуваш да идваш тук през деня. Ами ако те видят?
	— Но те ме видяха — заяви тя. — Бенито каза, че след дъжда е намерил още гъби. Фунги ди боско, горски гъби, любимите ни. Отвърнах, че веднага ще изляза да потърся и аз. Взех кошницата и тръгнах. Баба е с Ренцо, който вече спи спокойно. Колко хубаво би било, ако открия гъби. Би означавало, че ще имам причина да излизам през деня. Още едно мъничко чудо. Обикновено толкова късно през декември изобщо не се намират. Но дъждовете не бяха особено студени до този момент, а и все още не е падала слана. Ако мога да намеря още мъничко, ще се завърна в селото като героиня. И ще приготвя гъбена супа за следващия път. Но преди това…
	София се пресегна и извади от кошницата купа, покрита с дебело парче плат. Постави я на пейката пред него.
	— Виж какво имам за теб днес! Направих толкова вкусна супа с част от гълъба.
	— Част? Разделила си гълъба?
	Той се вторачи в нея невярващо и си спомни колко лека беше мъртвата птица.
	— Запазих достатъчно, за да приготвя супата, и дадох останалото на синьора Гучи в замяна на малко зехтин и брашно. Така ще мога да направя паста, разбира се, не хубава паста с яйца, но все пак пичи с брашно, зехтин и вода. По-добре е от нищо, нали? Ние, италианците, не издържаме дълго без паста.
	Тя се разсмя. Хюго се сети за консервата.
	— А аз намерих още нещо мъничко за теб. Открих го сред развалините. Не знам точно какво е, но все пак е някаква храна.
	София взе кутията с благоговение, сякаш й бе оказана огромна чест.
	— Благодаря ти, Уго. Ще бъде изненада, когато я отворим.
	— Ще отида и ще потърся, може би има и други — отвърна той. — Само дето не се придвижвам много лесно сред камънаците.
	— Разбира се. Трябва да внимаваш да не паднеш и да не се нараниш отново. През новата година може би ще си достатъчно здрав, за да можеш да избягаш и да се присъединиш към съюзниците в похода им на север.
	— Надявам се.
	София го гледаше с тъжни очи и той усети, че и тя не искаше да се разделя с него.
	— Бих искал да те нарисувам — внезапно каза той.
	Тя се усмихна засрамено.
	— Да ме нарисуваш?
	— Да. Уви, нямам бои и платно. Но ще направя скица, така че, когато се върна у дома, да си припомням всеки детайл.
	— Имаш ли лист?
	— Имам празната кутия от цигарите. Ще я отворя и ще рисувам от вътрешната страна на капака.
	— О, свършил си цигарите. Наистина съжалявам.
	— Трябва да ги откажа. Никак не е добре за здравето ми. Сега седни там на пейката.
	София направи каквото я бе помолил и го погледна срамежливо. Той взе молива си и започна да нанася щрихите. Изглеждаше много смутена, но в същото време погледът й флиртуваше и беше поласкана от вниманието към нея и честта, която й се оказваше.
	— Разкажи ми за великите художници. Говори ми за изкуство — помоли го. — Бих искала да науча нещо повече.
	— Ти ми разкажи за картините, които си видяла навремето във Флоренция.
	Тя сбърчи замислено чело.
	— Разбира се, видях Микеланджело. Най-великия. Като скулптор и като художник. Неговият Давид е съвсем като истински. Очакваш всеки момент да помръдне. И Леонардо с неговата Мадона… светлината и красотата, с които е озарена.
	— Щастлива си, че живееш тук. В Тоскана и Умбрия можеш да намериш картини от великите майстори в най-обикновени църкви. В Арецо, Кортона и Сиена, а дори и в съвсем малките градове има творби на Перуджино и Джото. Всяка една от тях е шедьовър.
	Хюго беше изненадан от отчаянието, което помрачи лицето й.
	— Ако все още са там. Чухме, че германците са плячкосали всичко, което са успели. Биха отмъкнали дори фреските, ако можеха да намерят начин да изкъртят стените.
	— Ще победим и ще ги накараме да върнат всичко — отвърна той твърде уверено, макар и сам да не си вярваше.
	— Може ли да погледна?
	— Не, това е само груба скица.
	— Все пак ми се иска да я видя. — Тя посегна да сграбчи рисунката, а той задържа китката й. И двамата се смееха. — Толкова си лош. Не искаш да ми доставиш поне това малко удоволствие.
	Боричкането го възбуди. _Едно малко удоволствие_, помисли си той и представата за София в прегръдките му за миг проблесна в главата му. Побърза да разсее видението.
	— Щом толкова настояваш.
	Тя взе цигарената кутия от ръцете му и огледа критично рисунката.
	— Така ли изглеждам? — попита.
	— Да.
	— Доста си ме разкрасил.
	— Не — поправи я той и за миг лицето й се сви. — Нарисувал съм те красива, защото такава те виждам.


>	Глава 26
>	Джоана

	_Юни 1973_
	На другия ден се събудих от силен и нестихващ камбанен звън, който идваше от близката църква. Камбаните в селата наоколо също се обаждаха. Беше празничният ден. Паола ми беше обяснила, че е един от най-светите дни в годината. Corpus Christi. Почитаха тялото и кръвта Христови. В този ден децата вземат първото си причастие. Станах и се приготвих да отида до къщата, за да се изкъпя и да си измия зъбите. Огледах около вратата и прозореца, но не видях следи от стъпки. Може би нападателите на Джани не знаеха, че той е пъхнал плик през решетките в стаята ми. В селото беше известно, че не съм от тук и не знам нищо. Веднага щом получа разрешение, ще се прибера у дома и всичко ще бъде наред.
	Или поне така се надявах. По време на празника нямаше да се отдалечавам от Паола. Изкъпах се и облякох най-представителната си рокля, която имаше нужда да бъде изгладена. После взех медальона и привързах панделката около китката си. След това отидох в кухнята за закуска, но не намерих никого. От Паола нямаше и следа. Доста се разтревожих. Тя знаеше, че денят е важен, и допусках, че ще е станала рано. Досега не се бях качвала на втория етаж на къщата. Поколебах се дали да не отида да проверя.
	Бях стигнала до средата на стълбището, когато Паола се появи. Беше облякла най-хубавите си дрехи за специални случаи. Носеше червена пола, бяла дантелена блуза и черен шал с ресни върху раменете си. Когато ме видя, се сепна.
	— Имаш ли нужда от нещо, малката ми?
	— Само исках да проверя дали си добре и дали не си се успала — отвърнах.
	— Не, разбира се, че не съм. Не и в ден като този. Просто подготовката ми отне малко повече време. Това е типичната носия за нашия край. Подходяща е за днешния празник. Преди е принадлежала на майка ми.
	Казах на Паола, че изглежда прекрасно, а тя се усмихна.
	— Значи, си готова за църква?
	Не смеех да попитам за закуска, макар че стомахът ми се бунтуваше.
	— Няма ли да пием кафе преди това?
	— Преди службата? О, не. Светото причастие се взема на гладно. От полунощ нататък не се яде нищо. Не правите ли така в Англия?
	— Мисля, че не.
	Посърнах при мисълта, че няма да хапна нищо толкова време.
	Паола неодобрително поклати глава и викна нагоре към стълбите:
	— Анджелина, побързай! Нали не искаш да седим на задните редове, откъдето няма да се вижда нищо?
	Анджелина се появи. Тя също изглеждаше прекрасно в най-обикновена рокля на цветя, с шал, покрил раменете й. В едната си ръка носеше бебето, а в другата държеше огромна чанта. Бебето беше облечено в бяла дантелена рокличка, а на главата имаше нежна шапчица, също от дантела. То спеше и в съня си изглеждаше като прекрасна порцеланова кукла.
	— Нека да ти помогна — казах аз и взех чантата от ръцете й.
	— Благодаря ти — усмихна се тя. — Толкова много неща за толкова малко човече. Шал, в случай че й стане студено. Резервна дрешка, ако изцапа тази, с която е облечена. И пелени. Толкова много пелени.
	Тръгнахме, като вървяхме една до друга по прашния път. Утрото беше свежо и ветровито. Паола придържаше шала към раменете си да не излети.
	— Небето не ми харесва — обади се тя. — Надявам се да не ни донесе дъжд. Метеорологът съобщи по радиото за дъжд днес, но какво ли знае той? Той си стои в една стаичка във Флоренция. Ще се помоля на света Клара времето да остане хубаво. Тя винаги помага в такива случаи.
	— Кажи ми, синьора Росини — подхванах аз, като вдигнах нагоре китката си, — кой е този светец на медальона?
	Паола задържа ръката ми, за да погледне изображението по-добре.
	— Мисля, че това е света Рита — отвърна тя. — Тя е добра в изцелението, особено на рани. Откъде намери това?
	— Беше сред нещата на баща ми — казах.
	— Значи, баща ти е бил ранен?
	— Много тежко. Самолетът му е бил свален. Той е успял да се спаси благодарение на парашута си, но кракът му е бил засегнат. Накуцваше до края на живота си.
	Наложи се да обясня последното изречение с жестове, тъй като не знаех думата.
	— Значи, света Рита го е излекувала. — Паола доби доволно изражение. — А баща ти е бил истински вярващ.
	— Не съвсем. Смятам, че някой му е дал медальона.
	Паола ми хвърли изпитателен поглед.
	— Мислиш, че София Бартоли му го е дала?
	— Вярвам, че е така.
	— Беше мила и добра жена, така си я спомням. Жалко, че в крайна сметка се посрами и предаде селото, като избяга с германец.
	_Ами ако не е тръгнала по собствено желание?_ — помислих си. Но един от мъжете каза, че е била забелязана с някакъв германец да се качва посред нощ в един от военните камиони. Били са само двамата. Не е имало никакъв въоръжен ескорт.
	Когато пристигнахме на площада, видях наредените дълги маси. Сградите бяха украсени със знамена, а от църквата се спускаха редици от малки флагчета. Камбаните ехтяха все така силно и беше невъзможно да разговаряме. От всички страни към отворените църковни порти се стичаха хора. Мъжете се чувстваха сковано в тъмните си костюми с бели колосани яки. Жените бяха облечени празнично, някои бяха с носии, подобни на тази на Паола, а тъмните им блестящи коси бяха събрани на кок. Издокараните дечица се отскубваха от ръцете на родителите си, които всячески се опитваха да ги държат здраво.
	Когато достигнахме вратата на катедралата, из тълпата се понесе шепот:
	— Отец Филипо! Отец Филипо!
	Спряхме и се обърнахме. Възрастен слабичък мъж в черно свещеническо расо изкачваше стълбите, придържан от двама едри мъже.
	— Радвам се да ви видя, отче! Бог да ви благослови!
	Хората го поздравяваха, а тълпата се отдръпваше, за да му направи път да мине.
	Паола се усмихваше и кимаше.
	— Предишният ни свещеник — поясни тя. — Беше нашата сила и упование по време на войната. Казват, че успял да се противопостави на германците и да запази селото ни. Толкова мъничък на ръст, а такъв духовен гигант!
	— Оттеглил ли се е от активно служене?
	— О, да. Преди години имаше сериозни здравословни проблеми и сега живее недалеч от тук, в дом за свещеници, които вече не са на служба. Толкова е хубаво, че може да бъде с нас на този празничен ден. Без него нямаше да е същото.
	Тълпата ни повлече към вътрешността на църквата. Докато се приближавахме, Паола покри главата и раменете си с шала. Видях, че и останалите жени бяха сторили същото, и се почувствах не на място. Добре, че бяхме встрани и бях скрита зад една от колоните. Когато всички седнаха, влезе процесията — момченца в тъмни костюми и момиченца в бели рокли и воали, приличащи на миниатюрни булки.
	— Предстои им да получат първо причастие — прошепна Паола. — Не изглеждат ли като малки ангели? Нямам търпение Марчела да порасне и да получи своето първо причастие.
	В края на процесията вървяха момчетата, които помагаха на свещениците, а след тях и самите свещеници, облечени в богато украсени брокатени одежди. Месата започна. Всички започнаха да пеят псалмите. Голяма звукова вълна заля църквата. Помислих си колко различно беше всичко това от слабо посещаваните и рехави служби у дома в Англия. Имаше молитви и проповед, след което дойде време и за тържествената част на службата. Прикадиха с тамян. Наситеният му мирис се разпръсна над паството. Свещеникът пееше с нисък глас. Камбаните биеха. След това едно по едно децата отидоха, за да получат първото си причастие. После останалите богомолци запристъпваха един след друг към олтара. Ритуалът продължаваше сякаш безкрайно дълго. Бях прималяла от глад. _Те поне получават нафора_, помислих си аз.
	Точно когато реших, че всичко е приключило, децата бяха поканени да се върнат отново при олтара, за да бъдат официално представени на паството. Отец Филипо беше подкрепен от помощниците си, за да изкачи стъпалата и да даде благословия на децата и на останалите богомолци. Хората подеха нов химн. Свещениците, момчетата, които им асистираха, и децата, които получиха първото си причастие, вече излизаха навън. Най-сетне можехме да ги последваме. С радост установих, че върху масите пред църквата бяха наредени сладкиши и кафе. Търпеливо изчаквах реда си, докато Паола бъбреше с други жени наоколо и бързаше да ме представи.
	— Отец Филипо ще остане ли, или ще се оттегли в резиденцията си? — попитах аз.
	— Ще остане поне за процесията — каза Паола. — Виж, донесоха стол за него.
	Докато слушах проповедта, която се четеше на неразбираем за мен език, ми хрумна нещо. Отец Филипо е бил свещеник на това паство по време на войната и е чувал много изповеди. Може би София му е разказала за британския пилот. Трябваше да измисля как да поговоря с него.
	Но веднага след като бяхме изпили по чаша кафе и хапнали парче сладкиш, пристигна градската група. Музикантите бяха облечени в средновековни костюми и гордо крачеха по площада, предшествани от знаменосци, които развяваха огромни флагове. Тълпата ахна. Хората набързо приключиха със сладкишите и оправиха облеклото си, като нямаха търпение да се присъединят към шествието. Оркестърът замлъкна и застана мирно. Само барабаните продължаваха да поддържат ритъма. _Там-тарам-тарам та-там._ Ехото отекна откъм високите сгради. Децата, които бяха получили първото причастие, се откъснаха от семействата си и се подредиха в две редици, като момчетата и момичетата застанаха един до друг, което определено не се понрави на някои от момченцата. Те стояха и чакаха търпеливо зад оркестъра.
	Всички бяха изпълнени с очакване. Тръбачите допряха инструментите до устните си. Проехтя силен звук и откъм църквата се появиха момчетата помощници в техните червено-бели одежди. Две от тях люлееха месингови топки, прикрепени към дълги вериги, от които се разнасяше аромат на тамян. Зад тях носеха отец Филипо върху нещо подобно на стол носилка, последван от четирима мъже, които държаха огромен брокатен покров над главата на действащия свещеник, който от своя страна държеше украсен златен предмет. Не можех да преценя какво е това, но Паола се прекръсти, така че реших, че е някаква религиозна реликва.
	Всички те заеха местата си зад момчетата помощници. После тромпетите проехтяха наново, оркестърът засвири и процесията тръгна. Забелязах нещо странно. Няколко души накараха множеството да спре. След това разбрах защо — група мъже приближиха с маршова стъпка, като държаха нависоко древни бойни брадви и кръстове. Бяха облечени в бели роби с островърхи качулки, които скриваха лицата им. Видът им ме изплаши. Приличаха на куклуксклановци. Погледнах към Паола.
	— Братството на свети Джорджо — каза тя. — Религиозно общество, съставено от по-видните мъже тук. Чест е да бъдеш поканен в него.
	Забелязах, че белите им туники имаха звезда на гърдите. Звезда с много лъчи.
	Докато процесията се придвижваше тържествено под бавния ритъм на барабаните, хората от селото я следваха. Ние се смесихме с останалите жени. С много бавна крачка минавахме през Сан Салваторе. Докато вървяхме, имах време да мисля. Звездата с множеството лъчи беше изобразена на значката, която ми бе оставил Джани. Да не би да искаше да ми каже, че някой много високопоставен местен мъж някак е бил въвлечен в кръвопролитие? Погледнах към хората с качулки. Кой от тях криеше нещо?
	Вървяхме надолу през селището, докато стигнахме до пътя, покрай който имаше кипариси, след това продължихме по една пътека през полята и подминахме няколко ферми, преди отново да се върнем към центъра. Небето, което беше свежо и ясно досега, започна да се заоблачава. Вятърът се усилваше, което затрудняваше носенето на покрова. Свещеникът едва удържаше дрехите си.
	— Моля се да не вали — обади се Паола. — След две седмици ясно слънце, Бог със сигурност не иска да ни прати дъжд точно днес.
	Минахме през лозята и поехме обратно по пътя, който водеше към площада. Покровът бе отнесен до стъпалата на църквата. Свещеникът се помоли и раздаде благословията си. Оркестърът започна някаква мелодия, която очевидно беше химн, тъй като всички запяха. Усетих как съм се вторачила в прехласнатите лица на мъжете и жените, които пееха. Това бяха обикновени хора от селото, които искрено вярваха. Завидях им, защото никога не бях изпитвала такова чувство на принадлежност.
	Химнът приключи и всички се разпръснаха. Забелязах, че отец Филипо седеше на стола си, и реших да се възползвам от възможността. Приближих се до него.
	— Отче, аз съм от Англия — рекох. — Дойдох, за да науча нещо за баща ми, който е бил британски пилот и самолетът му е свален тук по време на войната. Написал е писмо до София Бартоли, но никой в града не е чувал нищо за него. Питах се дали знаете нещо повече, което бихте могли да споделите с мен.
	Той ми се усмихна.
	— Войната. Толкова трагични времена и толкова много страдание. Толкова безсмислени загуби и погубени животи.
	— Помните ли София Бартоли?
	Той все така се усмихваше.
	— София? Толкова мило младо момиче. Колко беше тъжна, когато мъжът й — как се казваше той? Нека да помисля… Джовани? Не, Гуидо. Точно така… когато Гуидо не се завърна и тя се убеди, че е загинал.
	— Но баща ми, британския пилот, тя никога ли не го е споменавала пред вас? Знаехте ли за него?
	Отец Филипо направи гримаса, като се опитваше да се съсредоточи.
	— Не си от тук, нали? — попита ме.
	— Не, отче. От Англия съм.
	— Англия. Далеч от тук. Езическа земя, където не почитат истинската вяра.
	Тогава осъзнах, че умът му го беше предал. Той се сети за София, но ако тя му е казала нещо за баща ми, вероятно този спомен беше отдавна изтрит.
	Опитах се да измисля някакъв въпрос, с който бих могла да опресня паметта му, но в този момент един от мъжете се приближи до него.
	— Елате, отче. Ще ви отведа до мястото ви на масата. Сигурен съм, че сте гладен.
	Отец Филипо се засмя.
	— Храната е единственото удоволствие за един стар човек като мен — каза той, докато му помагаха да се изправи на крака. После погледна към мен. — Беше толкова отдавна. Старите спомени могат само да отворят стари рани. Понякога съм благодарен, че са избледнели.


>	Глава 27
>	Хюго

	_Декември 1944_
	Коледа наближаваше. София каза, че Козимо е застрелял диво прасе в гората.
	— Трябва да го пазим в тайна — поясни тя, — защото нямаме право да притежаваме оръжия и ако германците разберат за глигана, ще ни го отнемат. Те обичат месо. Но мъжете ще го разфасоват в гората и ще раздадат по порция на всяко семейство в Сан Салваторе, така че ще имаме месо за празника. И познай какво ще приготвя? Рагу от диво прасе. Консервата, която ми даде, е с домати! Толкова съм въодушевена. Ще направя и кестенова торта. Истинска празнична трапеза.
	След като тя си тръгна, Хюго продължи да си представя радостта по лицето й. _Открива щастието в толкова малки неща_, помисли си. Сравни я с Бренда, която не се въодушевяваше от нищо напоследък. Знаеше, че животът в замъка „Лангли“ беше скучен за нея, че смята провинцията за отегчителна. И все пак те не бяха насред нищото. Имаше бърз влак до Лондон от Годалминг и тя ходеше до там достатъчно често, за да пазарува, а дори и по нощни клубове. Пиеше доста, всякакви коктейли, и той бе сигурен, че е пробвала и кокаин. За него съпругата му беше като животно, уловено в златна клетка.
	Прогони образа й от ума си и се замисли за София. Искаше да я изненада с коледен подарък. Не беше успял да хване друг гълъб. В действителност сега рядко виждаше птици, тъй като температурите се понижиха и нощем се заскрежаваше. Трудно успяваше да се стопли — дори когато навличаше собствените си дрехи и тези на Гуидо и лежеше върху овчата кожа. Опитваше се да се движи повече през деня и прекарваше часове в ровичкане из развалините. Разрушенията бяха сериозни. От постройката не бе оцеляло почти нищо, с изключение на стените на параклиса. Беше намерил отделни страници от книги, толкова съсипани от дъжда, че едва се четяха. Откри почти цял католически требник с похабени кожени корици. Щеше да го остави, но после промени решението си. Не му се струваше редно нещо така древно и свещено да бъде унищожено. Вдигна го и го пъхна в джоба на якето си. Питаше се какви ли още ценни и редки предмети са били изоставени от монасите, когато германците са ги прогонили. София му беше казала, че нашествениците са плячкосали картините от манастира. Надяваше се все пак монасите да са взели със себе си повечето ценности.
	Проправяше си път към параклиса, когато го съзря — слънцето осветяваше нещо, което приличаше на монета. Наведе се едвам и го вдигна от земята. Беше медальон — изобразяваше жена, простряла ръце. Около нея с мънички букви беше изписано нещо. Мадоната, помисли си и се зарадва, че вече има коледен подарък за София. Върна се при скривалището си и приседна, като започна да почиства медальона с ризата си, докато той не заблестя почти като нов. После прокара пръсти през страниците на требника. Крайните листове бяха от по-дебела хартия. Откъсна внимателно един от тях и нарисува малка коледна сцена за София — Светото семейство и около тях овцете, вола и магарето. После прибави и хълма със Сан Салваторе в далечината. Беше много доволен от резултата. Сгъна рисунката и постави медальона в нея. После ги пъхна в кожената подвързия на требника.


	— Съжалявам, че няма да мога да дойда на Коледа — каза София, когато пристигна. — Ще бъде невъзможно. Ще ходим на Коледната служба в църквата, а след това ще празнуваме със съседите през по-голямата част от нощта. А на следващия ден цялото село е навън. Празнува се много, макар че Господ ни е свидетел, че точно сега нямаме повод за празненства. Ще трябва да изчакам, докато всички заспят в коледната нощ, препили с вино, преяли и предоволни. Съжалявам, че ще се наложи да те оставя сам в толкова специален ден. Ще дойда веднага щом мога. Ще ти донеса малко от рагуто от диво прасе, макар и да се опасявам, че пастата няма да е така вкусна, когато е изстинала. Но днес съм ти донесла достатъчно, за да се заситиш. — Тя разгъна плата, с който беше покрита кошницата, и той видя, че му беше сложила голямо парче полента, маслинова тапенада, бучка овче сирене и сушена ябълка. — Това ще стигне за известно време. А за сега имаш супа.
	Хюго изяде супата. Трогна се от угриженото й лице и начина, по който го наблюдаваше, докато той се хранеше.
	— Някога опитвала ли си да рисуваш, София? — попита я внезапно.
	— Аз? Като дете. Една от монахините хареса рисунката ми на магаре и я закачи на стената. Но дотам беше моята кариера на художник — засмя се тя.
	Изведнъж у него се появи абсурдното желание да я заведе в Англия, да я настани в ателието си в „Лангли“ и да я учи да рисува, но не посмя да изрази на глас тази своя безумна идея. Защо да й предлага нещо, което няма да се осъществи? Защо да й дава напразни надежди? _За да преживее по-леко тези тежки времена_, отговори си.
	— Когато войната свърши, ще се върна в Сан Салваторе — поде Хюго — и ще донеса статива и боите си. Ще те оставя да рисуваш каквото поискаш. После ще закача на стената си у дома рисунките ти.
	— Ще бъде още едно магаре. Мога да рисувам само това — изкиска се София.
	— Но би могло да е синьо магаре. Магаре на точки. Летящо магаре. Както и много летящи магарета.
	— Какви ги говориш, Уго — изсмя се тя и го плесна закачливо през ръката. После внезапно се почувства виновна. — Извинявай, не биваше да правя това.
	— Не се извинявай. Обичам, когато се смееш. Караш ме да се чувствам жив. Така надеждата не умира.
	— Когато си помисля, че ще те видя скоро, аз също се чувствам по-жива.
	Хюго инстинктивно взе ръката й.
	— Ти си единствената причина, поради която съм жив, София. И си единствената причина, поради която искам да остана жив.
	— Не говори така. Съпругата ти. Синът ти. Семейството ти. Те са твоята причина.
	Той поклати глава.
	— Не. Ако не се върна, ще поплачат известно време, ще кажат колко храбър мъж съм бил и как съм отдал живота си за родината, а след това ще продължат да живеят, сякаш нищо не се е случило. Не мисля, че у дома има някой, който истински би страдал за мен.
	— Аз бих — каза тя. — Ако загинеш, наистина ще плача за теб.
	Хюго забеляза, че София не е издърпала ръката си. Всъщност стискаше китката му така силно, както я държеше и той.


	Събуди го камбанен звън. Беше доста тъмно и той не знаеше колко е часът, но камбаните продължаваха да ехтят из замръзналата околност. _Германците_ — помисли си. — _Германците са се върнали в селото._ — Но след това си каза: — _Не. Камбаните бият за среднощната служба. Коледа е._ Отпусна се назад и се усмихна на себе си. В главата му нахлуха спомени от далечното минало. Той е на пет или шест години. Събужда се в студената сива утрин и намира чорапа, който прелива от подаръци, до крака на леглото. Бавачката подава глава през вратата.
	„Дядо Коледа е дошъл, така ли?“
	„Да — едва успяваше да каже нещо, беше толкова развълнуван. — Виж колко неща ми е донесъл.“
	„Ха, не си ли късметлия днес? И все пак мисля, че и долу е оставил нещо. Най-добре да те измием и облечем.“
	И наистина имаше още нещо. Охранено кремаво пони. _Щастливи времена_ — помисли си. — _Когато майка ми беше все още жива, баща ми не беше заминал на война, а на мен ми бяха обещали брат или сестра._ Само че нещо се беше объркало и майка му и бебето бяха умрели по време на раждането. Внезапно бяха останали само с татко и бавачката. А на следващата година той беше изпратен в пансион и баща му беше мобилизиран. Никога повече не се почувства сигурен и в безопасност.
	Лежеше и слушаше, докато последният камбанен звън замлъкна в тихата нощ.
	— Честита Коледа! — каза той на глас и заспа.


	Когато отново се събуди, чу различи далечни шумове — звуците на барабани и тромпети. Това му напомни за нахлуваща войска от времето на древните римляни или от Средновековието. Но София му беше казала, че всички ще празнуват навън. Може би в селото имаше оркестър и процесия, които бяха част от коледните тържества.
	Изми се с дъждовната вода от варела и му се прииска да имаше гребен в джоба си, за да се среши. Навлажни косата си и прокара пръсти през нея, за да приглади къдриците. Навън бе изключително ясно. Цареше пълна тишина — толкова бе тихо, сякаш дъхът му бе единственият звук наоколо. Барабаните и тромпетите бяха замлъкнали и той си представи всички в селото, насядали около дълги маси. Подават си купи с храна, говорят и се смеят, сякаш нямат никакви грижи.
	_Празненствата ще продължат до късно през нощта_, помисли си. София може и изобщо да не дойде. Трябваше да се примири с това и се надяваше тя да не рискува да идва при него, когато хората се прибираха по домовете си след празника.
	Настъпи нощта. Хюго се настани в леглото си. Жадуваше за цигара, чаша скоч, пай със свинско, наденичка и парченце шоколад — всички онези малки неща, които беше приемал за даденост през целия си живот.
	Помисли, че чува ангелска песен, и смаян, отвори очи.
	— В полетата стояха овчари и пазеха нощем стадата си — промърмори той, като си припомни думите от Евангелието.
	Погледна нагоре и видя ангел, който се приближаваше към него и пееше с висок, ясен и чуден глас. София държеше фенер, който осветяваше лицето й.
	— _Mille cherubini in coro ti sorridono dal ciel_ — пееше тя. — Хиляда херувима пеят в небето.
	После приседна на пода до него.
	— О, ти си буден. Толкова се радвам. Виж, донесла съм ти хубави неща за Коледа. Излез и се наслаждавай на празника.
	Той се измъкна от леглото и се настани на пейката до нея. Тя разопаковаше храната, която бе донесла.
	— Рагу от диво прасе и паста — занарежда. — И овче мляко с мед и пипер. Торта с кестени. И малко шишенце грапа. Яж, яж.
	Той се усмихна на настоятелността й. _Типична италианска майка_ — помисли си — _макар и да е толкова млада._ Нямаше нужда от повече подканяне. Храната беше все още топла. Той яде до насита и отопи купата с последните залъци полента. Грапата беше силна и изгори гърлото му, но разля топлина из цялото му тяло.
	— Хареса ли ти? — попита срамежливо София.
	— Чудесно беше. Истинско пиршество — отвърна той, а тя се засмя звънливо.
	— Толкова хубаво беше днес в селото. Първо прекрасна служба в полунощ. Всички пяха, а отец Филипо ни окуражи със словата си. После празнувахме заедно с другите семейства. Трапезата беше изобилна и всички бяха щастливи. Както в добрите стари времена. — Лицето й придоби отново сериозно изражение. — Козимо ми даде подарък — бутилка лимончело, която беше крил в мазето си. Не исках да приемам, но наоколо имаше и други хора и не можех да го злепоставям пред тях. Така че го накарах да я отворим веднага и да вдигнем тост за любимите ни хора, които все още не са се завърнали у дома.
	За миг се натъжи, а след това отново се усмихна.
	— Донесла съм ти нещо мъничко, защото на Коледа не може без подаръци.
	Подаде му едно ангелче, изработено от дърво.
	— Беше част от коледната украса — добави тя.
	— Не трябваше да го вземаш от там, София — възрази Хюго, докато тя поставяше фигурката в ръцете му.
	— Но там има много ангели, а аз исках един, който да се грижи за теб. Коледната украса е от отдавна и всяко поколение до наши дни добавя по нещо от себе си. — Тя обви пръсти около ангелчето. — Пази го и знай, че през цялото време се моля на твоя ангел хранител да бди над теб.
	Хюго усети как сълзи напират от очите му и премигна, за да ги спре.
	— Аз също имам подарък за теб — каза той.
	— Подарък? За мен?
	— Разбира се. Нали е Коледа. Трябва да се подаряват подаръци. Ти го каза.
	— Гълъб ли е? Или консерва?
	— Опасявам се, че не е нищо подобно. Ето.
	И той й подаде требника.
	— Стара книга!
	— Намерих я сред руините — поясни Хюго. — Изглежда почти непокътната. Отвори я.
	София го послуша. Намери сгънатата хартия.
	— Внимателно — предупреди Хюго.
	Тя разгъна листа и ахна от възторг.
	— Това е чудотворен медальон, точно като онзи, който пъхнах в джоба на Гуидо, когато замина на война. Откъде го имаш?
	— Намерих го сред отломките — каза той. — Почистих го малко. Спомних си, че ти ми каза, че нямаш медальон с Мадоната. И аз ти я нарисувах.
	Докато изричаше това, осъзна, че звучи като момченце, изпълнено с надежда.
	София разгъна листа хартия и го задържа на светлината на фенера.
	— Но това е Рождеството — възкликна тя. — Светата Дева и свети Йосиф с бебето Исус. Овчарите с овцете. О, но това е моят дом. Погледни църковната камбанария. Удивително! Ти си истински художник, Уго. Винаги ще пазя този дар.
	Хюго се чувстваше безумно щастлив. Тя се премести до него и нежно го погали по ръката.
	— Ти си добър и мил мъж. Надявам се жена ти да се научи да те цени.
	Те погледнаха нагоре, тъй като дочуха ниските вибрации от приближаващи самолети.
	— Съюзниците. Идват да бомбардират отново германските зимни позиции.
	София изглеждаше въодушевена.
	Шумът се засили и някои от падналите камъни се разтресоха. След това се чу пронизителен вой, последван от експлозия.
	— Пускат бомби — обади се тя. — Сигурно на пътя има конвой.
	Следващият удар разтърси целия хълм, София се разтрепери от страх.
	— Този беше твърде близо — възкликна тя. — Прегърни ме, Уго. Страх ме е.
	Тя се сви до гърдите му и той обви ръцете си около нея. Почувства мекотата на косата й върху бузата си.
	— Не се плаши. С мен си в безопасност.
	_Мога да стоя така цяла вечност._ Едва си го бе помислил, когато последва нов виещ звук, този път беше дори по-близо. Глухият удар при експлозията предизвика земетресение. София изпищя и се вкопчи в Хюго, като зарови лицето си в якето му. Камъни се сипеха от разрушените стени, като отскачаха и ставаха на парчета около тях. Хюго я покри с тялото си, за да я защити. Усетиха как подът се разлюля. Фенерът падна с трясък и настъпи тъмнина. Навсякъде наоколо се търкаляха отломки. Останалото от параклиса щеше да се сгромоляса всеки момент. Хюго и София бяха пометени заедно със срутващите се камъни. Тя пищеше. Хюго сграбчи страничната част на олтара. Отчаяно се бореше. Светът наоколо пропадаше.


>	Глава 28
>	Джоана

	_Юни 1973_
	След като процесията се разпръсна на площада, ние постояхме и наблюдавахме как хората се разотиваха във всички посоки. Погледнах към Паола, като се питах дали не трябва и ние да си ходим.
	— Всички отиват да донесат нещата за пиршеството — поясни тя. — Тази година сме поканени да се присъединим към семейство Донатели. Мария Донатели беше така добра да ни покани, защото къщата ми е далече и би било трудно да ходя до там и след това да се върна на площада с храната. Ще ги чакаме на тяхната маса.
	Последвах я през площада до една маса, застлана с бяла покривка. На табелка беше изписано „Семейство Донатели“. Сега забелязах, че всяко семейство си има запазена маса. Огледах се, за да видя къде ще седнат Козимо и Ренцо. Наоколо сновяха мъже, които разнасяха плата с нарязано агнешко месо. Видях как оставиха подносите на маси пред кметството. Все още от Козимо и Ренцо нямаше и следа. Осъзнах, че може би те са били сред мъжете, облечени с робите и качулките. На нашата маса пристигаха хора и носеха купища паста, ризото, салати, хляб и огромно парче шунка. Представиха ме, след което се оказах сред шумна тълпа, която се състоеше от представители на различни поколения. Най-младият участник тук беше дъщерята на Анджелина, а най-възрастният — съсухрен дребничък мъж без зъби, чиято храна беше предварително нарязана. Навсякъде около нас хората се смееха и говореха високо. На площада беше изключително шумно. Огледах се и се замислих дали има повод, който би могъл да предизвика толкова искрена радост и желание за празненство у моите сънародници. Чувствах се не на място тук, макар и всички да бяха много мили. Постоянно ми предлагаха храна и ми доливаха чашата с вино.
	Внезапно ми се прииска да се откъсна от тържеството. Извиних се, като използвах за претекст, че трябва да отида до тоалетната. Когато се отдалечих в сенчестия край на площада, усетих, че някой вървеше зад мен. Отместих се встрани, за да направя път, но човекът мина отпред и спря. Беше Ренцо. Той отново взе ръката ми, повдигна китката ми и я сравни със собствената си, на която сега имаше пръстен.
	— Да, идентични са — каза той. — Невероятно.
	Оглеждахме пръстените и ги съпоставяхме. Той все така беше смръщил поглед, сякаш не можеше да повярва на очите си.
	— От вътрешната страна на моя има изписани букви. Забелязах ги вчера. Х. Р. Л. Знаеш ли какво означават?
	— Да. Хюго Родерик Лангли. Инициалите на баща ми — отвърнах.
	Той поклати глава.
	— Ще трябва да се съглася, че този пръстен идва от него. Трудно е да се повярва, че е бил тук и е познавал майка ми, но сега имаме доказателство, че това, което казваш, е истина. Трябва да се извиня за грубото си отношение по-рано.
	— Няма нужда от извинение. Радвам се, че някой ми вярва.
	Ренцо ме погледна, а аз му кимнах. Той се усмихна.
	— Кой би помислил. Когато баща ми разбере, ще бъде толкова изненадан.
	— Не му казвай.
	Той ме погледна въпросително.
	— Защо? Защо не е редно да знае?
	— Защото… — поколебах се аз. — Защото не знаем със сигурност какво се е случило и преди да разберем, предпочитам това да си остане между нас.
	Не бях сигурна какво трябва да направя и дали мога да се доверя на Ренцо. Бях научила по трудния начин, че не всички мъже са надеждни. После осъзнах, че нямаше как да науча нещо повече за баща ми и София, ако не споделях онова, което вече знаех.
	— Бих искала да ти покажа нещо. — Протегнах ръката си. — Този медальон, прикрепен с тази панделка, беше сред вещите на баща ми. Сигурна съм, че майка ти му го е дала. Той не беше религиозен и никога не би избрал да носи нещо подобно.
	Ренцо взе китката ми и се загледа в медальона. Чувствах се много неловко от докосването му, но той сякаш не забелязваше колко се е доближил до мен.
	— Интересно — каза ми. — Не съм сигурен коя светица е това.
	— Паола каза, че е света Рита — отвърнах.
	Той сви рамене.
	— Не съм познавач на светците. По-старите поколения вярват, че за всеки проблем си има светец. Откровено казано, не съм забелязал да са ми били в помощ при решаването на моите.
	— Имал си проблеми? — попитах.
	— Не е като да е било без хич. Е, предполагам, че в сравнение със световните неволи, бих ги определил като малки временни неуспехи. Предимно любовни страдания. — Той замълча за миг и пак се намръщи. — Не би трябвало да те отегчавам с това, синьорина Лангли.
	— Не, моля те. Не ме отегчаваш. И моля те, наричай ме Джоана.
	— Добре, Джоана. — Той сви рамене. — Когато бях на осемнайсет, тук имаше едно момиче. Бях изпратен на училище във Флоренция и когато се върнах у дома, казах на баща ми, че искам да стана готвач. Той не одобри идеята. Щях да наследя всички тези земи, включително маслиновите дървета и лозята. Той искаше да изучавам селско стопанство, така че трябваше да отстъпя и изкарах един курс по винарство към университета. После се прибрах у дома и се влюбих. Мислех, че Козимо ще е щастлив, но той не я харесваше. Тя искаше да стане моден дизайнер и за неин късмет, спечели място в Института по мода в Милано. Замина за там и разбира се, така и не се върна. Чувам, че е станала известна.
	Той замълча за миг и ме погледна.
	— Не знам защо ти разказвам за живота си.
	— Може би защото усещаш, че и аз съм минала през подобни перипетии.
	— Наистина ли?
	— Да. Този, за когото мислех, че ще се омъжа, ме заряза заради друга, която щеше да подпомогне кариерата му.
	— Винаги са ми казвали, че англичаните са студени и благоприлични — каза Ренцо. След малко се поправи. — Трябва да призная, че не всички са такива. Когато работех в Англия, срещнах едно момиче. Тя беше много мила, забавна и приятелски настроена и никак не беше скучна, както се говореше за англичаните. Реших, че бих могъл да остана в Лондон и да се оженя за нея. Но Козимо получи удар и трябваше да се прибера скорострелно и да я оставя. Имам чувството, че всеки път, когато се влюбя, нещата са обречени.
	— Но пред теб има толкова много време — казах аз.
	— За теб може би е така. Но аз вече навърших трийсет. Според нашата култура това вече е безнадежден случай. Стар ерген, като баща ми.
	Вървяхме в сянката на тясната уличка и забелязах, че малкият парк е точно пред нас.
	— Има още нещо, което бих искала да видиш — обадих се аз. — Може ли да седнем в парка, за да ти покажа? Може би ще ми помогнеш да разбера и аз.
	Къщите останаха зад нас. Ренцо вървеше след мен по пясъчната алея, която водеше към пейката под сянката на смокинята, където предишния ден седеше възрастната двойка. Той се настани до мен и аз отворих чантата си. Извадих цигарената кутия, върху капака, на която баща ми беше нарисувал жената.
	Когато му подадох рисунката, той възкликна:
	— Да, това е тя. Майка ми. Точно каквато я помня. С тази нейна усмивка. Баща ти ли е нарисувал това?
	— Би трябвало да е той.
	— Успял е да я улови толкова добре.


	Наоколо беше съвсем тихо. Чуваше се само гукането на някакъв гълъб, което идваше откъм дървото над главите ни, и чирикането на врабчетата, които се валяха в прахта. Сякаш бяхме съвсем сами на края на Вселената.
	— Не разбирам — каза той. — Баща ти е дал на майка ми пръстена си, който би трябвало да е доста ценен. Нарисувал я е по този начин. Ясно е, че е имал чувства към нея. А тя му е дала медальон. Това би трябвало да означава, че тя също е имала чувства към него. Какво се е случило? Какво се е объркало? Дали я е оставил и е заминал за Англия и тя е избрала сигурността на това да тръгне с германеца?
	— Има още нещо, което трябва да видиш. Предишния път ти говорих за него.
	Подадох му писмото на баща ми.
	Ренцо погледна плика.
	— Да, това е нашият адрес — потвърди той. — Къщата, в която съм се родил. Било е изпратено… след като тя е заминала. Вече не е била там.
	Той въздъхна.
	— Сега прочети какво е написал баща ми.
	Той отвори плика. Започна да чете, спря за миг и ме погледна.
	— Италианският му е бил добър.
	— Изучавал е изкуство във Флоренция преди войната — обясних аз.
	— Бил е художник?
	— Не и след като съм се родила. Преподаваше изобразително изкуство в училище, но не знаех, че е рисувал, допреди смъртта му, когато намерих някои наистина прекрасни картини.
	Той се зачете отново в писмото. Усетих как се сепна, когато стигна до последната част от текста.
	— Нашето красиво момче? — попита Ренцо и ме погледна.
	— Питах се дали не е имал предвид теб и това, че трябва да те скрият от опасностите.
	Той поклати глава.
	— Вече ти казах. Никога не са ме укривали. Живеех с майка ми и с прабаба ми, а после майка ми ни напусна. След това продължих да живея с баба до смъртта й малко след войната. Тогава ме взе Козимо. Той взе земята на майка ми и баща ми и съумя да закупи имотите на хората, които бяха загинали по време на войната. Така стана достатъчно заможен, за да ми осигури добро образование.
	— Възможно ли е майка ти да е имала друго дете? Дете от баща ми?
	— Как би могло да се случи това? — Той поклати глава. — Щяхме да знаем.
	— На колко години си бил? Три? Четири? Може би дете на тази възраст не би обърнало внимание, ако някоя жена понаедрее.
	— Но баба щеше да забележи. Всяка жена в селото щеше да види. Нищо не убягва на жените в Сан Салваторе, уверявам те. Знаят всичко. И ако беше родила, къде щеше да се случи това?
	— Това ми напомня за въпроса как така баща ми е бил тук и никой не е разбрал? Има ли вероятност да се е укривал у вас?
	Изражението на Ренцо стана замислено.
	— Предполагам, че е било възможно. Имахме огромен таван и трябваше да се изкачиш по стълбата, за да стигнеш до там. Майка ми отиваше горе от време на време, за да донесе разни неща, които ни трябваха. Също така имахме и мазе. Не обичах да ходя там, защото имаше плъхове и беше тъмно. Но в него държаха виното и зехтина.
	Погледнах го обнадеждена.
	— Значи, можело е някой да бъде укрит в мазето ви?
	— Само че как баща ти е бил въведен в къщата? Единствената врата беше откъм улицата.
	— А какво имаше в задната част?
	— Прозорци, които гледаха към градските стени долу в ниското. Освен това няма начин баба да не разбере. Помня, че тя беше много строга жена, която всяваше респект. Не мисля, че щеше да позволи в семейната й къща да бъде укриван чужденец. Щеше да отиде незабавно при свещеника и да му каже.
	— Нямаше ли и майка ти да стори същото? — попитах аз. — Със сигурност е била вярваща, иначе не би дала на баща ми този медальон.
	— Предполагам, че да. Свещеникът никога не би споделил изповедта. Тя е свята.
	— Говорих с отец Филипо — казах аз. — В случай че майка ти му е споделила нещо важно. Той я помнеше с много обич, но подробностите му убягваха.
	— Да, чух, че паметта му изневерява. Много жалко. Какъв мил старец.
	— Тя би поела огромен риск, ако е укривала вражески пилот в дома си, поставяйки на карта живота на сина си и баба си — рекох.
	— Не само това. Не забравяй, че у дома живееше и германец. Този, с когото е избягала. Но е възможно той да е дошъл в къщата, след като баща ти вече го е нямало там. Как е бил спасен баща ти? Вероятно съюзниците са пристигнали, намерили са го и са го взели със себе си, като са оставили майка ми.
	— Предполагам, че би могло да е станало така.
	Спогледахме се. И двамата се опитвахме да проумеем нещата.
	— Съжалявам, че не мога да ти помогна — обади се накрая Ренцо. — Наистина не си спомням почти нищо от онзи период. Сещам се, че известно време бях болен и майка ми се грижеше за мен. Помня и германеца в къщата ни — този, с когото тя избяга. Помня, че се хранехме със зайци и кестени и с всичко, което тя можеше да намери. Излизаше с кошницата си и търсеше из гората нещо за ядене, защото хитлеристите ни вземаха всичко, което имахме. И сега вече няма как да не повярвам, че тя и баща ти са се срещнали и са се влюбили. Но красивото момче… Нямам никаква представа какво е имал предвид с това. Опасявам се, че никога няма да разберем. — Ренцо ме погледна, сякаш се опитваше да проумее загадката. — Ако е имало дете и то е било скрито, със сигурност е починало. Нищо добро няма да излезе от нашето търсене. Трябва да си идеш у дома. Да напуснеш това място. Имам чувството, че тук не е безопасно за теб.
	Изви се студен вятър и сякаш искаше да грабне писмото от ръцете ми. Отвъд хълмовете се трупаха облаци. Внезапно се почувствах неспокойна да седя тук на пейката с него. Двама души сами, без жива душа наоколо. Исках да го попитам какво иска да каже с това, че не е безопасно за мен. Знаеше ли нещо, или имаше предвид това, че полицията би могла да ми припише убийството?
	Изправих се.
	— Трябва да се връщам. Паола ще се тревожи за мен.
	— Да. — Той също се надигна. — А аз трябва да помогна на Козимо. Няма да е доволен, че съм разговарял с теб. Смята, че носиш неприятности тук.
	— Не искам да създавам никакви проблеми — отвърнах. — Искам само да узная истината. Но сега ми се струва, че това никога няма да стане.
	Тръгнахме заедно по пътя.
	— Мислиш ли, че полицията ще ме пусне скоро? — попитах.
	Той вдигна рамене.
	— Кой знае? Смятам, че е повече от ясно, че не си имала никаква причина да убиваш Джани, и определено не си достатъчно силна, за да си способна да го бутнеш в онзи кладенец. За съжаление, някои от полицаите ни са идиоти. Но не се тревожи. Ще направим каквото можем за теб, обещавам ти. Не бива да има подобно отношение към чужденците.


	Стъпките ни отекваха и звукът от тях сякаш се блъскаше в стените от двете страни на тясната уличка. В далечината се чуваше смях. Някой беше засвирил на акордеон. Гласовете се извисиха в песен.
	— Изглежда, че се забавляват — казах аз.
	Той кимна.
	— На място като това хората имат малки очаквания и се радват на малки неща. Не е като в Лондон, където трябва да похарчиш пари, за да прекараш добре, и никой никога не се смее. В ресторанта, където работех, беше тихо като в гроб. Хората шепнеха. И никой не се усмихваше.
	Замислих се върху думите му.
	— Това е така — казах. — Ако някой говори или се смее на висок глас, ще го гледат странно.
	— И въпреки това живееш там.
	— Трябва да взема изпитите си пред колегията — оправдах се аз.
	— Колегия? Искаш да работиш с колеги?
	Това ме разсмя.
	— Не, така се казва изпитът, след който ставаш адвокат. Викат те пред колегията. Глупаво, нали?
	— На английски има толкова много странни изрази — отвърна той. — Постоянно се чувствах объркан какво искат да ми кажат хората. Значи, ще ходиш на изпит за адвокат?
	Кимнах.
	— И когато го взема… ако го взема, мога да практикувам право, където поискам. Но все още не съм намерила място, на което да се чувствам у дома.
	— А там, където си израснала?
	Поклатих глава.
	— Никога не съм се чувствала добре там — казах. — Баща ми произлиза от благородническо семейство. Той беше сър Хюго Лангли. Преди да се родя, сме притежавали разкошна голяма къща, която се наричала на името на фамилията, както и много земи. Но се е наложило баща ми да продаде всичко заради данъците, дължими върху имотите. Така че живеехме в къщата за портиера, а баща ми беше учител в училището, което беше откупило имението ни.
	— Това трябва да е било тежко за него — каза Ренцо. — Всеки ден са му напомняли какво е изгубил.
	— Да, сигурна съм, че е било така. Майка ми не беше с благородническо потекло и беше толкова щастлива просто да се грижи за нас. Но тя почина, когато бях на единайсет. След като мама си отиде, животът стана пуст и тъжен. Посещавах училището, но останалите момичета там бяха богати. Нямаха никакъв интерес към учението. Те или ме дразнеха, или ме презираха. Така че, не, не бих искала да се връщам там.
	— Значи, и двамата сме израснали без майка. Никога не е лесно. Винаги има нещо, което да липсва — обади се Ренцо. — Понякога се будех, защото сънувах, че майка ми ме целува по бузата, така както правеше, когато бях малък и спях.
	— Майка ти със сигурност те е обичала — отвърнах му. — Наистина ли мислиш, че би те изоставила, ако действително не се е налагало?
	Той се спря и се загледа напред по посока на смеховете и песните, които идваха от площада.
	— Така ми казваха. Всички смятат така — каза той. — Сега не съм убеден в това.


>	Глава 29
>	Джоана

	_Юни 1973_
	Бяхме стигнали до улицата, на която се намираше родният дом на Ренцо. Той забеляза накъде гледам.
	— Не мислиш ли, че е добре да хвърлим едно око на къщата, за да разберем дали е възможно някой да бъде скрит в нея?
	— Но хората, които живеят там, навярно са на празника на площада?
	Той ми се усмихна заговорнически.
	— Точно така. Какво по-подходящо време да огледаме наоколо? — Но ние не можем да влезем без разрешение. Освен това няма ли да е заключено?
	— Съмнявам се — отвърна Ренцо. — Никой в Сан Салваторе не заключва вратата си. Който и да е непознат може да влезе в селото единствено откъм тази улица и не би останал незабелязан. А никой тук не би обрал съседа си. Това противоречи на нашия кодекс, на установените правила. Хайде. Дай да опитаме. Ако ни хванат, ще кажа, че показвам на младата дама от Англия къде съм живял. Няма нищо лошо в това, нали?
	Забързахме и се спуснахме надолу по уличката. Ренцо натисна дръжката на вратата, която беше направена с дърворезба и изглеждаше много стара.
	— Ехо? Има ли някой? — провикна се Ренцо. Гласът му отекна нагоре по стълбището. Не последва отговор. Той ми кимна окуражително. — Да тръгваме.
	Най-напред минахме през приземния етаж. Всекидневната гледаше към уличката. Беше пълна с тежки и мрачни мебели и ми се стори потискаща. В задната част се намираше трапезарията, от която се откриваше чудна гледка към лозята, които се спускаха надолу по хълма към малка долинка, и към маслиновите насаждения, които се виждаха нагоре по отсрещното възвишение. Отидох до прозореца и погледнах навън. Ренцо беше прав. Отворен, прозорецът опираше в отвесната градска стена. Определено не беше място откъдето някой можеше да се изкачи. До трапезарията имаше старомодна кухня с масивна чугунена печка и медни съдове, които висяха, подредени един до друг. От другата страна на кухнята имаше стая, сега обзаведена с фотьойли и телевизор. Значи, модерните времена бяха настъпили и в Сан Салваторе!
	— Това беше спалнята на майка ми — каза Ренцо. — Или поне през времето, за което си спомням. Спяхме тук долу, защото беше по-топло и нямахме достатъчно гориво, за да отопляваме и горния етаж. Моята стаичка беше отзад.
	И той ми показа стая с големината на кутийка, която гледаше към улицата.
	Ренцо се разбърза навярно защото беше започнал да чувства неудобство от това, че наднича в нечий чужд дом. Погледнах през прозореца на стаята, която е била негова спалня. Той също допираше градската стена, но горният край на стената беше издигнат някак към къщата, така че някой би могъл да стъпи отгоре. Това не беше от кой знае какво значение, тъй като наклонът бе доста стръмен.
	Продължихме на горния етаж и надникнахме в три стаи. Ренцо посочи към един квадрат на тавана, който според него водеше към таванското помещение. Дали беше възможно някой да се е укривал там? Но в такъв случай София е трябвало да си намира извинения относно необходимостта постоянно да се качва там. И ако е носила храна на баща ми, нямало ли е бабата да забележи това?
	Слязохме отново на приземния етаж и Ренцо отвори малка вратичка, от която се виждаха неосветени стъпала, които водеха надолу към някакво тъмно помещение. Аз се поколебах.
	— Не мисля, че искам да влизам тук — казах. — Изглежда ужасно. Има ли лампа?
	— Не съм сигурен. Май че никога не съм бил в това мазе.
	До нас достигна миризма на влага и мухъл. Ренцо ме погледна и кимна.
	— Трябва да се съглася с теб. Наистина изглежда доста противно. Същото важи и за тавана — баба щеше да види майка ми, когато носи храна там. По-добре да се махаме, преди да са ни хванали.
	Едва бе изрекъл това, когато чухме шум, сякаш камион се вряза в къщата. Това бе последвано от тътен. Всичко започна да се тресе. Чух как разни вещи изпопадаха и се счупиха. За момент помислих, че стените ще се срутят отгоре ни. Вкопчих се в Ренцо.
	— Какво става?
	— Обикновено земетресение — отвърна ми той.
	Трусът отмина и когато се поуспокоих, осъзнах, че ме беше прегърнал.
	— Обикновено земетресение? Обикновено?
	Той се разсмя и ме пусна.
	— Доста често се случва в тази част на Италия — поясни той. — Ето, виж. Приключи. Добре сме. Хайде да се връщаме при останалите.
	Пристигнахме обратно на площада, където заварихме хаос. Каните с вино се бяха разсипали върху белите покривки. Бебета плачеха. Възрастни жени се молеха и стенеха. Други бързо разчистваха бъркотията.
	— Вече свърши — каза на тълпата мъжът с белите коси, който ме беше забавлявал през първата ми вечер тук. — Да забравим за това. Да празнуваме отново.
	— Кметът — пошепна ми Ренцо. — Най-важният човек в Сан Салваторе. Той е много уважаван тук. С него преживяхме войната.
	Беше достатъчно далновиден и успя да се разбере с германците. Мисля, че това ни спести доста мъки.
	Погледнах с любопитство възрастния мъж. Разбирал се е с германците? Възможно ли е да е предал хората си, за да спаси кожата? Осмелих се да поразсъждавам още малко над това. Дали би предал София, ако е знаел, че тя укрива британски пилот?
	Мислите ми бяха прекъснати от Паола.
	— Къде беше? Толкова се притесних. А и земетресението…
	— Съжалявам — отвърнах. — Ренцо ме заведе да ми покаже къщата, в която е живял с майка си по време на войната.
	Паола се обърна и погледна към него.
	— Разбирам — рече тя. — Добре е направил.
	В този миг някой извика Ренцо по име. Макар че викът прозвуча повече като рев. Козимо жестикулираше енергично.
	— Къде беше, момче? — викаше той. — Шляеш се и остави стария си баща да се грижи сам за себе си?
	— Татко, около теб е пълно с народ. Всеки би ти помогнал — отвърна Ренцо.
	— Ами докато траеше земетресението? Ако се наложеше да се придвижа бързо, за да се спася? Тогава какво?
	— Мисля, че откритият площад е може би най-сигурното място в селото — контрира го Ренцо.
	— Значи, сега си решил, че е по-добре да си непочтителен и неуважителен към баща си, така ли? — Козимо се приближи, като го гледаше предизвикателно. — Така ли ти влияе немското момиче? От мига, в който се появи, знаех, че ще донесе само неприятности.
	— Татко, тя не е германка. От Англия е. И не съм искал да проявя неуважение. Просто казах истината. Както и да е, земетресението премина и ти си съвсем невредим, така че всичко е наред. Можем да се върнем към тържеството, нали?
	Той хвана възрастния мъж за ръка и едва доловимо ми се усмихна. Докато се отдалечаваха, чух Козимо да казва:
	— Колкото по-скоро се махне тя от тук, толкова по-добре.
	Присъединих се към групичката жени около Паола. Те все още говореха за земетресението, припомняха си минали трусове, унищожени села, хора, погребани живи под развалините. Приказваха бързо на местния си диалект, така че не успявах да схвана по-голямата част от разговора, но въпреки това кимах с разбиране. Започнах да се питам колко дълго продължаваше обичайно празникът, но в този момент проблемът за мен се реши от бебето на Анджелина, което се разплака.
	— Мамо, мисля, че трябва да я занеса у дома — обади се Анджелина. — Захладня и май скоро ще завали.
	— Добре. — Паола се изправи на крака. — Ще дойдем с теб. Ще те изпратим до вкъщи и после смятам да намина към Франческа. Тя май не дойде. Нормално е да си остане у дома, тъй като е в траур. Но ще й занеса малко от нашите зеленчуци и сладкиши, за да я разведря. Бедната жена.
	— Коя е Франческа? — попитах аз.
	— Вдовицата на Джани. Горкото създание изстрада много по време на брака си. Може би се е отървала от него, но как ще се справя сега сама? Кой ще се грижи за овцете и ще прави сиренето? Това е твърде много за сама жена, а не мисля, че тя може да си позволи да плати на някого да свърши работата, дори и ако успее да намери тук някой, който не работи за Козимо.


	Сбогувахме се с хората на масата. Никога преди това не бях прегръщана и целувана от непознати. Усещането да бъдеш част от голяма любяща общност беше странно, но не и неприятно.
	Трите се запътихме към къщи и оставихме Анджелина да се погрижи за бебето.
	— Ще отида до Франческа — каза Паола. — Трябва да си полегнеш малко. Денят беше дълъг.
	— О, не — отвърнах аз. — Не съм изморена. Може ли да дойда с теб?
	Паола се усмихна широко.
	— Разбира се. С удоволствие. Винаги предпочитам да имам компания, а и Франческа би се разсеяла от мъката си, ако види млад и свеж човек като теб.
	В действителност желанието ми да придружа Паола не беше съвсем безкористно. Исках да поговоря с вдовицата на Джани. Възможно е да е споделил с нея част от онова, което е искал да ми каже. Паола приготви огромна кошница, пълна с храна — плодове и зеленчуци от градината, сладкиши и част от рагуто.
	— Не й е до готвене сега, бедната жена.
	Поехме по пътя, който се отдалечаваше от селото, после завихме нагоре по хълма от дясната ни страна. Изкачването беше стръмно. Бях предложила да нося кошницата и сега съжалявах. Все още не бях достатъчно укрепнала за това. Ако останех тук за по-дълго, щях да правя повече разходки. Внезапно осъзнах, че не ми се тръгва изобщо, независимо от неприятностите с полицията. Макар че никак не напредвах с търсенето на истината, много ми харесваше да бъда тук. Чудесно беше да съм при Паола и да чувствам, че съм част от семейство.
	Къщата на Джани беше в края на гората, на върха на хълма. Беше обикновена на вид постройка, направена от камък, с покрив, покрит с плочи. Изглеждаше така, сякаш щеше да се срути всеки миг. Наоколо обикаляха кокошки. Едно куче беше вързано в двора. Когато наближихме, то се надигна и започна да ръмжи.
	— Франческа — извика Паола с мощния си глас. — Аз съм, Паола Росини. Дойдох да те видя.
	Входната врата се отвори и на прага се показа слаба жена, облечена в черно. Изглеждаше, сякаш от известно време беше плакала без прекъсване. Усмихна се едва-едва.
	— Паола, много мило, че си дошла.
	— Притесних се, когато не те видях на празника днес.
	— Как бих могла да отида и да се веселя, когато един от присъстващите там, някой, който яде и пие сред останалите, е убил мъжа ми? — отвърна тя.
	— Няма как да знаеш това, Франческа. Може да е някой извън нашето село.
	— Как да не е от тук? Кой, ако не някой от селото, ще знае за твоя кладенец? Казват, че бил натъпкан там с главата надолу и удавен. Що за чудовище би сторило това?
	— Може би Джани си е създал врагове — предположи Паола. — Той не внимаваше с кого дружи.
	— Джани все си търсеше белята, така е — съгласи се жената. — Но се пазеше от престъпници, от мафията и всякакви подобни типове. Хората разпространяваха за него слухове, които просто не бяха истина. Той беше по приказките, знаеш. Обичаше хората да си мислят, че води опасен и интригуващ живот. Но това не беше вярно. Той беше много обикновен човек. Но няма никаква полза от това да го обсъждаме, нали така? Не вярвам някога да разберат какво се е случило. И какво ще стане с мен? Нямам мъж, който да се грижи за овцете и да вдига тежките съдове, в които се приготвя сиренето. Ще трябва да разпродам всичко, ако изобщо се намери купувач. Ще преживявам благодарение на пилетата и няколкото маслинови дръвчета.
	След като изрече това, тя сякаш едва сега ме забеляза. Аз стоях в сянката на една череша.
	— А това кой е? — попита.
	— Това е младата дама от Англия, която е отседнала при мен — каза Паола. — Беше така добра да пренесе кошницата ми нагоре по хълма.
	Усетих как погледът на жената ме пронизваше.
	— Тази, която… — понечи да попита тя.
	— Точно така — отвърна Паола. — Тази, която намери тялото на мъжа ти заедно с мен.
	— Трябва да е било голям шок за нея — каза Франческа.
	— И за двете ни беше. Помислих, че сърцето ми спира. Бедният човек. Каква смърт.
	— Права си. Каква смърт. Само някой изключително зъл човек би сторил това. И защо? Защото Джани не мислеше много какви ги приказва? — Тя замълча за миг. Ръцете й мачкаха престилката, която беше сложила върху роклята си. — Елате да изпием по чаша вино.
	— Разбира се — каза Паола.
	Тя ми направи знак да я последвам и ние пристъпихме в тъмната къща.
	Вътре беше тясно и неуютно, но безупречно чисто. Седнахме на някаква дървена пейка в ъгъла. Франческа взе една глинена кана от рафта и ни наля червено вино в чашите. После постави чиния с маслини и малко хляб на масата.
	— За твое здраве, синьорина — каза тя, като продължаваше да ме разглежда с интерес, сякаш идвах от Марс.
	_Вероятно съм първият чужденец, когото вижда_, помислих си, но след това се сетих, че трябва да е срещала доста германци по време на войната. Може би заради това е подозрителна към чужденците.
	Двете жени се заприказваха. Говореха много бързо на техния тоскански диалект и по-голямата част от разговора остана неясен за мен. Аз се замислих за мои си неща. Загледах се през прозореца. От тук имаше красива гледка към Сан Салваторе. Забелязах къщата на София с олющената жълтеникава боя. Вгледах се по-внимателно. Прозорците в задната й част със сигурност се отваряха към градската стена. Но от тук изглеждаше като че ли нещо подобно на стълба се спускаше от стената, точно отдясно на къщата. Значи, имало е начин да скриеш някого. Нямах търпение да кажа на Ренцо.
	Най-сетне, за щастие, Паола се изправи на крака.
	— Трябва да се връщам при дъщеря ми и внучето — поясни тя.
	— Ще ходите ли на танците на площада довечера?
	Франческа отправи въпроса и към двете ни.
	Паола се засмя.
	— Мисля, че с моите танци е свършено. Но ако младата дама желае да отиде, няма да възразя.
	— Не би било редно да отида сама и да танцувам с непознати — казах аз. — Полицейският инспектор и без това смята, че репутацията ми е съмнителна, задето съм изпила чаша вино с мъжете от селото и съм била без придружител.
	— Защо полицейски инспектор е разговарял с теб? — попита Франческа. — Защо се е интересувал от репутацията ти?
	Осъзнах на мига, че съм засегнала болезнена тема. Нямаше как да кажа, че се е опитал да ми припише убийството на съпруга й, защото е мислел, че Джани ме е нападнал, а аз съм го убила при самозащита. Опитах се да отговоря нещо смислено:
	— Той се държи зле с всички — казах. — Опита се да ме накара да призная, че съм убила съпруга ви, защото аз бях тази, която откри тялото.
	— Каква нелепост — отвърна Франческа. — Тези полицаи са идиоти. Защо би убила мъж, когото никога преди това не си виждала?
	— Той беше сред мъжете на масата на площада в селото — рекох. — Размених няколко думи с него. Казах, че бих искала да разгледам околността, и той предложи да ми покаже овцете си и как прави сиренето.
	— Разбирам. — Тя се намръщи. — И защо сте дошли в Сан Салваторе, синьорина?
	— Баща ми беше британски пилот, чийто самолет е свален тук наблизо. Питах се дали някой знае нещо за него.
	— По време на войната?
	— Да. Не знам никакви подробности. Затова и дойдох.
	Тя махна с ръка.
	— Тогава ние бяхме още деца. Учихме се как да се крием и да оцеляваме.
	— Разбирам. Изглежда, че никой не е чувал нищо за британски пилот, оцелял при самолетна катастрофа.
	— И е бил пленен от германците.
	— Защо мислите така? — Усетих как сърцето ми биеше. — Това, което казвате, вярно ли е?
	— Мисля, че Джани веднъж спомена за това. Пленили са го, почти съм сигурна.
	— Сам ли е бил?
	— Нямам представа. По онова време съм била във фермата на чичо ми. Но това, което ми казахте, ме подсети за нещо, което Джани разказваше. Тогава той е бил момче, но е изпълнявал поръчки и е можел да види много неща, които другите не са знаели. Винаги е обичал да шпионира хората и ето докъде го доведе това.
	Тя закри уста с ръката си и се разрида. Паола отиде при нея да я успокои.
	— Не се тревожи, Франческа. Тук имаш приятели. Ще направим всичко по силите ни, за да си добре — нареждаше тя. — Сега ще трябва да тръгваме, но знай, че си добре дошла по всяко време в къщата ми.
	— Ти си добра жена, Паола. Нека светците бдят над теб.
	Когато поехме на обратно, тя все така стоеше на прага на къщата си и ни изпращаше с поглед, докато се спускахме надолу по хълма.


>	Глава 30
>	Хюго

	_Декември 1944_
	Дълго време стояха притиснати един до друг, в пълна тъмнина, докато трусът не стихна.
	— Добре ли си? — прошепна той.
	— Мисля, че да. Просто съм много уплашена. Ти спаси и двама ни. Какво стана? Имах чувството, че всичко ще се срине до основи.
	— Предполагам, че бомбата действително е засегнала основите.
	Гласовете им сякаш отекваха в тъмнината.
	— Дали вече сме в безопасност, как мислиш? — прошепна София. — Отидоха ли си?
	— Да, вече да.
	Той галеше косата й, а тя се беше сгушила в него.
	— Как ще се прибера у дома, ако не открия фенера си? — притесни се София.
	— Ще го намерим, не се тревожи.
	Изправиха се на крака заедно. Той се пресегна за запалката си, щракна и задържа пламъчето, като оглеждаше наоколо. Фенерът беше паднал на една страна, на няколко крачки от тях. Той го взе и се опита да запали свещичката му.
	— Защо пуснаха бомба над нас? — каза тя. Хюго се опитваше да задържи свещта изправена и беше допрял запалката си до фитилчето. — Как можаха да сторят това?
	— Предполагам, че пилотът е видял светлинката на фенера ти и е решил, че е вражеска позиция — отвърна той.
	— Моят малък фенер? Пилотът е решил, че това е опасност?
	Тя се усмихна.
	— Ще се учудиш колко мъничка светлинка може да бъде забелязана от самолет. Понякога войниците искат просто да се приберат по-бързо и пускат последната останала бомба някъде, където смятат, че тя няма да навреди никому. Например в гората или в полето.
	— Някога правил ли си така?
	— Аз съм пилот. Работата ми е да карам самолета, не да пускам бомбите. А и съм управлявал много леки бомбардировачи, които могат да носят малко бомби. Опитвахме се да ги пускаме само в целта.
	Той постави запалената свещ обратно във фенера, а после го вдигна високо, за да огледа щетите. Едва мъждукащата светлина хвърли огромни сенки върху току-що изпопадалата зидария. Стените не се бяха срутили, макар че сега в тях зееха огромни дупки. Отломките на земята се бяха разместили и целият под беше застанал под ъгъл.
	София се изправи.
	— Надявам се да можем да ходим по него. — Тя направи няколко стъпки. После внезапно спря. — Мили боже! — възкликна.
	— Какво има?
	Хюго се изправи на крака.
	— Виж тук.
	Той тръгна към мястото, където сочеше ръката й. На пода, срещу страничната стена на параклиса, се беше отворила огромна дупка и от нея надолу тръгваха стъпала, които отиваха в тъмнината.
	— Трябва да е някаква крипта — каза Хюго. — Била ли си някога там?
	— Не. Идвала съм тук само веднъж за някакъв празник — отвърна тя. — Ние не общувахме много с монасите. Те бяха сякаш откъснати от истинския живот навън.
	— Докато германците не са ги прогонили и те не открили какво всъщност представлява истинският живот — добави той.
	— Да идем ли да разгледаме? — попита тя. — Там може би е сухо и закътано, което ще бъде добре за теб.
	Идеята да слезе в тая тъмница не се понрави на Хюго. От там изпълзяваше студен и лепкав въздух, напоен с миризмата на мухъл и влага.
	— Мисля, че трябва да изчакаме, докато се развидели — каза той. — Не знаем как е там долу. Таванът може да се срути отгоре ни.
	— Ще се върна утре сутринта, ако успея да се измъкна — каза тя. Ще кажа, че отивам да нагледам насажденията си от ряпа. Реколтата трябва да се събира тази седмица. И освен това е денят след празника. Всички ще спят до късно.
	— Добре. — Хюго се усмихна при мисълта, че ще я види толкова скоро, макар и да не споделяше нейния ентусиазъм относно изследването на някакво старо мазе. — Сега трябва да се прибереш и да поспиш. Бъди много внимателна, докато стигнеш до портала. Подът може и да не е солиден вече.
	— Ще внимавам — отвърна тя. — Нямам търпение да се върна, за да видим какво има долу. Мислиш ли, че може да е съкровище?
	— Съмнявам се. Предполагам, че монасите са били скромни хора. Със сигурност не открих никакво злато или рубини, докато се ровех в отломките навън. А кухненските съдове бяха съвсем обикновени и направени от глина.
	— Няма значение — каза София. — Все пак е вълнуващо, нали?
	— Да. — Искаше просто да има нещо, което тя да очаква с нетърпение. — Вълнуващо е.


	Хюго не успя да заспи през остатъка от нощта. Беше наясно, че се намира на място, което може да се срине всеки миг, и се питаше дали да не излезе навън. Но леденият вятър, който се вихреше около руините, го отказа от тази идея. Той се изправи. Изпитваше отчаяна нужда да запали цигара. Напипа шишето с грапа и отпи няколко големи глътки от нея. Те го стоплиха, но не успяха да притъпят тревогата му. Мъчеше се да не заспи. Зарадва се, когато небето от изток започна да изсветлява.
	Изчака, докато не се развидели съвсем. После излезе покрай външната стена и успя да стигне невредим до входа. Тогава видя, че бомбата не беше паднала точно върху повредената сграда. Беше ударила хълма отстрани, като по този начин беше отсякла огромна част от скалата и земята под нея, така че сега манастирът се крепеше на ръба на пропаст. _Поне нито един германски камион не може да стигне до тук_, помисли си той. Стъпалата не бяха засегнати.
	Изми се, пи много вода, а след това се върна в параклиса. Дълго стоя пред входа на криптата. София беше права — беше вълнуващо, но едновременно с това и плашещо. От там лъхаше студена струя и той не можеше да си представи как изобщо би могло да се образува някакво въздушно течение в тези дълбини.
	Хюго все така се взираше в отвора, когато София пристигна, останала без дъх и с почервенели бузи.
	— Днес има режещ вятър — каза тя. — Изкачването нагоре по хълма не беше лесно. Виж, нося ти една от моите репи. Ще я измием и след това можеш да си я хапнеш.
	— Сурова?
	— Ще ти хареса. Хрупкаща и свежа. — София остави ряпата върху една паднала греда. — Беше ли вече долу?
	— Не, чаках те. Исках да направим откритието заедно.
	— Донесох още една свещ. Долу ще бъде доста тъмно. — Тя се усмихна въодушевено. — Готов ли си? Толкова съм любопитна. Какво ли ще намерим?
	— Вероятно мазе, където монасите са държали старите си молитвеници и книжа или непотребните мебели — отвърна Хюго.
	— Не, криптата е под параклиса. Може да има гробница на някой светец. Или други свещени реликви. Виждала съм главата на света Катерина в катедралата в Сиена.
	— Само главата ли? А останалата част от тялото? Какво се е случило с нея? Била е обезглавена ли?
	— Не, главата е отделена от тялото след смъртта й и поставена в златен сандък. Като по чудо, е запазена и досега. Всеки може да я види. Тя прави чудеса.
	— Горката света Катерина — каза Хюго. — Радвам се, че никога няма да бъда светец. Не бих искал да ми отрежат главата, дори и след като умра.
	Тя се разсмя. Понечи да го плесне, но изведнъж се спря. Близостта от предишната нощ беше изчезнала.
	— Подай ми запалката, моля. — Тя запали свещта. — Ще сляза първа, за да проверя дали стълбите са безопасни.
	— Внимавай — извика той, но тя вече бе изчезнала в тъмнината.
	— Добри са — обади се София. — Стъпалата не са твърде стръмни, а и не е чак толкова тъмно. Може да се придържаш към стената, докато слизаш.
	Той я последва, като пристъпваше много внимателно. Усети студения камък при допира с ръката му. Чу как тя възкликна, но беше прекалено погълнат от собствените си стъпки и от усилията да не падне. Не посмя да погледне нагоре, докато не стигна до последното стъпало. Отдъхна си с облекчение и вдигна поглед. Тогава видя кое я е накарало да ахне от почуда.
	Беше разкошен малък параклис със сводест резбован таван. Стените бяха опасани с нещо, което приличаше на гробници, вероятно на отдавна починали монаси. В основата на стъпалата лежаха няколко изсечени дебели плочи. София държеше свещта нависоко и се опитваше да освети и най-отдалечените ъгли. В другия край се виждаше олтар, върху който стоеше разпятие. В отделни ниши стояха фигурите на светци, а по стените наоколо имаше няколко внушителни картини.
	— Ето защо германците не са плячкосали този параклис — каза София, като осветяваше дебелите каменни блокове около стълбите. — Виж. Те са блокирали стълбището отгоре, а сега са се срутили. Вероятно не е бил използван от векове. А може би монасите са имали таен вход откъм някоя друга част на манастира. — Тя вървеше пред него и оглеждаше стените. — Виж това! — София задържа свещта по посока на една от картините. — Не е ли красиво? Изобразява тримата влъхви при бебето Исус. — Тя продължи нататък. — А ето там е бедният свети Себастиан.
	Хюго извърна глава от светеца. Явно бе, че картината е ценна и майсторски сътворена, но изображението на тялото, вързано за стълб и надупчено от стрели, бе твърде нагледно.
	— Трябва да са много стари — промълви София.
	— Да. От Ренесанса. Питам се дали не пише на кого са. Картината с влъхвите прилича на творба на Перуджино.
	— Не е ли невероятно? Картини на велики майстори тук, пред очите ни, и ние сме единствените, които знаем за тях.
	— Да, така е — съгласи се Хюго. — Наистина е изумително.
	Тя инстинктивно постави ръка върху неговата, погледна го и се усмихна.
	— Толкова съм щастлива, че можем да споделим този момент.
	Той отчаяно искаше да я вземе в обятията си и да я целуне, но само отвърна на усмивката й.
	Продължиха с обиколката около стените. София разглеждаше всяка гробница и се мъчеше да чете надписите на латински.
	— Албертус Максимус, 1681–1696 — прочете Хюго.
	— Ти си толкова образован мъж — възкликна София. — Знаеш латински.
	— Седем години ни го наливаха в главите в училище — отвърна той. — Но вашата меса е на латински, а вие говорите италиански, който е доста близък.
	Тя вдигна рамене.
	— Не слушам какво ми казва свещеникът. Когато отец Филипо ми дава опрощение след изповедта, не знам дали ми казва, че ми е простено, или ще отида в ада.
	— Казвала ли си му за посещенията си при мен?
	Тя се поколеба.
	— Не точно. Казах му само, че съм те открила и съм ти помогнала веднъж. Скрих, че идвам всеки ден и ти нося храна. Защото това не е грях, нали? Исус казва да нахраним гладния и да приемем радушно непознатия, а аз правя и двете.
	— Точно така.
	Хюго продължи напред.
	— Виж това — извика той към София и спря пред малка врата, вдадена в стената. — Беше права. Има и друг вход към криптата. Тези стъпала навярно са били блокирани от векове.
	— Нека да пробваме. Да видим къде води. — Тя се пресегна към дръжката на вратата. Натисна я, но тя не помръдна. — Заключена е. — Беше разочарована. — Кой знае накъде отива?
	— Където и да води, сега всичко е в развалини — каза Хюго и пое отново напред.
	София стоеше пред вратата, все още й се искаше да може да я отвори. После въздъхна и настигна Хюго. В задната част на параклиса имаше изкусно гравиран камък, а зад него се забелязваше малък страничен параклис с олтар, върху който беше запазено покривалото, а пред него имаше място, отредено за молитва. Над олтара имаше картина. София вдигна високо свещта. Този път и двамата ахнаха от изумление. Беше малка, в позлатена рамка. На нея бяха изобразени бебето Исус и майка му. Но не приличаше на нито една ренесансова картина, която Хюго беше виждал досега. Вместо стилизираното дете, често с пропорции на възрастен и с безизразни и зрели черти, това, което виждаха сега, беше лицето на истинско бебе. То беше кръгло и обградено със златни къдрици. Малкото момченце беше озарено от щастие и протягаше пухкавите си ръчички към две прелестни херувимчета, които пърхаха с крила на разстояние, където не можеше да ги достигне, сякаш се закачаха с него.
	София първа се окопити.
	— Какво красиво момченце. Не е ли най-красивото дете, което някога си виждал?
	— Да. — Хюго едва успяваше да произнесе думите. Гърлото му се бе свило от вълнение. — Това е най-вълнуващата интерпретация на Мадоната с детето, която съм виждал. В някои отношения тя дори прилича на съвременна — по начина, по който е предадена светлината, и по реализма на изображението. Знаеш ли, питам се дали това не е Леонардо. Лицето на Мадоната има онова чудно спокойствие, както в Мадоната при скалите.
	— Леонардо да Винчи? — също шепнеше София.
	— Би могло да е той.
	— В такъв случай трябва добре да се погрижим за картината. Трябва да направим всичко възможно германците никога да не я открият.
	— Права си — каза Хюго. — Можеш ли да я занесеш вкъщи и да я скриеш на тавана?
	София го погледна ужасена.
	— Картината не е моя. Не бива да я вземам. Освен това, ако германците решат да претърсят селото и я открият? Тогава ще я изгубим завинаги. Не, най-добре ще бъде скрита тук. Кой би дошъл на това място сега, когато са останали само руини?
	— Въпреки това — каза той замислено, докато съзерцаваше изображението. — Може би трябва да запречим отново стълбите и да ги прикрием.
	— Но според мен и ти трябва да останеш тук долу. По-сухо и топло е, отколкото горе, а красивото бебе Исус ще бди над теб, докато спиш. Ще мога да те предупредя, ако разбера, че има опасност германците да дойдат, и ще имаш възможност да помислиш къде да скриеш картината. Можем да прежалим и да им оставим свети Себастиан ей там!
	Той се разсмя.
	— Да, намирам го за доста страшен.
	— Значи, ще останеш при картината, нали? — попита тя. — Тук ще ти е по-топло и ще си благословен и пазен от всички тези светци и детето Исус.
	— Ще се опитам да остана тук през нощта — потвърди той. — Вятърът е толкова студен сега.
	— Ще ти донеса нещата.
	— Няма нужда. Ще се кача горе и ще ги донеса едно по едно. Ще хвърля одеялото отгоре.
	— Не искам да рискуваш да паднеш. Аз ще го направя. Ти стой тук и поемай каквото ти подавам.
	Тя постави свещта върху един от монашеските гробове, после запретна дългата си пола и леко изтича нагоре по стъпалата.


>	Глава 31
>	Джоана

	_Юни 1973_
	Докато вървяхме, изучавах селцето, разположено на хълма.
	Действително изглеждаше, че има начин да се спуснеш надолу по стената, която граничеше с къщата на София. Някой по-пъргав би могъл да се прехвърли през прозореца, да се изкатери по ръба на стената и да се спусне незабелязано надолу към лозята. Помня, че Ренцо ми беше казал, че майка му излизала с кошница, за да събира каквото намери из гората. Погледът ми се плъзна към лозята, а после нагоре през маслиновите насаждения към горите на върха на хълма. Отвъд тях, над дърветата се извисяваха скали и древни руини. Спрях и се загледах натам. Изглеждаха не повече от купчина развалини и беше трудно да се каже кое от тях някога е било постройка и кое е част от самите скали.
	Замислих се за София и нейната кошница. Възможно ли е да е укривала някого там?
	— Тези древни руини — подхванах аз — някога замък ли са били?
	— Манастир — отвърна Паола. — Помня монасите. Тогава бях дете. Имаше толкова красив параклис.
	— Когато си била дете? — избъбрих набързо думите. — Когато си била дете, това все още е било манастир?
	— О, да. Докато не беше бомбардиран по време на войната.
	— Германците са обстрелвали манастир? — попитах ужасено.
	— Не, не германците. Съюзниците. Мисля, че бяха американците.
	— Бомбардирали са манастир? Това е ужасно. Погрешка ли?
	— О, не. Германците бяха прогонили монасите и бяха разположили оръдията си там. Освен това от там има добра видимост към пътя в долината и към самолетите, пратени на мисия. Така че съюзниците трябваше да го унищожат. Жалко е да се срине до основи свещено място като това, но те нямаха кой знае какъв избор. В онези дни важеше правилото „Убий, за да не бъдеш убит“.
	Аз се бях вторачила към развалините. Опитвах се да си ги представя като някогашен величествен манастир. Би било лесно да скриеш някого там, но не би било твърде безопасно заради порутените скали. И все пак трябваше да отида и да проверя лично. Но не днес!
	Паола се спря за миг и подуши въздуха.
	— Трябва да побързаме. Задава се буря — каза тя и ускори крачка.
	Бяхме все още доста далеч от къщата на Паола, когато чухме първите тътени. Внезапно се появи вятър, студен и пронизващ. Небето се отвори и рукна дъжд. Подгизнахме целите за минута и пристигнахме у дома мокри като кокошки.
	— О, мамо — извика Анджелина, когато ни видя в коридора. — Вижте се само! Разтревожих се, когато чух гръмотевиците.
	— Само се поизмокрихме малко, скъпа, но не е нищо страшно. Малко сухи дрехи и чаша грапа ще оправят ситуацията. — Паола постави ръка на рамото ми. — Отиди да се преоблечеш, Джоана, а после ще окачим роклята ти в банята и тя ще изсъхне съвсем скоро.
	— Добре — отвърнах.
	Това беше обезкуражаваща перспектива. Валеше толкова силно, че дъждовните капки удряха шумно по керемидите на покрива и отскачаха от земята. Затичах се по пътеката през градината, която сега представляваше серия от локви. Стигнах до къщичката, натиснах бравата и пристъпих вътре, като въздъхнах с облекчение. Когато затворих вратата след себе си, замръзнах — със сигурност я бях заключила, когато излязохме рано сутринта. Убедена съм, че не бях проявила невнимание… и, да, ключът е все още в чантата ми. После си спомних как Ренцо каза, че никой в Сан Салваторе не заключва входната си врата. Вероятно някъде в къщата на София има резервен ключ и не е трудно да бъде намерен.
	_Може би се тревожа напразно_, помислих си. Вероятно Анджелина е имала нужда да вземе нещо от къщичката. В големия гардероб има резервно бельо. Но също така е възможно някой, който е знаел, че ще сме на празника през целия ден, да е претърсил стаята ми. Може да са били карабинерите. Или пък не. Внимателно отворих едно от чекмеджетата. Дрехите ми бяха разместени. Извадих резервния ми чифт обувки и открих, че нещата, които Джани ми беше оставил, бяха все така скрити в едната обувка. Значи, този, който е тършувал, не е свършил кой знае какво, нали? Или пък е открил предметите, но е решил, че няма нужда да знам това, и ме е оставил да си мисля, че съм в безопасност. Доста тревожна мисъл. Проверих останалите си вещи, но нищо не липсваше. Разбира се, уличаващото писмо заедно с паспорта и портфейла ми бяха на сигурно място в дамската ми чанта. Значи, някой може би е знаел защо Джани е искал да говори с мен. Но също така е бил наясно, че той така и не е успял да ми каже нищо, и вероятно е сметнал, че не бих могла да разтълкувам тези три предмета.
	Събрах малко сухи дрехи, увих ги в хавлия и изтичах обратно до къщата.
	След като се изсуших и затоплих, и изпих чаша грапа, се почувствах по-добре. След тържеството не бяхме гладни и хапнахме съвсем скромно от останалата супа с малко хляб.
	Преди да си легна, се уверих, че съм заключила вратата. Лежах и слушах как бурята бушува, докато тътенът постепенно не отслабна и гръмотевиците се чуваха само отдалече.


	На другата сутрин се събудих с обичайното ведро синьо небе. Въздухът ухаеше на свежо и цветовете бяха така ярки след дъжда, че трябваше да засенчвам с ръка очите си, за да наблюдавам околността. По време на закуската Паола обяви, че ще работи в зеленчуковата градина. Беше забелязала, че насекомите също са имали пиршество… с нейните насаждения. Обеща, че ако намери узрели, ще приготви патладжани с пармезан за вечеря.
	— Мисля, че е добра идея да проверя дали инспекторът от Лука е решил кога може да си тръгна — казах аз.
	— О. — Лицето на Паола посърна. — Толкова скоро? Вече искаш да си ходиш? Точно когато си намерих още една дъщеря.
	— Наистина ми харесва тук — рекох. — Но трябва да знам дали полицията все още ме счита за заподозряна в убийството на Джани. А и скоро се налага да се върна у дома. Трябва да се подготвя за изпита.
	— Но ще останеш поне седмица — каза Паола.
	Думите й ме изненадаха. Нима съм била в Сан Салваторе по-малко от седмица? Имах чувството, че съм живяла тук цяла вечност.
	— О, разбира се. Поне седмица — отвърнах.
	— Как бих могла да те науча да приготвяш ястия от Тоскана, ако си тръгнеш толкова скоро? — Тя ме прегърна през раменете и ме притисна към себе си. — Освен това трябва да те охраня малко. Трябва да се позакръглиш, иначе никога няма да си намериш съпруг.
	— Може би тя вече си има някого, мамо — намеси се Анджелина и погледна към нас от мястото, където кърмеше бебето.
	— Вярно ли е? Има ли младеж, който те очаква? — попита Паола.
	Поклатих глава.
	— Не, никой не ме чака.
	— Разбира се. Първо трябва да си вземеш изпитите. Когато станеш богата адвокатка, ще има опашка от мъже за теб — каза Паола.
	— Тя не иска да бъдат с нея заради парите, мамо — каза Анджелина. — Иска да се омъжи по любов. Видно е, че е романтична, а не практична жена.
	— Парите не вредят — обади се Паола. — Но вероятно ти произхождаш от богато семейство и няма да имаш проблем.
	Отново поклатих глава.
	— Боя се, че не разполагам с наследство. Баща ми беше напълно разорен, когато почина. Ще трябва да се справя сама или да се омъжа за богат човек.
	— Тя трябва да се ориентира към Козимо — разсмя се Анджелина. — На петдесет и пет, неженен и собственик на всичката тази земя!
	— Козимо? Би трябвало да обърне внимание на наследника Ренцо. Доста по-привлекателен е. Нали, Джоана?
	Усетих, че се изчервявам. Тя се засмя.
	— Нищо не ми убягва. Видях как го гледаше, когато те заговори. И се усамотихте по време на празненството.
	— Само си говорихме за майка му и за това дали има някакви спомени да е срещал баща ми.
	— Той помни ли баща ти?
	Поклатих глава.
	— Не. Но сега знаем със сигурност, че родителите ни са се познавали. А и вдовицата на Джани потвърди, че баща ми е бил пленен. Може би точно това се е случило. Той е бил отведен от врага и тя се е отдала на отчаянието и е избрала да бъде защитена от германеца. Или… и тя е била предадена и също отведена в плен. Може би никога няма да узнаем.
	— Никога ли не си питала баща си за това? Той не ти ли е разказвал?
	— Никога — отвърнах. — Майка ми е разказвала, че самолетът му е бил свален и той е бил тежко ранен по време на войната и че едвам е оцелял, но никога не съм разпитвала за подробности. А и съм сигурна, че баща ми не би споделил нищо за София пред нас.
	_Поради което е пазел спомените си скрити в кутия на тавана, помислих си._


	Приключихме със закуската. Паола си сложи шапка за слънцето и престилка и отиде да работи в градината. Изявих желание да й помогна, но тя отхвърли предложението ми.
	— Ти си тук на почивка. Отивай да се забавляваш.
	Оставих я да се занимава с бобовите насаждения и потеглих нагоре по хълма. Денят обещаваше да бъде горещ. Вече усещах парещото слънце на тила ми. _Ще се оттам да се срещна с Ренцо_ — мислех си — _и ще му предложа да ме придружи до манастира._ Мисълта за това ме изпълни с удоволствие. Поклатих глава. Никога ли нямаше да си науча уроците? Ренцо беше син на мъж с репутацията на опасен човек — който може да поръча убийството на всеки, изпречил се на пътя му. Също така живееше на село в Италия. Трудно можеше да се нарече подходящ за започване на връзка, макар и да се бе оказало, че все пак не ми е брат. Да не говорим, че изобщо дори не забеляза, когато се притиснах в него по време на земетресението.
	Стигнах до площада в селото. Следите от вчерашното празненство бяха все още налице. Навсякъде имаше транспаранти и флагчета, които имаха окаян вид след дъжда — висяха от покривите или бяха захвърлени върху все още неприбраните маси. Отидох до полицейското управление, където ми съобщиха, че инспекторът още не е пристигнал. Никой не знаеше кога се очаква да дойде. Когато излязох навън, забелязах, че жълтеникавата сграда в дъното на площада беше поща. Хрумна ми, че би било добре да телефонирам на Скарлет и да я уведомя, че има опасност да ме арестуват. За всеки случай…
	Влязох в пощата и платих. Обясниха ми как да се обадя извън Италия. Служителят беше много въодушевен от това, че ще ме свърже с далечно място като Англия. Той настояваше да свърши всичко сам и мина много време, преди най-сетне да ми подаде слушалката. Чух сигнала „свободно“. Изчаках доста и тъкмо бях решила да затворя, когато нечий глас каза:
	— Знаеш ли колко е часът, по дяволите?
	Разбира се, досетих се, че в Италия сме с час напред в сравнение с Англия. Тук беше десет сутринта, но девет там, което според разбиранията на Скарлет си беше почти посред нощ.
	— Аз съм. Джоана. Съжалявам, сигурно съм те събудила. Не съобразих часовата разлика — изтърсих аз.
	— Джо? Случило ли се е нещо? — попита тя. — Обикновено не би харчила пари за телефонен разговор. Все още ли си в Италия?
	— Да.
	— Успя ли да откриеш отдавна изгубения си брат и старата любов на баща си?
	— Не, но съм на път да го сторя — отвърнах. — Колкото до това дали нещо не е наред, исках да ти се обадя, за да знаеш къде съм, в случай че се озова в затвора.
	— В затвора? Да не си ограбила някоя банка?
	— Не, заподозряна съм в убийство.
	— Мили боже! — възкликна тя. — Какво се е случило?
	— Тялото на един мъж беше открито в кладенец в близост до стаичката, в която спя — поясних аз. — Мисля, че има вероятност полицията да се опита да ме натопи за това, тъй като е доста по-лесно, отколкото да се мъчат да разберат каква е истината.
	— Предполагам, че е замесена мафията. Това не се ли случва често там?
	— Би могло да е нещо подобно. Мъжът е имал съмнителни познанства, или поне така ми казаха. — Не посмях да спомена нищо за писмото. — Днес ще се срещна с инспектора и той ще прецени дали може да си тръгна.
	— Горката ти. Не можеш ли просто да се метнеш на първия влак и да стигнеш на безопасно място като Швейцария, преди да се усетят?
	— Не е толкова лесно — отвърнах. — Намирам се на място, където автобус има два пъти седмично. Дори няма път до тук, така че съм като в капан. Но ако получиш от мен закодирано съобщение, в което те моля да нахраниш хамстера или нещо от този род, намери Найджъл Бартън и му кажи, че съм в беда.
	— Това е забавно — обади се Скарлет.
	— Кое? Че съм заподозряна в убийство ли? — възкликнах аз.
	— Не, Найджъл Бартън. Мисля, че си пада по теб. Появи се миналата седмица и каза, че има новини за теб. Нещо във връзка с картините, които си му дала. Спомена, че са почистени или нещо подобно. Казах му къде си и че не знам кога ще се върнеш. — Тя замълча за миг. — Смятам, че картините бяха просто повод да намине.
	— О, боже — промълвих. — Последното, от което имам нужда, е влюбен адвокат.
	— Можеше и по-зле да е. Баща му и дядо му са собственици на кантората.
	— Защо всички нямат търпение да ме омъжат за някой, който щял да наследи нещо си някой ден? — избухнах аз.
	— Леле, какво ти става? — изуми се тя. — Само се майтапя, приятелко. Както и да е. Освен че си обвинена в убийство, успяваш ли да се забавляваш?
	— Колкото и странно да ти звучи, да. Прекарвам си чудесно. Уча се да готвя италианска храна. Вчера тук имаше голям празник. С една дума, харесва ми.
	— Няколко дена в Тоскана и вече си италианска домакиня — пошегува се Скарлет. — Но слушай, пази се, чу ли? Ако човек е бил убит, то убиецът вероятно все още е на свобода. Сигурно това е местна вендета и няма нищо общо с теб, но някой би могъл да реши, че знаеш повече, отколкото в действителност е така.
	— Да, ще внимавам.
	Помислих си колко е близо до истината. Исках да го споделя с нея, но извън телефонната кабина видях началника на пощенския клон, който се размотаваше наоколо, както и възрастна жена, скръстила нетърпеливо ръце. Засега бе по-добре да си мълча.
	— Обади ми се пак, когато имаш някакви новини — каза Скарлет. — И следващия път, моля, не толкова рано сутринта. До два през нощта съм в театъра.
	— Съжалявам. Ще ти се обадя отново, макар и единственият телефон в селото да е този тук.
	— По-добре да изпратя Найджъл Бартън да те спасява. — Скарлет се разкиска. — Вече го виждам как препуска на белия кон.
	— Ха-ха. Много смешно. До скоро.
	— Да, чао.


	След като оставих слушалката, известно време поседях така, вторачена в телефонния апарат. Скарлет беше моята тънка нишка, която ме свързваше с дома, а сега отново бях сама в един свят, за който не знаех нищо. Бях чувала за подкупите, корупцията и наказателните акции в Италия. За местата, където се разпореждаше мафията. Ами ако инспекторът работеше за истинския убиец и му беше наредено да ме натопи за престъплението? Това никак не изглеждаше невероятно. Паола ми беше съюзник, но какво влияние имаше тя? Единственият, към когото можех да се обърна за помощ, беше осиновеният син на човека, който би могло да е поръчителят на убийството.
	Излязох от пощата и съзрях един от карабинерите, който ми махаше.
	— Инспекторът пристигна — извика той. — Питаше за вас.
	Поех си дълбоко въздух и го последвах. Инспекторът седеше на бюрото си.
	— Синьорина Лангли — поздрави ме на италиански. — Добре ли прекарахте почивните дни?
	Той се усмихна и аз забелязах два златни зъба в устата му.
	— Да, благодаря ви — отвърнах. — Бях на празника Тяло Господне вчера. Беше много хубаво.
	Заеквах и произнасях думите колкото се може по-бавно и с ужасен английски акцент. Исках да оставя у него впечатлението, че ако се налага да зададе още въпроси, ще трябва отново да се обърне към Ренцо.
	— Свободна ли съм да си отида у дома сега? — добавих.
	Той разпери ръце.
	— Все още не съм напълно убеден, че нямате участие в това убийство. Защо дойдохте в Сан Салваторе? Това се питам аз. Той не е красив туристически град. Може би са ви изпратили тук, за да подмамите бедния синьор Мартинели и да предизвикате смъртта му? Платили са ви, за да го направите?
	Трябваше ми известно време, за да разбера думите му.
	— Казах ви и преди. Не познавам никого в този град. Дойдох, за да науча какво се е случило с баща ми по време на войната. Но никой тук не е чувал за него. Това е всичко. Сега бих искала да си тръгна и да се прибера в родината си.
	— Имам и други разпити за днес. Изглежда, че този човек е имал вземане-даване със съмнителни хора, някои от които са били извън закона. Но не се тревожете. Ще разнищя тази история. Вероятно върху кладенеца има и други отпечатъци. А може би не. Но ако сте невинна, както твърдите, след няколко дни ще бъдете на път за Англия.
	Той тъкмо се канеше да ме пусне да си ходя, когато откъм коридора се чу някаква патърдия. Младият полицай отвори вратата на кабинета и подаде глава. Имаше много объркан вид.
	— Инспекторе, отвън има един господин и той казва…
	— Той казва, че трябва незабавно да разговаря с инспектора — чу се дълбок и боботещ глас и самият Козимо влезе в стаята.
	Въпреки бастуна си, той се придвижваше впечатляващо бързо.
	— Синьор Ди Джорджо, нали?
	Инспекторът беше пребледнял.
	— Разбира се — отвърна Козимо. — Вашите началници в Лука ме познават много добре. Тук съм заради тази нещастна млада жена. Моят син ми каза, че е разговарял с нея и е убеден, че тя няма нищо общо с това престъпление. Не искаме тя да остане с лоши впечатления от Тоскана, нали? Няма да сме доволни, ако тя се прибере у дома и каже, че онези, които бранят закона в Тоскана, са идиоти, които не знаят как да разрешат едно просто престъпление. Така както го е правил господин Шерлок Холмс. Тук съм да заявя, че трябва да я пуснете тогава, когато тя поиска да си тръгне. Може би някой ден ще научим истината за смъртта на Джани Мартинели. А може би не. Хората, способни на подобно престъпление, не са толкова лесни за залавяне, както знаете.
	Последва дълго мълчание. Инспекторът изглеждаше объркан. Не искаше авторитетът му да бъде поставен под съмнение, но и не желаеше да противоречи на Козимо.
	— Дайте ми още няколко дни, моля ви — каза той. — Младата дама ще бъде в пълна безопасност тук. Може да се наслаждава на слънцето в Италия.
	— Синът ми ще ходи утре до Флоренция — обади се Козимо. — Готов е да закара синьорината до влака.
	— Ще го имам предвид — отвърна инспекторът — Това е, което мога да обещая засега.
	Козимо сложи ръка на рамото ми и ме изведе от стаята.
	— Не се безпокой, мила моя — каза той. — Обещавам ти, че ще можеш да си тръгнеш утре сутринта със сина ми. Наслади се на последния си ден в Сан Салваторе.
	Тези негови думи прозвучаха доста зловещо, макар и да бях убедена, че той нямаше предвид онова, от което се опасявах. Навън слънцето светеше ослепително. Зачудих се накъде да поема. Внезапно взех решение. Трябваше да говоря с вдовицата на Джани. Изглежда, сякаш само тя беше чувала нещо за баща ми. Може би знаеше нещо повече. Може би дори ще може да ми каже защо Джани е искал да ме види онази вечер, с което намери смъртта си.


>	Глава 32
>	Джоана

	_Юни 1973_
	Когато приближих къщата на Франческа, кучето скочи и се разлая. То имаше толкова страшен вид, че се поколебах дали да продължа. Не бях сигурна колко дълга е веригата му. Надявах се жената да чуе шума и да излезе, за да види какво става. Най-сетне някой дръпна едно от перденцата на прозореца, нечие лице надникна от там, а после входната врата се отвори.
	— Синьорината от Англия — каза тя. — Без съмнение, си дошла за кошницата на Паола. И купата също. Рагуто беше превъзходно. Моля, благодари й за всичко.
	Тя говореше на силен диалект и ми беше трудно да я разбера.
	— Влез, моля — подкани ме тя с жест.
	Кучето дори за миг не сваляше очи от мен. Пристъпих в къщата.
	— Ще изпиеш ли едно кафе? — попита тя.
	Не бях голям почитател на силното еспресо, което правеха тук. Изглежда, мляко се добавяше в него само на закуска. По всяко време след това да се разрежда кафето беше знак на слабост.
	— Благодаря!
	Поне щях да имам оправдание да остана и да поговорим.
	Тя ме покани да седна на пейката до масата. Заех мястото си и наблюдавах как сипва течността в малка чашка.
	— Синьора — започнах колебливо, — исках да поговоря с вас относно баща ми и войната. Мисля, че знаете повече, отколкото споделихте вчера пред синьора Росини.
	Тя изглеждаше напрегната.
	— Знам само онова, което моят съпруг ми е казвал. Че е видял как германците отвеждат някакъв пленник. Според него е бил пилот от съюзническите войски. Бил е облечен с кожено яке, като тези, които са носели военните летци.
	— Съпругът ви споменавал ли е нещо за София Бартоли? — попитах аз.
	Сега тя наистина изглеждаше изненадана.
	— София Бартоли? Тази, която избяга с германския офицер? Какво общо има тя с това?
	— Мисля, че е помогнала на баща ми да се укрива — казах предпазливо.
	Тя поклати глава.
	— Не знам нищо за това.
	Докато вървях нагоре по хълма към дома й, се питах дали си струва да я излагам на опасност и да й покажа съдържанието на плика. Реших да рискувам.
	— Съпругът ви е пъхнал това през решетките на прозореца ми в нощта, в която бе убит — казах аз. — Мисля, че пликът е бил предназначен за мен.
	Подадох й бележката. Тя я прочете, после се разсмя, докато клатеше глава.
	— Този глупчо. Казах му да остави нещата така и да не рови повече.
	— Знаете какво е имал предвид, така ли?
	— Знам много малко — отвърна тя. — Знам, че е предавал съобщения за местните партизани. Гордееше се с това. Бил е момче, а вече е давал своя принос за спечелването на войната. Веднъж, когато беше пиян — а това често се случваше, Бог да се смили над душата му, — той ми каза, че ако жителите на Сан Салваторе разберат истината, нещата ще бъдат много различни.
	— Каква истина? — попитах.
	— За войната, така казваше той. Твърдеше, че някой ден ще намери начин да я каже и тогава всичко ще се промени.
	Тя се заигра с предметите на масата. Местеше захарницата и лъжичката, докато говореше, и не ме поглеждаше. Определено не се чувстваше добре да разказва за това, но трябваше да бъда настоятелна.
	— Знаете ли какво е имал предвид?
	— Не съвсем. Когато беше пиян, говореше неразбрано. А когато на другия ден изтрезнееше и аз го питах какво е искал да каже предишната вечер, той ме удряше през лицето и ми казваше да си гледам работата и да не се бъркам в неща, които не ме засягат. — Тя замълча за миг и ме погледна. — Често ме биеше. Беше агресивен и глупав човек.
	— Много съжалявам. В известен смисъл сигурно е облекчение за вас, че го няма.
	— Облекчение? — Тя се вторачи в мен. — Успокоение? Да бъда оставена сама в бедност? Как да се справям сама с фермата? Той поне беше полезен в някои отношения. Правеше хубаво сирене.
	Абсурдността на това почти ме накара да се усмихна, но се овладях.
	— Значи, Джани е предавал съобщения по време на войната и е видял нещо важно, нещо, за което другите не знаят.
	— Така мисля — отвърна тя.
	Отворих чантата си и извадих от там трите предмета. Поставих ги на масата.
	— Той някога показвал ли ви е това? Знаете ли какво значат тези неща?
	Тя се загледа в предметите.
	— Това е звездата на Обществото на свети Джорджо, орден, към който принадлежат уважаваните мъже в селото.
	— Не е ли била тайният знак на партизаните по време на войната? — попитах.
	— Възможно е. Бях малко момиче тогава, нищо не мога да кажа. Но това — тя повдигна банкнотата, — това със сигурност са германски пари. А парчето плат? Мръсно, старо парче плат? Какво ли означава това?
	— Мисля, че е зацапано с кръв — поясних аз. Видях как Франческа го остави моментално. — Навярно Джани се е опитвал да ми каже, че някой навремето е дал информация, която е причинила нечия смърт, за което му е било платено с германски пари.
	— О. — Тя ме погледна. Мъчеше се да проумее чутото. — Значи, това се е опитвал да намекне чрез тези предмети — че някой не е бил героят, за който се е представял, и че един ден Джани ще бъде щедро възнаграден от този човек заради мълчанието си.
	— Козимо? — предположих аз. — Мислите ли, че е имал предвид Козимо?
	— Много е вероятно. — Франческа се огледа наоколо притеснено, в случай че някой подслушваше до прозореца. — Всички ние сме чували за храбростта му по време на войната. Със сигурност впоследствие той бе възнаграден за това. Но ако съпругът ми е бил достатъчно глупав, за да го изнудва, то тогава е ясно защо е заплатил с живота си. — Тя въздъхна. — Казвах му да остави тези работи. Никога не ме послуша.
	Започнах да проумявам ситуацията. Чувала бях как Козимо е оцелял след клането над партизаните. Ами ако не е оцелял, а всъщност го е организирал и му е било платено за това? Джани беше решил, че моментът е подходящ, за да сподели истината с мен. По този начин и някой извън селото ще научи историята. И когато вече ще съм далеч от тук, той е възнамерявал да изнудва Козимо. Както каза Франческа, глупав човек.
	— Искате ли да запазите тези вещи? — попитах аз.
	— Не. Вземи ги. — Тя избута предметите към мен. — Ако си разумна, ще ги унищожиш. Те могат да причинят само неприятности. Всичко вече е минало. Съпруга ми го няма. Бих искала да си отидеш. Върви си у дома в Англия и забрави за това място.
	Нямаше какво повече да си кажем. Станах, благодарих за кафето и излязох навън. Кучето се изправи и козината му настръхна, но когато минах покрай него, не ми изръмжа. Тръгнах надолу по хълма, но после внезапно свърнах към гората. Не зная какво се надявах да открия там. Ако баща ми си беше стъкмил някакъв малък подслон, той отдавна щеше да е загубен или съборен. А и местните щяха да говорят за това. Освен ако… Спрях в началото на гората. Освен ако всички те знаят какво се е случило с баща ми, но са се договорили да си мълчат и да го пазят в тайна. В такъв случай ще се прибера у дома, без никога да узная какво е станало.
	Навлязох в прохладата сред дърветата. Беше приятно да съм в гората. Огромните дъбове и кестените все още цъфтяха. Наоколо се чуваше птича песен. Някакъв гълъб издаваше меланхолични звуци на един клон над главата ми. Опитвах се да следвам нещо подобно на пътека сред дърветата. Все още не съумявах да подредя мислите си. След войната Козимо беше станал най-богатият мъж в околността. Възможно е Джани да е бил достатъчно глупав и да е опитал да се възползва от пристигането ми тук, като го е заплашил и изнудвал. Козимо отчаяно искаше да си тръгна от тук, преди да ми хрумне да задавам още въпроси. А Ренцо? Той беше син и наследник на Козимо. С положителност знае какво се е случило по време на войната, както и какво е станало с Джани. Видях как се подчиняваше на всяко желание на баща си. Беше изоставил учението си в Лондон и се беше прибрал набързо у дома, за да му помага.
	Най-доброто за мен би било да приема предложението на Козимо и да оставя Ренцо да ме закара до гарата колкото се може по-бързо. Каквото и да се е случило с баща ми, никой нямаше да ми разкаже нищо. Внезапно усетих някакво напрежение из гората, сякаш всички живи твари бяха нащрек. Уплаших се. Ами ако са ме проследили? Ако някой е чул разговора ми с Франческа Мартинели и ме е последвал в гората? Колко удобно. Нямаше да могат да открият тялото ми дни наред…
	Проправях си бързо път през шубраците, без дори да поглеждам настрани. Клоните дращеха бузите ми, а къпините се захващаха за полата ми, но не спрях, докато не стигнах до маслиновите насаждения. Едвам си поемах дъх. Зарадвах се, като съзрях къщата на Паола от другата страна на хълма. Взех разстоянието до там тичешком.


>	Глава 33
>	Хюго

	_Декежври 1944_
	Хюго прекара нощта в криптата. Той никак не беше доволен от присъствието на мъртвите монаси, разпятието и нарисуваните и изваяните светци, но все пак беше добре, че е защитен от вятъра. Стъкми леглото си от другата страна на гравираната плоча, откъдето можеше да вижда бебето Исус през пролуките в изсечения камък. Легна и спа така дълбоко, както не бе спал от напускането на базата близо до Рим.
	Радваше се, че е на закътано място, когато по някое време през нощта внезапно изви силна буря. Вятърът виеше по стълбите. Той чуваше трясък от падащи парчета мазилка от стените на параклиса. Тази нощ София не дойде. Сутринта изяде ряпата — беше изненадващо вкусна — и остатъците от коледната вечеря.
	Когато настъпи денят, той се качи горе и огледа околността. Проливният дъжд беше отнесъл още от хълма и сега външните стъпала бяха опасно наклонени към огромната пропаст. Трябва да предупреди София да не се опитва да се изкачва от тук при силен вятър. Беше толкова мъничка и нежна, че имаше опасност да бъде отнесена. Цялата сутрин я чака, но тя не дойде. Наблюдаваше пътя с надеждата да види съюзнически войски в поход на север, но по-високите планини там вече бяха покрити със сняг и той осъзна, че София е права. Съюзниците няма да рискуват да се придвижат напред, докато времето не се позатопли.
	Върна се в скривалището в криптата. Вече се стъмваше, когато чу шум от стъпки над главата си. Изправи се да посрещне София. Тя се втурна надолу по стълбите, като постави пръст върху устните си.
	— Ножът или револвера — прошепна тя. — Приготви ги. Мисля, че някой ме следи.
	Хюго отиде да вземе оръжията си и провери дали пистолетът е зареден.
	— По-добре с ножа. Изстрелът ще се чуе надалеч.
	Той погледна ножа в ръката си. Никога през целия си живот не беше намушквал някого и не можеше да си представи как ще го направи сега. Опита да се види как сграбчва германски войник откъм гърба, държи здраво главата му и спокойно прерязва гърлото му. Ще може ли да стори това?
	София явно отгатна мислите му, защото каза:
	— Дай на мен. Колила съм прасета във фермата. Не ме е страх да убия германец.
	Тя издърпа ножа от ръцете му и хукна обратно по стълбите. Хюго се почувства като страхливец и тръгна след нея колкото можеше да бърза. Слънцето току-що бе залязло и небето бе кървавочервено. София стоеше с оръжието в ръка, а стените на параклиса зад нея блестяха в розови оттенъци. Отстрани погледнато, картината беше драматична.
	Тя се обърна към него.
	— Скрий се. Може и да успея да ги заблудя. Да видим първо кой ще се появи.
	Тя застана в близост до вратата. Той чу шум от стъпки отпред, а после София излезе навън.
	— Джани! — чу я как възкликва изумено. — Какво правиш тук?
	— Не е твоя работа, синьора Бартоли. Ти какво правиш тук?
	Хюго надникна и видя слабичко момче на възраст около единайсет или дванайсет години. Гласът му звучеше уверено, изглеждаше едновременно предизвикателно и уплашено.
	— В случай че се интересуваш, дойдох да проверя дали последната бомба е успяла да разруши още от кухнята на монасите.
	Идвах тук на няколко пъти и намирах консерви със зеленчуци и с плодове. Надявах се да мога да открия още нещо.
	— Ще ти помогна да огледаш — каза момчето. — Майка ми би се зарадвала на бурканче с компот или конфитюр.
	— Много си мил, но съм убедена, че майка ти не би искала да рискуваш живота си, като идваш тук. Виж как последните бомби са отнесли по-голямата част от склона. Ако се случи пак, взривната вълна може да те отнесе.
	— Аз съм силен. Ще се справя.
	— Та какво правиш тук? — попита го тя. — Дошъл си, за да се правиш на смел ли?
	— Не. Мислех, че ще мога да открия момчетата тук.
	— Момчетата?
	— Да, нали се сещаш, партизаните от околността. Дочух, че са замислили нещо голямо… ще нападнат пътя. Реших, че сигурно ще се срещнат тук. Искам да се присъединя към тях.
	— Ти? Да се присъединиш към партизаните? Та ти си още дете. Те няма да те искат.
	— Но аз бих могъл да съм им полезен. Да изпълнявам поръчки. Да проследявам разни неща в тяхна полза.
	— Джани — София постави ръка на рамото му, — от всичко, което съм чувала за тях, това са безмилостни мъже, които обичат да поемат големи рискове. По-скоро биха те убили, отколкото да се тревожат, че може да ги издадеш.
	— Те са на наша страна. Наши съседи, наши момчета.
	— Не бих се съгласила напълно. Някои от партизаните са комунисти. Те искат да прогонят германците, но също така и да сменят правителството и да установят диктатура на пролетариата.
	— Но тези, за които говоря, са мъже от околността. Ние ги познаваме.
	— Мисля, че трябва да стоиш далече от тези неща. Никога нищо добро не произлиза от подслушване на чужди разговори — каза София. — Но тъй като си тук, можеш да ми помогнеш да потърсим разни полезни неща…
	Гласът й се чуваше все по-слабо, докато тя се отдалечаваше с момчето. Хюго чакаше нетърпеливо. Когато последните отблясъци на деня си отиваха, той отново чу стъпките им и гласа на София.
	— Иди си у дома сега, преди да е станало съвсем тъмно. Съжалявам, че не успяхме да намерим никаква храна, която да занесеш на майка ти. Кажи й, че ще й донеса от моите репи, когато ги извадя.
	— Няма ли да дойдеш с мен?
	Гласът на момчето звучеше по детски притеснено.
	— Разбира се. Ти тръгни бавно надолу по стълбите, а аз ще те настигна. Оставих кошницата си в стария параклис, където се молех, когато ти дойде. Това все още е Божи храм, нали разбираш, нищо че стените му са порутени. Върви полека сега.
	София се втурна обратно в параклиса при Хюго.
	— Трябва да тръгна с него. В кошницата има храна. Може да си в голяма беда. Партизаните…
	— Чух. Може да се срещнат тук.
	— Ще бъда нащрек — каза тя — и ще се опитам да дойда и да те предупредя. Но ти също трябва много да внимаваш и да си готов да се скриеш при необходимост. Ако успееш да отвориш онази врата, може би ще си осигуриш път за бягство.
	— Опитах. Не се помръдва.
	— В такъв случай може би не бива повече да стоиш там долу. Може да се окажеш в капан. Скрий се в предишното си местенце под олтара.
	— Добре — съгласи се той. — Ти върви, за да не се върне детето да те търси.
	— Пази се, Уго.
	Тя го целуна по бузата и хукна навън.
	— Извинявай, Джани — чу я да казва. — Не можах да намеря кошницата си в тъмното. Там има само развалини сега. И е опасно. Ще трябва да се върна за нея сутринта.


	Настъпи нощ. Хюго извади запалката си и слезе надолу по стъпалата, за да намери свещта. Почувства се ужасно уязвим, като в капан. Ако остане в криптата, няма да успее да избяга при евентуална опасност. Запали свещта и пренесе вещите си горе, обратно в старото си скривалище. Беше студено, влажно и неприветливо, но той приготви леглото си и довлече още изпочупени дъски, за да се прикрие. На другия ден може би трябваше да свърши по-добре тази работа, както и да затвори отново криптата. Мисълта, че партизаните може да намерят картината и да я продадат или разменят за нещо, го тревожеше. Искаше му се да слезе долу и да я свали незабавно от стената. Но свещта светеше много слабо. А и кой знае още колко газ имаше в запалката. Не искаше да рискува да се озове в тъмницата и да се окаже в капан. Взе кошницата и изяде супата, която София му беше донесла. Внезапно го обзе друга тревожна мисъл. Ако партизаните действително смятаха да използват това място за явки, София не можеше да рискува да идва повече тук. Много скоро трябваше да вземе решение и да предприеме нещо. Вече можеше да движи и ранения си крак. Може би беше настъпил моментът да тръгне и да се довери на късмета си.
	Намести се в тясното пространство и прекара една мъчителна нощ. Беше постоянно нащрек, дори и при най-слабия шум. По някое време, докато се нижеха безкрайните часове в тъмнина, му се стори, че чува изстрели. А може би беше гръмотевица. Нощта се проточи сякаш цяла вечност. Той посрещна с облекчение първите снопове светлина при настъпването на деня. Беше убеден, че партизаните няма да дойдат през деня. Мястото беше твърде открито. Това му даваше време да помисли и да се подготви. Слезе надолу по стъпалата към криптата и застана пред картината с бебето Исус. Дори в полутъмното пространство, тя светеше сякаш със собствено сияние. Дъхът му спря. _Трябва да намеря безопасно място, където да я скрия_, помисли си. Обиколи криптата. Зад някои от гробниците имаше малко свободно място, но при малко по-щателно претърсване лесно ще бъде открита. Съзря цепнатина зад олтара. Това е възможност, помисли си.
	Хюго беше все още долу, когато чу стъпки над главата си. Взе да проклина, осъзнавайки, че е оставил пистолета и ножа при вещите си горе. Огледа се наоколо. Не можа да измисли къде другаде да се скрие, освен зад изсечения каменен блок. Трудно можеше да се каже, че е сигурно скривалище.
	— Като плъх в капан — промърмори той.
	Чу как стъпките се приближиха до ръба на стълбището и видя сянка, която закри светлината. Един глас меко прошепна:
	— Уго? Тук ли си?
	— София? — Той въздъхна с облекчение и побърза да я посрещне. — Не те очаквах толкова скоро, и то през деня. Моля те, не поемай такива рискове.
	— Лоши новини — каза тя запъхтяно, сякаш бе тичала през целия път до тук. — Ужасни новини, Уго. Джани беше прав. Партизаните от околността замислят нападение. Но явно някой ги е издал на германците. Устроили са им засада и са ги избили. Всички, с изключение на Козимо.
	— Как е успял да се спаси?
	Хюго, който не харесваше Козимо, без дори да го е виждал, стана подозрителен.
	— Като по чудо. Куршумът е засегнал само рамото му. Хвърлил се е на земята и тялото на един от другарите му е паднало отгоре му. Казва, че е останал да лежи там, докато войниците са обикаляли наоколо и са намушквали с щиковете телата на партизаните, за да са сигурни, че действително са мъртви. Не е посмял да помръдне с часове. Когато настъпил денят, е изпълзял и успял да се добере до дома си. Никога не съм виждала някой да изглежда толкова объркан и изтощен.
	— Значи, някой е уведомил германците. В такъв случай сред вас има доносник.
	— Може би не е от Сан Салваторе. Тези мъже не са само местни, идват и от други села. Някои дори не са от околността, а са войници, избягали от полковете си, за да не бъдат взети от германците като военнопленници. Някой от тях би могло да е внедрен шпионин.
	— Да, възможно е — съгласи се той. — Въпреки че случилото се е трагично, това е добра новина за мен, за нас, нали? Нашето място няма да се използва за явка.
	Тя поклати глава и се разплака.
	— По-зле е, отколкото си мислиш. Веднага на сутринта в селото пристигнаха германски военни. Разпитваха всички за партизаните и казаха, че ще прегледат телата на загиналите и ако разпознаят дори и един от нашето село, ще застрелят всички ни.
	— А Козимо? Намериха ли го?
	— Не. Той избяга в полето, когато някой видя камионите. Мисля, че ще трябва да остане скрит засега.
	— Това е ужасно — каза Хюго.
	Тя кимна.
	— Дори повече от ужасно. Немският майор ни разпитваше също така за английски пилот. Каза, че току-що са открили самолета ти и в него е имало само две тела. Пилотът липсвал. Пита дали някой е виждал или е чувал нещо за англичанин, който се укрива наблизо. Никой не беше виждал нищо. Никой не каза нищо. После този германец каза, че ако разберат, че някой от нас е помогнал на враг, ще страда цялото село. Трябваше да видиш изражението му. Нямаше търпение да избие всички ни, убедена съм.
	София се втренчи в Хюго. Погледът й изразяваше отчаяние и тъга.
	— В такъв случай трябва да тръгна веднага — каза той. — А ти трябва да дойдеш с мен, София.
	Той взе ръката й.
	Тя извърна поглед встрани.
	— Не мога да оставя сина си, нито бабата на мъжа ми.
	— Вземи Ренцо с теб. Искаш да спасиш сина си, нали? Съседите ще се погрижат за възрастната жена, а и това няма да е за дълго. Ще тръгнем на юг. Ще намерим начин да се справим.
	— Но как ще вървиш? Кракът ти не е достатъчно укрепнал все още.
	Това беше истина.
	— Къде се намира най-близкият транспорт? Няма ли автобуси, влакове?
	— В долината Серкио има железопътна линия, на около десет километра от тук. Влакът отива до Лука. Не знам дали това не е на територия, която е все още под контрола на германците. Дори не съм сигурна дали влаковете са в движение. А и за да можеш да пътуваш, трябва да представиш документи. Ще те разкрият.
	— В такъв случай трябва да откраднем германска кола или камион.
	— И според теб това е по-безопасно, отколкото да си кротувам и да се моля никой да не ме е видял?
	Гласът й звучеше пискливо.
	— Ами ако решат да застрелят цялото село? — Хюго почти викаше, стените отвръщаха с ехо. — Искам да те спася, София. Искам да те предпазя. Ще се предам. Ще кажа, че съм се крил в околността и никой не ми е помагал.
	— Не! — Тя го сграбчи за ръката. — Не мога да допусна това. Няма да ти позволя.
	— Но аз ще съм военнопленник. И съм офицер. Те трябва да се отнесат добре с мен и да ме отведат във военнопленнически лагер.
	Тя така силно клатеше глава, че шалът падна на раменете й.
	— Ще те убият на мига. Сигурна съм. Войските им отстъпват и са уплашени. Няма да искат да вземат пленници със себе си. Не искам да те загубя, Уго.
	— И аз не искам да те загубя.
	Хюго обви ръце около нея. София зарови глава в якето му, така както беше сторила, когато падна бомбата. Седяха в мълчание. Той галеше нежно косата й, сякаш тя беше дете.
	— Трябва да има някакъв начин. — Хюго изглеждаше бесен. Тя погледна към него. — Никой ли тук няма кола или камион?
	Тя вдигна рамене.
	— Взеха ни всичко. Освен това няма бензин. Някои фермери все още разполагат с кон или магаре. Познавам един, който има каруца. С нея кара продукцията си на пазара в Понте а Мориано. Чувала съм, че се занимава и с черноборсаджийство. Но той иска много пари, а аз нямам. Нямам и нищо за продан.
	Хюго се смръщи. Обмисляше трескаво какво да прави. Внезапно свали пръстена от кутрето си.
	— Вземи го. Златен е. — Той сложи пръстена в дланта й. — Не знам дали това ще е достатъчно. Кажи му, че искаме само да наемем каруцата. Ще я оставим на място, откъдето той ще може да си я вземе.
	София кимна. Лицето й имаше тържествено изражение.
	— Не зная къде точно живее този човек, но все някой от селото ще ме упъти. Жалко, че Козимо се е укрил, защото със сигурност той знае. Убедена съм, че е наясно с всичко, което се случва на черния пазар.
	— Козимо не трябва да узнава нищо — повиши тон Хюго. — Никой не трябва да знае. Не можем да рискуваме да ни издадат на германците.
	— Вероятно си прав — съгласи се тя. — Добре, ще опитам. Ще направя всичко възможно да издиря този човек. Но няма да е лесно. Германците няма да ни оставят на мира сега. А ако разпознаят някого от онези мъже и решат, че е от нашето село, всичко е свършено. Ще ни изпозастрелят като животни.
	— Не мисля, че биха го направили — прекъсна я той. — Поне не жените и децата.
	— О, напротив. Правили са го на други места. Избивали са цялото население, защото някой е помагал на врага. Убедена съм, че нищо няма да ги спре.
	— Тогава, за бога, отиди и намери този човек още днес. Аз ще се приготвя да тръгваме. Ще бъда нащрек. От тук мога да наблюдавам пътя. Ако забележа германски коли, ще сляза долу и ще те чакам в гората.
	Тя поклати глава. Опитваше се да свикне с тежестта на толкова много тревоги наведнъж.
	Хюго я хвана за ръката.
	— И… София, ако не е безопасно, не идвай повече. Спасявай се. Спаси Ренцо. Само това има значение. Обичам те. Знам, че не би трябвало, защото си омъжена жена, а аз съм женен мъж, но е вярно. Ще направя всичко възможно, за да те защитя.
	— Аз също те обичам, Уго — каза тихо тя.
	Той обгърна лицето й с ръце и нежно я целуна по устните. Усети как в него напира страстта, но тутакси се опомни.
	— Върви, докато все още не е станало късно.
	По бузите й се стичаха сълзи.
	— Бог да те пази, Уго.
	— Нека Бог закриля и теб! — извика той след нея, докато тя се отдалечаваше.


>	Глава 34
>	Хюго

	_Декември 1944_
	След като тя си тръгна, Хюго остана неподвижен. Опитваше се да събере мислите си. Беше британски офицер и беше добре обучен. Трябваше да измисли някакъв ефективен план за действие. Разполагаше с шест куршума в револвера си. Можеше да убие първите шестима германски войници, ако успееше да ги изненада. Но след това те щяха да отмъстят на цялото село. София трябваше да открие мъжа с каруцата и да го убеди да й я заеме. Пръстенът беше ценен. Тежко, двайсет и две каратово злато. Струваше много. И най-обикновеният фермер би се изкушил.
	После насочи вниманието си към картината с бебето Исус. Трябваше да се погрижи и за нея. Не биваше да допусне германците да я отмъкнат! Едвам я свали от стената. Беше изненадан от тежестта й. Питаше се дали рамката й беше от злато, или беше просто позлатена. Разгледа я отблизо. Детето сякаш искаше да му сподели някаква тайна закачка. Изведнъж силно му се прииска да освободи платното от рамката, да го навие и да го скрие в джоба на якето си или в сака на парашута. Но той самият беше художник. Не би си позволил да стори нещо подобно. Боята щеше да се напука и картината щеше да бъде съсипана. А и бе твърде голяма и тежка, за да я носи със себе си. Трябваше да я скрие, докато германците не се оттеглеха на север.
	Върна се обратно при вратичката в стената. Беше изработена от масивен дъб, отделни части от нея бяха резбовани, а ключалката й беше голяма и се отваряше с някой от онези грамадни старинни ключове. Той взе ножа си и се опита да я измъкне. После пробва да изреже част от самата врата, но всичко бе напразно. Дървото бе прекалено солидно, а рамката беше здраво вградена в камъка. Не му се искаше да пренася картината горе, където щеше да бъде изложена на вятъра и капризите на времето. В крайна сметка я скри зад олтара. Поне имаше вероятност да не бъде открита, освен ако някой не претърсеше наистина щателно. После отново се качи горе.
	Денят обещаваше буря. От запад нахлуваха облаци и скоро щеше да завали. Хюго огледа околността във всички посоки, но пътят беше спокоен, а околните полета — пусти. _Самотен пейзаж_, помисли си той. Съответстваше на настроението му. Вторачи се в наскоро образувалото се свлачище надолу към пътя. _Ще успея ли да стигна до него, ако София докара каруцата там?_ питаше се. Вътрешният глас му казваше, че трябва да действа сега и да не излага София на повече рискове.
	Върна се обратно при развалините в параклиса, за да види дали не може да намери нещо, което би могло да му бъде от полза и евентуално да му послужи като оръжие. Но стените се бяха срутили още при предишната бомбардировка. Нищо не се беше променило кой знае колко след падането на последната бомба. В действителност вече не бе останало нищо за разрушаване. Навеждаше се трудно и безцелно повдигаше малки парчета мазилка, без да се надява да намери нещо. Внезапно изпод камъните забеляза да се подава голяма желязна халка. Изпълнен с любопитство, той разчисти отломките наоколо и я издърпа. Към халката бяха прикрепени няколко големи ключа. Подържа я в ръцете си, вторачил невярващ поглед в находката. Сърцето му биеше лудо. Нима можеше да е такъв късметлия и да е открил ключа за вратата долу?
	Върна се отново в криптата. Движеше се колкото е възможно бързо, като дори не забелязваше болката в ранения си крак. Опомни се едва когато за малко щеше да се изтърколи, докато се спускаше надолу по стълбите. Подпря се задъхан на стената, а след това взе оставащите стъпала малко по-внимателно. Изпробва един по един ключовете в ключалката. Накрая най-големият от тях влезе. Завъртя го и чу шума от прещракването на резето. Натисна вратата, но тя не помръдваше. Трябва да беше заседнала при разместването на стените след бомбардировката. Напъна с рамо и усети как леко поддава, но отново не успя да я отвори. Стисна зъби от отчаяние и напрежение, но опита пак. Най-сетне тя се открехна, като стържеше силно при допира с каменния под. Звукът тревожно отекна из криптата. Бързо посегна за запалката си и надникна зад вратата. После загаси светлинката и въздъхна. Някога там е имало коридор, но сега той беше затрупан с отломки само на няколко крачки от вратата. Мястото беше толкова тясно, че единствено слаб човек като него можеше да се промъкне. Беше отключил врата, която не водеше никъде.
	Хюго не скри разочарованието си, но после внезапно му хрумна нещо. Врата към нищото. Промъкна се през тесния отвор и пристъпи до отломките. Коридорът, без съмнение, беше затрупан. Провери задната част на вратата и кимна. Можеше да се получи — най-доброто решение засега. Промуши се обратно и се качи по стълбите нагоре към параклиса, макар кракът му вече да пулсираше от болка. За днес беше свършил доста неща и имаше нужда от почивка.
	Със сигурност наоколо беше пълно с вехтории. Разкъртени пейки и столове, изпочупени масички за олтара, резбовани парчета, които някога са били част от самия олтар. Той избра четири сравнително здрави и прави летвички и се постара да извади гвоздеите от тях. Работата беше продължителна и тежка. След това занесе материалите долу в криптата заедно с едно кръгло парче мрамор, което вероятно е било част от статуята на някой светец. Провря се през вратата, като иронично отбеляза колко добре се беше получило, че почти не бе ял през последния месец и поради това бе станал още по-слаб. После се захвана да майстори груба рамка, която да закачи на гърба на вратата и в нея да сложи картината. Той никога не се беше отличавал с кой знае какви дърводелски способности. А и не му се беше налагало, с толкова много слуги, които да вършат всякакъв вид работа. Псуваше и проклинаше, докато се опитваше да забие ръждивите пирони в полираното дърво на масивната врата. Но накрая успя да постигне онова, което беше замислил. Повдигна картината и я сложи в затворената дървена рамка.
	— Добре — каза той на висок глас на италиански и английски.
	По диагонал заби летвички в ъглите, които стабилно да закрепят картината на място. Дори някой да успееше да отвори вратата, щеше да види само един затрупан от отломки коридор. Красивото дете Исус щеше да бъде на безопасно място до завръщането на София и оттеглянето на германците.
	Хюго изпита огромно удовлетворение, докато бавно се изкачваше по стълбите към параклиса горе. Само ако можеше да предпази и останалите творби в малката крипта. Представяше си как германците със задоволство отмъкват останалите големи картини, свалят разпятието и дори светците заедно с другите мраморни фигури от гробниците. После му хрумна още нещо. Вратата на параклиса, която окончателно се беше откъснала от пантите при падането на последната бомба, щеше идеално да покрие отвора, който водеше надолу към криптата. Той си проправи път през нестабилните отломки, където лежеше тя, и се опита да я влачи по пода. Беше огромна и невероятно тежка. Кракът му причиняваше остра болка всеки път, когато се наведеше, за да я дърпа. Скоро челото му се покри с капки пот и му призля. Най-сетне се призна за победен и осъзна, че ще трябва да изчака София, за да му помогне. Но нямаше представа кога щеше да дойде, нито пък колко бързо щеше да му се наложи да тръгне с нея.
	Отиде да полегне. Пистолетът и ножът бяха до дясната му ръка. Остатъкът от деня отмина, стана тъмно, а София не дойде. Тревогата го разяждаше. Какво ли се беше случило? Не бе открила фермера с каруцата или пък вражеските войници са все още наоколо и наблюдават? А можеше да е и нещо далеч по-прозаично. Като например че синът й се страхува да бъде оставен сам. Тази мисъл му възвърна надеждата. Трябваше само да прояви търпение и да се моли германците да не са разпознали никого от партизаните.


	Навън падна нощта. Хюго беше отчайващо гладен. Напъха в торбата онова, което беше останало от парашута. Коприната можеше да се окаже добра стока за размяна, особено предвид въодушевлението на София от подобни неща. На сутринта щеше да разпръсне всички вещи, които беше изровил от развалините, така че да прикрие следите от престоя си тук. Задряма за момент, но после се разбуди. Стряскаше се при най-малкия шум. Явно все пак беше заспал, защото внезапно осъзна, че София е до него. Меката й коса докосваше бузата му. Отвори очи. Не знаеше дали всичко това е реалност, или отново сънува.
	— Уго, мили мой — прошепна тя.
	Лицето й беше съвсем близо до неговото.
	Инстинктивно я взе в обятията си и усети топлината на тялото й. Жадно я обсипваше с целувки, а натрупалото се желание се смеси със страха му. Но тя му отвръщаше, нежното й тяло се притискаше към неговото. Ръката му повдигна полата й и усети стегнатата плът на бедрото. Той посегна към бельото й и в същия момент усети как тя разкопчаваше панталона му. Той се претърколи до нея. Беше забравил за болката в крака, както и за германците. Не се сещаше дори за войната.
	Те лежаха в тишината. Дишаха в синхрон.
	— Уго, трябва да стана — най-сетне промълви тя. — Камъните ми убиват.
	— Следващия път, когато това се случи, ще бъде в огромна спалня с пухен дюшек — прошепна той в ухото й и й помогна да се изправи. — Ще бъде много по-удобно.
	— Ти вярваш, че ще има следващ път?
	— Да. Ще избягаме, София. Ти и аз. И ако твоят Гуидо наистина е мъртъв…
	Тя постави пръсти на устните му.
	— Замълчи. Кой би могъл да мисли за бъдеще сега?
	— Ами каруцата? Успя ли да намериш фермера?
	— Все още не. Не мога да напусна селото. Ситуацията е много тежка, Уго. Германците няма да ни оставят на мира. Един от тях се настани в къщата ми. Зае най-хубавата спалня на горния етаж.
	— В твоята къща? Но това е ужасно, София. За бога, вземи Ренцо, намери каруцата и да бягаме незабавно.
	— Исках да отида вчера, но германецът ме попита къде съм тръгнала. Казах му, че репите ми са почти готови за вадене. И че ще ходя до моята градина и ако наистина са готови, ще трябва да взема каруца, за да ги откарам на пазара.
	— Това е било хитро от твоя страна.
	Тя поклати глава.
	— Той отвърна, че ще изпрати един от неговите хора да ми помогне да съберем реколтата. — София замълча и въздъхна. — Казах му, че не е необходимо. Че съм силна и съм свикнала на тежка работа. Но той настоя. Иска да ми се отблагодари в замяна на подслона, който съм му дала.
	— Значи, може би е свестен.
	Тя извърна глава.
	— Кой знае? Може би са ги инструктирали да не изпускат от очи никого от нас. А и не харесвам начина, по който ме гледа. Наблюдаваше ме, докато се изкачвах по стълбите. Усещах погледа му върху гърба си.
	— Поела си огромен риск, като си дошла тук — каза Хюго. — Ами ако през нощта провери дали си в къщата?
	— Заключих вратата на спалнята си — отвърна тя. — Пренесох Ренцо да спи при мен. Само се моля да не се събуди, преди да съм се прибрала.
	Гняв от безсилие обзе Хюго.
	— В такъв случай трябва да се върнеш незабавно.
	— Опасявам се, че ще успея да ти донеса само парче полента и малко студен боб — каза тя. — Германецът изяде две порции от яхнията, която бях приготвила. Казах му, че нямаме почти никаква храна, а той ми отвърна да не се тревожа, щял да донесе. Каза, че хората му се отнасяли добре с тези, които им помагали. Отговорих му, че нямам избор. Трябва да се грижа за сина си и възрастната си баба. Той се усмихна и рече: „Няма защо да се страхуваш от мен“. Иска ми се да можех да му повярвам.
	— Цял ден ли ще бъде в къщата ти, как мислиш?
	— Той знае, че трябва да отида на полето. Ако изпрати човек с мен, ще му кажа да продължи да копае, докато аз отида и намеря каруцата за пазара. Дори и да настоява да ме придружи до стария фермер, той няма да разбере какво си казваме, особено пък тосканския ни диалект. Мога да уредя кола дори и в негово присъствие.
	Хюго я прегърна.
	— Ти си много смела, София. Чувствам се толкова безпомощен и безполезен тук. Би трябвало аз да те предпазвам. Вместо това ти рискуваш всичко заради мен.
	— И заради себе си. Осъзнах, че трябва да заведа сина си на безопасно място. Това важи и за мен. — Тя стана, оправи дрехите си и уви шала около раменете си. — Да се надяваме, че ще успея да взема каруцата утре. После ще я натоваря с репи и ти ще се скриеш сред тях. Така ще бъдем свободни.
	— От твоите уста звучи толкова лесно.
	— Трябва да се уповаваме на Бога. Това е всичко, което можем да сторим — отвърна тя.
	Хюго се изправи на крака и застана до нея.
	— Преди да тръгнеш, бих искал да ми помогнеш. С онази стара врата можем да покрием входа към криптата и да го замаскираме.
	— А картината?
	— Скрил съм я, София. Намерих идеалното скривалище за нея. Зад вратата.
	— Тази в стената?
	— Да, намерих ключа. Ще го взема с нас и ще ти го дам да я вземеш, когато вече е безопасно да се върнеш.
	— Толкова си умен, Уго. Нашето красиво момче ще е на сухо и безопасно място там долу.
	— Да — съгласи се той.
	Отидоха до вратата. София се наведе до него и заедно я влачиха през отломките, докато не я наместиха над отвора към криптата. Легна идеално. Спогледаха се и се усмихнаха заговорнически един на друг.
	— Ти тръгвай — каза той. — Ще я затрупам с камъни и дървета и никой няма да забележи, че я е имало.
	— Добре. — Тя се приближи до него и го целуна страстно и продължително по устните. — До утре, _amore mio_.


>	Глава 35
>	Джоана

	_Юни 1973_
	— Е то къде си била — каза Паола, като погледна към мен иззад бобовите стъбла, които привързваше. — Бях започнала да се тревожа за теб. Помислих, че си отишла до селото, но Ренцо дойде да те търси и каза, че не си там.
	— Ренцо е идвал? — изпелтечих.
	— Да. Търсеше те. — Тя погрешно изтълкува тревогата ми. — Мисля, че си го оплела в мрежите си, мила моя.
	Паола се усмихна многозначително.
	— Каза ли какво иска?
	— Не. Може би просто е искал да се наслади на компанията ти и да те опознае по-добре.
	— О, не. Не е това — отвърнах. — Искал е да се уговорим за час, в който да се срещнем, за да ме закара до гарата утре.
	— Утре? Значи, наистина ще си тръгнеш толкова скоро?
	— Мисля, че би било разумно — казах. — Ако остана по-дълго, се опасявам, че инспекторът може отново да се опита да ме натопи за убийството на Джани. Може също така да реши да те изкара съучастник в това. За всички ни е по-добре да си замина при първа възможност. А Козимо ми каза, че утре синът му трябва да отиде до Флоренция и че ще ме закара до гарата.
	— Толкова скоро. — Паола излезе от градината и дойде да ме прегърне. — Ще ми липсваш, малката ми. Ти си ми като втора дъщеря. И Анджелина се радваше на присъствието ти тук. Тя казва, че съм стара и скучна и че е хубаво да поговори с някой на нейната възраст.
	— Наслаждавах се на всеки миг с вас. Особено на готвенето ти. Съжалявам, че от мен никога няма да стане истински италиански кулинар.
	— Тази вечер ще направя нещо специално, щом ще е последната ти тук — каза тя. — Ризото с гъби може би, след това патладжани с пармезан и със сигурност панакота. Можеш да ми помогнеш да ги приготвим заедно, ако искаш. Ще започнем с кростините. Може би синьор Ренцо също ще иска да се включи.
	— Ренцо?
	— Да, поканих го на вечеря и знам, че той много обича да готви.
	По изражението на лицето й можех да отгатна какво си мисли — опитваше се да ме сватоса с Ренцо. При всеки друг случай щях да приветствам подобна инициатива, но сега знаех какво не искам. Не желаех да имам нищо общо с него. Разговорите помежду ни, както и това, че ме заведе да посетя старата му къща, най-вероятно бяха режисирани така, че да разкрия какво зная и какво не зная. Той просто следва указанията на Козимо. Осмелих се да развия и друг сценарий. Дали Ренцо не бе видял как Джани пуска плика в стаята ми и сега не се стреми да научи какво съдържа той или поне да прочете съдържанието на писмото?
	Не можех да попреча на идването му тук, но трябва много да внимавам. Оставих чантата в стаята ми, отново заключих вратата и отидох в градината да помогна на Паола. По-късно реших да си почина, заключих се отвътре, спах непробудно и се събудих освежена. Когато по-късно се запътих към къщата, за да се включа в подготовката на вечерята, се стреснах от появата на Ренцо в близост до вратата ми. Извиках от изненада и неволно отстъпих назад.
	— Извинявай, че те уплаших, Джоана — каза той. — Паола ме помоли да набера малко аспержи и да погледна дали има още узрели домати. Дойдох по-рано, за да й помогна за вечерята. Тя предвижда истинско угощение в твоя чест.
	— Знам. Каза ми. Толкова е мила.
	— Привързала се е много към теб. Мъчно й е, че трябва да си тръгнеш толкова скоро.
	— И на мен също, но така е по-добре, нали? — отвърнах аз. — Предпочитам да съм далеч от онзи инспектор. Той май все още смята, че имам нещо общо с убийството на Джани, което е абсурдно. Размених само няколко приказки с този човек на маса, пълна с един куп други мъже.
	— Това е нелепо наистина — каза Ренцо. Замълча за миг и после добави: — Аз също съжалявам, че си тръгваш. Много искам да узная истината за баща ти и майка ми. И за красивото момче. Не мога да спра да мисля за това. Ако твоят баща е бил тук достатъчно дълго време, за да имат дете с майка ми, как биха могли да опазят това в тайна? И как той би могъл да скрие дете така, че никой да не успее да го намери, и да й пише за това няколко месеца по-късно?
	— Вероятно детето е дадено на някое семейство от околността, за да се грижат за него — предположих аз. — Тя е щяла да си го вземе обратно, но така и не го е сторила.
	— Но защо никой не знае нищо за това? Семейството със сигурност би съобщило на някого. Щяха да кажат: „Един британски пилот остави дете при нас. Трябва да открием майка му“. Щяха да плъзнат слухове. Стари спомени щяха да изплуват.
	— Да — съгласих се аз. — И все пак се оказва, че никой в Сан Салваторе не знае нищо за никакъв британски пилот. И всички смятат, че майка ти е избягала с германски войник.
	— Странно — той се изправи от мястото, откъдето току-що бе откъснал един узрял домат, — но спомените започнаха да нахлуват у мен. Помня, че известно време бях болен. Не зная какво точно ми имаше. Шарка или нещо подобно. Както и да е. Не можех да излизам от къщи, а майка ми трябваше всеки ден да ходи някъде и да търси храна за нас. Гъби, кестени… А веднъж донесе и гълъб. Гледах през прозореца как се изкачва нагоре по хълма с кошницата си. Тревожеше се за мен и не обичаше да ме оставя сам. Но трябваше да ядем, нали?
	— Тревожела се е за теб? Ренцо, от всичко, което ми казваш, разбирам, че майка ти те е обичала много. Сигурна съм, че не би те изоставила. Не би избягала така без теб. Убедена съм, че е била принудена да напусне селото против волята си.
	— Но всички казаха… — Той се колебаеше. — Винаги са ми казвали, че…
	— Знаеш ли какво мисля? Смятам, че някой е предал майка ти и баща ми, може би за пари или от ревност, или просто за да спаси кожата си. И германците са ги отвели.
	Осъзнах, че може би с тези думи му причинявам още повече мъка. Ами ако предателят се окажеше Козимо? После се сетих, че Джани беше казал, че е видял как отвеждат британския пилот. Може пък той да е подшушнал на германците за укриващия се англичанин.
	— Ти видя ли как тя си тръгва, или когато се събуди на сутринта, нея вече я нямаше?
	Той сбърчи чело в опит да си припомни.
	— Бях там, сигурен съм. Тя дойде при мен и ме целуна. Каза ми да бъда добро момче и че ще се върне скоро. Плачеше. По бузите й имаше следи от сълзи. После искаше да ми каже още нещо и да ме целуне отново, но войникът й изкрещя и… — Ренцо замълча за миг. На лицето му се изписа изумление. — Това не беше офицерът, който беше отседнал у нас, онзи симпатичният. Беше друг. Огромен мъж. Помня, че беше запречил цялата врата. Крещеше със страховит глас.
	— Видя ли? — усмихнах се тържествуващо аз. — Твоята майка и моят баща са невинни. Обичали са се, но са били предадени.
	— Да — меко отвърна той. — Може би си права.
	— Ще получа ли все пак тези домати преди вечерята? — прогърмя гласът на Паола откъм кухнята.
	Ренцо се усмихна.
	— Началникът се обади. Ела да ми помогнеш да приготвим храната.
	Последвах го по тясната пътека. Бях по-объркана от всякога. Дали Козимо е предал майката на Ренцо, а след това се е почувствал виновен и го е осиновил? Вероятно Ренцо не знаеше нищо повече от мен.
	Той се спря, за да ме изчака.
	— Мислех си… — подхвана той. — Майка ми винаги се изкачваше нагоре по хълма с кошницата си. Възможно е баща ти да се е укривал някъде в горите или дори в стария манастир. Утре, преди да си тръгнеш, трябва да отидем да огледаме.
	— И аз си помислих за стария манастир — отвърнах. — Но ми изглежда като купчина развалини. Възможно ли е някой да се е крил сред тях?
	— Ходил съм няколко пъти там като момче — каза Ренцо. — Всичко е заградено и никой не би трябвало да припарва мястото, тъй като има опасност хълмът да се срути. Но разбира се, когато бяхме деца, за нас беше приключение да го правим. В действителност нямаше какво толкова да се види. Стените на стария параклис бяха почти цели, покривът липсваше, а по пода имаше цели камари от отломки. Другите помещения на манастира бяха напълно сринати със земята. Ако баща ти се е укривал там, със сигурност не му е било никак леко.
	— Той е бил в британски пансион — отвърнах. — Вероятно е бил свикнал с това да му е трудно.
	Ренцо се обърна към мен и избухна в смях.
	— Вие, англичаните, с вашите интернати. И твоето училище ли беше такова?
	— Аз не спях в училището, за което ти разказах, но със сигурност не беше никак приятно изживяване. Нямах търпение да се махна.
	— Значи, и ти си имала нелек път?
	— Може да се каже.
	Той сложи ръка на рамото ми.
	— Може би е време да оставиш миналото зад гърба си и да гледаш напред. Ще станеш богата и известна адвокатка. Ще пътуваш и ще се омъжиш за също толкова заможен мъж. Ще имате две прекрасни деца и ще си живеете щастливо в една от онези огромни, изложени на течение английски къщи.
	Вдигнах поглед към него. Ръката му, топла и успокояваща, лежеше на рамото ми.
	— Не съм убедена, че искам това — казах.
	— Тогава какво искаш?
	— Не съм сигурна. Ще знам, когато го открия.
	Ренцо ме пусна и застана до мен, като ми направи път, за да вляза в къщата.
	— Е, да се захващаме за работа — каза Паола. — С толкова много ястия, ще имам нужда от помощ. Първо ще приготвим гарнитурата на кростините.
	— Какво е кростини? — попитах аз.
	— Като брускета, но филийките хляб са по-тънки и не се натриват с чесън — поясни Ренцо. — Дъвчат се по-лесно и са по-малко хрупкави. — Обърна се към Паола: — Какво си решила да сложиш отгоре?
	— Естествено, пресни аспержи…
	— Увити в прошуто крудо, нали? — попита той. — И резене? Виждам, че имаш резене в градината. Да донеса ли една глава и да я нарежа на тънко? И да добавя малко пекорино?
	— Това би било чудесна идея — отвърна тя. — А имам и много добра тапенада тук.
	— Ще ми позволиш ли да приготвя ризотото? Беше един от специалитетите ми, когато бях помощник-готвач в един ресторант в Сохо.
	— С удоволствие — отвърна Паола. — Но трябва да покажеш на младата дама как го правиш. Тя иска да знае всичко за нашата италианска храна.
	Ренцо ме погледна с интерес.
	— Искаш да се научиш да готвиш? На адвокатите не им трябват такива умения. Те със сигурност могат да си наемат готвач.
	— Не и аз — вметнах. — В момента съм само един беден сътрудник и не печеля почти никакви пари, поне не и докато не си взема изпита. А дори и да успея да си намеря добра работа, мисля, че да се прибереш у дома и да си сготвиш, действа много отпускащо.
	— Така е — каза той. — Когато готвя, не мисля за нищо друго. Сякаш всички грижи на света остават извън мен. В кухнята сме само аз и храната.
	Паола се намръщи и той й преведе какво е казал.
	— Би трябвало да говориш на италиански на младата дама — намеси се тя. — Как иначе ще подобри уменията си с езика? Тя вече разбира доста добре.
	— Добре, разбрах. В бъдеще, само на италиански, Джоана. _Capisci?_ — засмя се той и ме погледна предизвикателно.
	Дадоха ми да нарежа подправките за соса към патладжаните — риган, италиански магданоз — а преди това трябваше да счукам солидно количество чесън. Бях много съсредоточена върху задачата си, когато Ренцо ме изненада.
	— Не, така не се държи нож. — Той постави пръстите си върху моите. — С откос. Нагоре и надолу. Движението трябва да е бързо. Ето, виждаш ли?
	— Ренцо, разсейваш младата дама, като флиртуваш така — обади се Паола.
	— Какво означава тази дума? — попитах.
	Когато Ренцо ми я преведе, се изчервих.
	— Да флиртувам? Кой флиртува? Исках само да й покажа как се реже магданоз. Ако иска да се научи да готви, трябва да развие правилните умения.
	— Говори каквото си искаш — смееше се Паола. — Отбелязвам онова, което виждам. Виж, бузите й поруменяха.
	— Но тя не ме отблъсна, значи, сигурно й е харесало — отвърна той. — Сега искам да видя как ти ще го нарежеш, Джо.
	Нарече ме с умалителното ми име, с което само двама души в живота ми се бяха обръщали към мен. Едната беше Скарлет, а другият — Ейдриън. Но от устата на Ренцо звучеше сякаш съвсем на място. Започнах да режа, като правех плавни движения. Той ме наблюдаваше. Накрая кимна.
	— Бързо схващаш.
	— Жалко, че няма да остане за по-дълго време. Двамата с теб можем да я научим на много неща — каза Паола. — Вместо това тя се връща обратно в Лондон и минава пак на нейния режим от печено говеждо и наденички.
	— Да, жалко наистина — съгласи се Ренцо.
	Бяха прави. Захванах се отново да режа подправките.


>	Глава 36
>	Джоана

	_Юни 1973_
	Преди да стане осем часът, яденето беше готово.
	— Аз мисля да вечеряме отвън, какво ще кажете? — попита Паола. — Времето е толкова приятно.
	Масата беше сложена в градината под черешата. Беше застлана с бяла покривка. Този път нямаше обикновени керамични чаши, а сребърни прибори и кристал. От там, където седях, се виждаше околността. На запад слънцето залязваше. Прилепи се спускаха през розовия здрач. Въздухът беше изпълнен с уханието на жасмина и орловите нокти. Беше почти като в сън.
	Анджелина се присъедини към нас. Носеше зехтин и чиния с маслини. Оказа се, че Ренцо е донесъл вино от лозята на баща си. Започнахме с бяло вино, а Паола поднесе кростините. Трябваше да опитам от всички видове, така както бях сторила с брускетите първата вечер на площада в Сан Салваторе. С аспержите, увити в резенчета пушена шунка и поръсени със зехтин с трюфели, с тънките парченца резене, което беше нещо ново за мен, с острото овче сирене, покрито със сладко от смокини. Тези филийки бяха толкова чудесни, че откровено казано, сами по себе си биха били предостатъчни за галавечеря.
	Но след това дойде ред на ризотото на Ренцо — вкусно приготвен ориз с гъби и ароматен бульон. Когато Ренцо видя одобрителния ми поглед, каза:
	— В Лондон го приготвях с морски дарове. Трябва да го пробваш. Рибният бульон, мидите и скаридите са просто чудесни. Жалко, че не мога да отида до морето и да донеса нужните ми продукти, за да ти го сготвя сега.
	— Не мога да си представя, че ще е по-добро от това — казах. — Като малка, в училище, ме караха насила да ям оризов пудинг. От тогава бягам от ориз като дявол от тамян.
	Той се разсмя.
	— За жалост, англичаните не знаят колко интересни неща може да бъдат приготвени с най-обикновени продукти. Дай им обикновено или брюкселско зеле и те ще ги варят до смърт.
	— Може би някой ден ще се върнеш в Англия, ще отвориш свой собствен ресторант и ще обучиш всички — казах аз.
	Радостта му помръкна.
	— Може би — отвърна. — Но не мисля, че този ден ще настъпи. Здравето на баща ми не се подобрява, а и откровено казано, той има нужда от моята помощ тук. Семейството е на първо място, нали?
	Помислих върху казаното от него. За мен беше странно. Аз със сигурност не бях поставила татко на първо място при нито едно от решенията ми. Сигурно го бях разочаровала. Не исках да мисля за това в момента, но си представих как изстиналото му тяло лежи върху тревата. Сега бе твърде късно да съжалявам.
	— Но можем да разсеем тези тъжни мисли с още малко хубаво вино — каза Ренцо. — То е гордостта на нашите лозя. В Англия единственото познато италианско вино е кианти, което се продава в бутилки, облицовани със слама. Но това тук е от най-добрия ни сорт грозде, отлежало в дъбови бъчви. Ще усетиш разликата.
	Бялото вино беше започнало да ми действа и аз се поколебах, но отпих глътка и от червеното. _Не се налага да вървя дълго до къщи_, успокоявах се аз. На вкус беше меко и пивко, сякаш опитваш червено кадифе.
	— О! — възкликнах аз.
	Ренцо ми отвърна с усмивка.
	— Сега можеш вече да се проявяваш като сноб и да казваш на приятелите си: „Това вино не беше като евтиното кианти, което произвеждат, онова в сламените бутилки“ — добави той.
	— Съмнявам се, че ще мога да си го позволя в Англия. Виното там е много скъпо.
	— Права си, не можеш да купиш такова вино в Лондон — отвърна той. — Ние произвеждаме само няколко каси от него и го изпращаме директно на специалните ни клиенти в Рим и Милано. Филмови звезди, автомобилни състезатели и милионери.
	— В такъв случай за мен е чест. — Погледите ни се срещнаха и аз усетих как през мен сякаш премина ток. Опитах се да се пошегувам: — Но не ми доливай, моля те, защото няма да успея да се прибера.
	— Не се тревожи, Ренцо ще те придружи — обади се Паола.


	Тези думи на Паола ме отрезвиха. Ренцо ще ме придружи до малката ми стая, като преди това ще се наложи да минем покрай кладенеца, в който Джани беше напъхан с главата надолу. Имаше голяма вероятност Ренцо да знае нещо по въпроса. Дали не го бяха изпратили, за да ме напие и да може да влезе в стаята ми, където да открие плика, който Джани беше пуснал през прозореца ми?
	— Какво има?
	Ренцо сякаш четеше мислите ми.
	— Просто ми е мъчно, че утре изоставям цялата тази прелест тук.
	— И аз съм тъжен, че си тръгваш — отвърна той. — Може би ще се върнеш в по-подходящ момент.
	— Съмнявам се — казах аз. — Инспекторът би могъл да измисли нови обвинения срещу мен, ако дойда пак.
	Той се разсмя, но усетих, че не съм далеч от истината.
	Изправих се, за да помогна на Паола да отнесе съдовете, но тя ми направи знак да седна на мястото си.
	— Защо имам дъщеря — каза тя. — Ти си ни гостенка. Сядай. Говори си с Ренцо.
	Когато те се скриха от погледа ни, аз се ухилих.
	— Боя се, че Паола се опитва да ни сватоса.
	— Тя има добро сърце — отвърна ми той. — А и много точна преценка.
	Усмихнах се нервно. Присъствието му на масата не ме оставяше безразлична. Най-горното копче на бялата му колосана риза бе разкопчано, черните му къдрици бяха небрежно разпилени, а очите му горяха като въгленчета. Сигурно беше от виното, но ми се прииска да ме вземе в обятията си и да ме целуне.
	Тази моя нелепа мисъл беше прекъсната от идването на Паола, която носеше голяма чиния, пълна с патладжани с пармезан. Стомахът ми беше препълнен и не можех да хапна нищо повече, но след като все пак опитах, нямаше как да не изям всичко до последната трохичка.
	Вечерята завърши с панакота — бяла, пухкава, която се плъзгаше в гърлото. Беше поднесена с лимончело — популярен в Италия ликьор.
	Нежна, сякаш кадифена тъмнина се беше спуснала наоколо. Звуците на щурците и жабите изпълваха нощта. Ренцо се изправи.
	— Май трябва да си тръгвам. Баща ми ще се тревожи. — Той погледна към мен. — Мога ли преди това да те придружа до стаята ти?
	— О, не е необходимо — разсмях се аз. — Ще помогна на Паола и Анджелина за чиниите. Трябва да сме изцапали камара съдове.
	— Изобщо не е нужно да го правиш — намеси се Паола. — Позволи на младежа да те изпрати, щом изявява желание. Ако привлекателен мъж поиска да ме придружи до стаята ми, не бих отказала. За съжаление, не получавам вече подобни предложения — разсмя се тя.
	Нямах избор. Ренцо ми подаде ръка и аз я поех, като се усмихнах нервно.
	— Наистина, Ренцо, мога да намеря пътя към стаята си сама. Сигурна съм, че Козимо обикаля нервно и те очаква да се прибереш.
	— Нека да почака — отвърна ми той. — Не ти ли хрумва, че може би искам да прекарам малко време насаме с теб?
	Вдигнах поглед към него, а той ми се усмихваше.
	— Не знам как да го обясня, но чувствам, че ме привличаш. Мисля, че ми напомняш за онова момиче в Лондон, за което можех да се оженя, ако нещата се бяха развили по друг начин. Ще сгреша ли, ако кажа, че смятам, че и аз ти харесвам мъничко?
	— Може би е така.
	Опитвах се да не пренебрегвам предупредителните сигнали. _Не забравяй, това е синът на Козимо._
	— Значи, навярно това е от нашето общо минало — каза Ренцо. — Сигурно историята на моята майка и твоя баща най-сетне трябва да бъде завършена. Съдба. Нищо не можем да направим, за да я променим.
	— Мислиш ли? — попитах аз.
	— Откъде мога да съм сигурен? — усмихна ми се той. — В този момент знам само, че искам да те целуна. Това как ти се струва?
	Той не изчака отговора ми. Взе ме в прегръдките си и устните му се доближиха до моите. Усетих как сърцето ми заби лудо и тръпката от опасността се смеси с привличането, което изпитвах към него. Не знам как щеше да завърши всичко това, но внезапно земята под краката ни се раздвижи. Беше само за няколко секунди. Ренцо ме държеше здраво, докато трусът не спря.
	— Това земетресение ли беше? — попитах.
	— Слаб трус — отвърна ми той. — Не се плаши.
	— Нямаше ли такава песен: „Усетих как земята се люлее под краката ми“? — засмях се малко пресилено, защото все още треперех от страх.
	— Е, сега знаеш, че се случва и наистина — каза той.
	— Джоана? Ренцо? Добре ли сте? Беше само леко земетресение — извика Паола през отворената врата.
	— Всичко е наред — обади се Ренцо и ме пусна. — Мисля, че е по-добре да вървя, преди земята под краката ни да се разлюлее пак. — Той ме докосна по бузата. — Ще се видим утре сутринта. Лека нощ.
	И си тръгна. Влязох в малката си стая, заключих вратата, съблякох се и се изтегнах на леглото, като се загледах в тавана. Дали беше възможно Ренцо да има чувства към мен?


>	Глава 37
>	Хюго

	_Декември 1944_
	След като София си тръгна, Хюго се захвана да влачи камъни, тежки и големи, колкото можеше да носи. Струпваше ги върху вратата, с която бяха прикрили отвора към криптата. Когато слънцето се появи на небето, той все още работеше. Беше доволен от резултата. Мястото сега се сливаше с другите руини на площадката. Никой не би заподозрял за съществуването на криптата. Красивото момче беше спасено.
	След това се зае с останалите задачи. Трябваше да заличи всяка следа от пребиваването си тук. Така или иначе, носеше всички дрехи на гърба си, за да се предпази от студа. Затова се захвана да развали подслона, като разхвърляше парчетата дърво из параклиса. Взе завивката, овчата кожа, купата и лъжицата, намята ги сред отломките, а след това хвърли отгоре им няколко камъка, за да не привличат вниманието. Когато привърши, огледа наоколо със задоволство. Никой не би се досетил за неговото присъствие в манастира.
	Сега му оставаше само да чака. Не му се струваше вероятно София да успее да докара каруцата още същия ден. Също така не смяташе, че ще рискува да излезе посред нощ. Щеше да събуди подозрение, а и как можеше да се справи с колата в тъмното и без фенери? Но утре, с пукването на зората, щеше да бъде обяснимо, ако тя тръгнеше към пазара с натоварената с репи каруца. Изяде остатъците от хляба, пийна малко вода и се замечта за бягството им на юг, за съюзнически лагер, топла храна, истинско легло и сигурност за него, София и детето й. Когато падна тъмнината, той взе отново овчата кожа, седна отгоре й и задряма. Нощта сякаш нямаше край. С изсветляването на небето от изток, стана и се запита дали да не слезе по стъпалата и да изчака София в гората. Отказа се от тази идея, тъй като имаше вероятност тя да се появи от другата страна на скалата, нагоре по пътеката към пропастта. Тогава щеше да му се наложи да се изкатери с мъка, за да я пресрещне. Не беше сигурен дали щеше да се справи с това. Затова реши за всеки случай да пообиколи и да проучи най-добрия вариант за слизане надолу.
	Когато излезе от параклиса и запремигва на ярката светлина, забеляза движение сред дърветата. Сърцето му подскочи и той помаха натам. В следващия миг двама германски войници изникнаха отнякъде с насочени към него оръжия. Единият от тях заизкачва пъргаво стъпалата.
	— Ти ли си англичанинът? — попита той.
	Хюго помисли дали да не излъже. Италианският му беше вече доста добър, а и той беше понаучил тосканския диалект от София. Но те щяха да поискат да видят документите му. Щяха да го претърсят и да намерят бордовия дневник и опознавателните му знаци.
	— Да — отвърна. — Английски пилот. Офицер.
	— Предай оръжието си и вдигни ръцете горе.
	Нямаше друг избор, освен да се подчини. Подаде пистолета. Германецът не попита за ножа.
	— Идваш с нас. Бързо. Тичай.
	— Кракът ми е ранен. — Хюго повдигна крачола си, за да покаже шината. — Кракът е капут. Не мога да вървя бързо.
	Войниците размениха набързо няколко реплики. Дори с оскъдните си познания по немски, придобити по време на ски ваканциите, Хюго разбра, че единият от тях иска да го застреля на място. Другият не беше съгласен, защото според онова, което успя да схване, полковникът им би искал първо да го разпита.
	Германецът, който стоеше пред него, му направи знак с оръжието си да се размърда. Хюго тръгна надолу по стъпалата колкото се може по-бавно, като се придържаше за парапета и се навеждаше при всяка стъпка. Ножът му бе в джоба. Имаше много малка вероятност да успее да го използва. При последното стъпало двамата войници отново тихо се заговориха и той разбра, че бяха на различно мнение. Но онзи, който все още стоеше на стъпалата, успя да надделее.
	— Дръж ръцете си на тила. Тръгвай — излая към него по-старшият.
	Те го подкараха напред през дърветата. Единият от войниците го блъскаше в гърба с приклада на оръжието си. Кракът на Хюго започна да пари от болка и той се препъна на няколко пъти.
	— Не ни играй номера или ще те застреляме — обади се единият.
	От другата страна на дърветата ги очакваше открита военна кола. Войниците му наредиха да се качи отзад.
	— Дръж ръцете си на тила. Не се опитвай да избягаш или Хайнрих ще бъде доволен да те застреля — каза този, който говореше английски.
	Той седна на мястото на шофьора, а другият войник се вмъкна отзад до Хюго, като опря оръжието си в него. Потеглиха, а колата се друсаше по коловозите между маслиновите дървета.
	За първи път след първоначалния шок от залавянето му, Хюго започна трескаво да мисли. Огледа полетата за някаква следа от каруца. Дали не бяха заловили София и не я бяха принудили да им каже къде се укриваше? Дали синът й не я бе издал неволно? Сърцето му биеше толкова силно в гърдите, че той едва смогваше да си поеме дъх. Ако тя беше в безопасност, нищо друго нямаше значение. Колата не пое надолу към долината, а тръгна по склона през лозята и достигна до пътя, който той беше наблюдавал от върха на хълма — тясната пътека, около която растяха кипариси и която водеше нагоре към селото. Хюго се молеше да не бъде отведен на площада и показван на всички, докато някой не признае, че му е помагал. Надяваше се да не бъде принуден да гледа как избиват цялото население, преди и той самият да бъде застрелян.
	Въздъхна с облекчение, когато колата се отдалечи от селото и тръгна на север по хребета. Огледа околността от всички страни. Нямаше и следа от каруца и кон. В полетата не се виждаше никой. Ако попаднеше на благоразположен офицер, войник от старата школа, имаше шанс да се отнесат с него добре и да бъде приет като военнопленник. Това беше надеждата му за оцеляване. Опита се да мисли за имението, за баща си, за съпругата и детето си. Но пред очите му беше единствено лицето на София — така прекрасно и нежно. Сърцето му се сви при мисълта, че няма да я види никога повече.
	След няколко километра поеха по по-широк път, който беше павиран и около него нямаше дървета. Вятърът брулеше жестоко откъм север. Хюго забеляза очертанията на някакъв град високо горе по хълма. Няколко немски военни камиона бяха спрели покрай пътя. Колата, в която беше той, също спря и войниците набързо размениха няколко думи. Докато разговаряха, Хюго забеляза, че мъжете се оглеждат неспокойно. Не можеше да се обърне да види, но чу причината за тревогата им — силния тътен от приближаващи самолети.
	Скоро монотонният шум премина в рев. Войниците, които стояха наоколо, се спуснаха към колите си. Някои хукнаха към полето, за да се скрият в лозята. Първата вълна самолети прелетяха над главите им. Сенките във формата на големи черни кръстове преминаха над полето. Огромни американски бомбардировачи. Чу се свистящ звук и една бомба се стовари близо до началото на немския конвой. Един от резервоарите избухна и Хюго почувства как ударната вълна сякаш изсмука въздуха от дробовете му. Втора бомба се взриви точно пред тях. Шофьорът на колата започна да проклина и внезапно включи на заден ход, при което Хюго и войникът, който го охраняваше, залитнаха. Беше само миг, но Хюго реши да използва възможността, за да избяга.
	Докато се опитваше да се измъкне от колата, над главите им се чу оглушителният рев на още самолети. Един от тях, който летеше в задната част на формацията, се беше отделил и се снишаваше над пътя. От някаква картечница от горе започнаха да летят куршуми. Шофьорът бе уцелен и се просна напред, след което се свлече. Колата излезе напряко на пътя и продължи да се движи. Друг куршум удари войника до Хюго. Автомобилът се блъсна в някакъв горящ камион и се преобърна. Хюго изхвърча на земята. Все още беше в съзнание и се опитваше да изпълзи нанякъде. В този миг резервоарът избухна и мракът го погълна.


>	Глава 38
>	Джоана

	_Юни 1973_
	На другата сутрин, веднага щом се събудих, първата мисъл, която мина през ума ми, бе, че си тръгвам от Сан Салваторе днес. Ренцо щеше да ме закара до гарата и никога повече нямаше да го видя. Хрумна ми, че може би погрешно бях разтълкувала желанието на Козимо бързо да се отърве от мен. Може би не е било страх от това, че съм научила нещо опасно. Възможно е просто да е усетил, че Ренцо е привлечен от мен. Съвпадение ли беше, че всяка, в която се влюбеше Ренцо, биваше отстранена? _Това дело на Козимо ли беше?_ Дали той не беше уредил това момиче от селото да посещава училището по моден дизайн — нещо, което тя не би могла да си позволи? Да го върне от Англия, при положение че е получил удар, е разбираемо. Но да го държи тук и да изисква помощта му във всеки един момент, дали наистина това бе необходимо? Със сигурност Козимо беше от онези хора, които се смятат за центъра на света и гледат на другите само като помощни средства.
	Мисълта за това ме подсети и за още нещо. Ренцо беше споменал, че Козимо е бил влюбен, но момичето го е отблъснало. Възможно ли е това момиче да е било София и за да й отмъсти, е съобщил на германците за нея и баща ми? Това би обяснило защо Козимо е опетнил името й и защо иска да се махна толкова скоро от тук.
	Все още разсъждавах над тези неща, когато тръгнах към къщата, за да се изкъпя и да закуся с Паола и Анджелина. По време на закуската беше тягостно. Паола изглеждаше, сякаш всеки момент щеше да избухне в плач.
	— Дори не съм ти обяснила още нищо за гъбите — промълви тя. — Малките дървесни гъби… толкова са вкусни. И равиолите… не те научих да правиш равиоли. — Тя се пресегна през масата и ме хвана за ръката. — Обещай ми, че ще се върнеш, скъпа Джоана. Ще си прекараме чудесно, нали?
	— Надявам се — отвърнах. — Вярвам, че ще бъде възможно, когато този тежък период покрай Джани приключи.
	— Жалко, че не си адвокат тук в Италия — каза тя. — Щеше да знаеш как да разговаряш с този полицейски инспектор, така че той да те чуе и да проумее истината.
	— За жалост, ние не знаем каква е истината — отговорих аз.
	— Каквато и да е тя, не би могла да има нищо общо с теб — каза твърдо тя.
	_Ето тук грешиш_, помислих си, но не казах нищо. Приключихме със закуската.
	— Трябва да си събера багажа — промърморих и отидох в стаята си.
	Сгънах прилежно дрехите си в куфара. Скоро щях да бъда отново в сивия и дъждовен Лондон, щях да си купувам претоплена пържола и пай с месо от супермаркета за обяд и щях да се питам какво ли крие бъдещето за мен.


	Все още не бях привършила, когато някой почука на вратата.
	— Влез — казах аз.
	Стреснах се, когато видях, че беше Ренцо, а не Паола.
	— Готова ли си? — попита той. — Трябва да побързаме, ако искаме да видим манастира, преди да тръгнем към Флоренция. Баща ми настоява да се срещна с някакъв човек във връзка с лозята ни, преди той да се оттегли за следобедната си дрямка.
	— Трябва само да прибера още няколко неща в багажа — казах. — Да оставя ли това за после?
	— Може да довършиш всичко още сега. Както прецениш — отвърна ми той и седна на леглото.
	Набързо натъпках останалите неща, огледах стаята и затворих куфара.
	— Готово — казах. — Можем да тръгваме.
	— _Bene_ — отвърна той. — Добре. Сега напред към нашето приключение.
	Тръгнахме през лозята, като минавахме между редовете с лози и поехме по път, който вървеше нагоре по хълма сред маслиновите дръвчета. Чухме как някой извика в далечината и съзряхме каруца, която се изкачваше по друг път по склона. Някакъв човек пришпорваше коня си. Ренцо се загледа натам и се замисли.
	— Каруца — промълви той. — Имаше нещо, свързано с каруца.
	— Какво имаш предвид?
	— Внезапно се сетих за нещо, свързано с една каруца. Един мъж се появи пред къщата ни и каза, че е докарал каруцата, но иска първо да му се плати. Но майка ми вече беше заминала и той си тръгна.
	— Мислиш ли, че е възнамерявала да избяга с тази каруца? — погледнах към Ренцо с надежда. — Може би тя и баща ми са планирали да избягат заедно или тя е искала да го закара на сигурно място с нея.
	Той вдигна рамене.
	— Кой знае. Няма никой, който да е останал жив и да ни разкаже. Това е отчайващото в цялата тази история. Да знаем, че никога няма да разберем какво се е случило.
	Кимнах в знак на съгласие. Известно време вървяхме, без да разговаряме.
	— Добре ли спа? — попита внезапно Ренцо.
	— Много добре — усмихнах се аз едва-едва.
	Той ми отвърна с усмивка.
	— Съжалявам, че земетресението ни прекъсна вчера. А сега вече нямаме повече време. — Той замълча за миг. — Питах се, ако успея да дойда до Лондон някой ден, ще мога ли да те видя?
	— Ако Козимо те пусне далеч от себе си за по-дълго време — отвърнах, без да се замисля.
	Ренцо се намръщи.
	— Не съм затворник на баща ми. Просто при затруднената му способност да се придвижва аз правя нещата, които иначе той би свършил. Но се случва да ходя до Флоренция. Също и до Рим. Така че, защо не и до Лондон? Убеден съм, че неговите вина не са достатъчно добре представени в „Хародс“.
	— Със сигурност! — засмях се аз. — И, да, ще се радвам, ако дойдеш да ме видиш.
	— Трябва да ми оставиш адреса си.
	— Не зная къде ще бъда — отвърнах му. — От известно време спя на дивана у една приятелка. — Щях да кажа „след като излязох от болницата и приятелят ми се ожени за друга“, но все пак довърших мисълта си със „след като освободих предишното си жилище“. — Но сега наследих малка сума от баща си. Надявам се да е достатъчна за изплащането на малък апартамент някъде.
	— В Лондон?
	— Да.
	— Но ти мразиш града — каза той. — Това се вижда.
	— Налага се да работя, а ще ми бъде самотно да живея в провинцията.
	— Разбирам. — Ренцо ме погледна и за миг помислих, че ще каже нещо, но после отклони поглед встрани и продължи да крачи нагоре по хълма. — Доста дълъг е този път — промърмори той. — Не мога да повярвам, че майка ми е идвала всеки ден с кошницата си до гората. Хората от нейното поколение са били по-силни.
	Имаше право. Бях плувнала в пот заради стръмното изкачване и се затруднявах да водя разговор. Зарадвах се, когато пътеката навлезе в гората по билото на хълма. Тук беше прохладно и тихо, под краката ни сякаш имаше мек килим и ухаеше невероятно. Гората обаче не беше особено голяма и ние бързо излязохме от другата страна. Пред нас се издигаше скалистият връх. Навсякъде наоколо имаше ограда с надписи: „Внимание. Падащи скали. Не преминавай“.
	Погледнах към Ренцо.
	— Дали е добра идея да ходим натам?
	— Ще трябва да проверим, нали? Хайде, ето от тук можем да минем.
	Показа ми едно място, където човек можеше да се провре през оградата. Пред нас имаше стъпала, които минаваха през тревата. Навсякъде цъфтяха макове и други диви цветя. Със скалистия зъбер на върха, всичко наоколо представляваше разкошен пейзаж и ми мина през ума, че баща ми би се радвал да можеше да го нарисува.
	Първите стъпала се оказаха лесни. Но след това те се заизкачваха почти отвесно нагоре по скалите. На места бяха разрушени и скалата отстрани беше пропаднала, така че те висяха над стръмна пропаст. Устните ми пресъхнаха от ужас, но нямаше да позволя на Ренцо да види, че ме е страх.
	— Ти мини напред. Аз ще съм зад теб, за да те хвана, ако се наложи — каза той.
	Внезапно това ме разтревожи. Замислял ли го е? Да заведе английското момиче някъде, където човешки крак не стъпва, и да го хвърли от скалата?
	— Не, ти мини пръв — отвърнах. — Така ще мога да видя кои стъпала са стабилни и кои не.
	— О, искаш да се пребия, така ли? — обърна се той към мен и се разсмя.
	— По-добре ти, отколкото аз.
	— Това трудно може да се нарече истинска любов. Ами Ромео и Жулиета?
	— Били са твърде млади, за да разбират каквото и да било — отвърнах аз.
	— Добре. Ще мина пръв. Стой от дясната страна на стълбите — каза Ренцо и тръгна нагоре.
	Откъм далечните планини задуха силен вятър. От лявата страна в ниското се виждаше стар път, който минаваше през долината. По него се движеха камиони и коли, които от тук изглеждаха като играчки. Ренцо беше изкачил вече три или четири стъпала, когато го последвах. Държах се здраво за ръждясалия железен парапет от дясната страна. Стигнахме успешно до върха и стъпихме на площадката, която някога е представлявала вътрешният двор на манастира. Гледката беше възхитителна. На всички страни се виждаха надиплени един след друг гористи хълмове. Селца, подобни на Сан Салваторе, се показваха едва-едва по върховете на някои от тях. В горите се издигаха древни крепости. Имах чувството, че от тук можех да надзърна чак до края на света.
	— Красиво е, нали? — попита ме той и сложи ръка на рамото ми.
	Може би това трябваше да бъде най-вълшебният миг. Бях близо до него и съзерцавах тази гледка. Но не можех да спра да треперя от напрежение.
	— Не бива да се заседаваме твърде дълго — рекох. — Може да ни видят и да си имаме неприятности.
	— Ще ни глобят няколкостотин лири за нарушаване на забраната и преминаване на оградата. Е, и, какво от това? — Той се разсмя. — Успокой се, Джоана. Наслади се на момента, докато все още имаш тази възможност.
	Думите, които употреби, ме накараха да вдигна поглед към него, но изражението му издаваше единствено и само удоволствие.
	— Нямаше да си щастлив, ако беше останал в Лондон — казах аз. — Ти обожаваш всичко тук.
	— Да. Така е. Но също така бих искал да развия уменията си. Ако се бях върнал тук като опитен готвач, щях да отворя свой собствен ресторант. Бих могъл да превърна нашето малко село в интересно място за туристите.
	— Все още можеш да направиш това — казах му. — Готвиш много добре. Храната ти е страхотна.
	— Но нямам свидетелство, което да удостоверява, че съм обучен в кулинарна академия, нали? Този документ винаги е нужен.
	Сетих се за моя изпит пред колегията. Човек има нужда от свидетелството. Естествено.
	— Хайде да огледаме наоколо — предложих.
	— Стъпвай внимателно — предупреди ме Ренцо. — Тези камъни по земята са неравни и нестабилни. Дай ми ръка.
	Ръката му беше топла. Даваше ми усещане за сигурност. Постепенно започнах да се отпускам. Вървяхме полека към руините, останали от някогашните постройки. Измежду разломените камъни бяха израснали малки дръвчета и храсти. От лявата ни страна, върху купчината отломки, имаше и по-високи дървета. Някакво пълзящо растение със светлосини цветове беше покрило по-голямата част от руините. Спряхме, за да се огледаме наоколо.
	— Никой не би могъл да се скрие тук — обади се Ренцо. — Може би трябва да погледнем в параклиса.
	От дясната страна се издигаха някогашните четири стени на параклиса. Мраморни стълби се виеха нагоре до зейнал отвор, където някога се е намирала входната врата. Пристъпихме вътре. Там, където стояхме, беше прохладно и сенчесто, но слънчевата светлина огряваше стената срещу нас, където се виждаха останките от стенопис. Жена с ореол на главата се усмихваше нежно. Облаци. Ангели. Погледнах надолу, готова да продължа напред, но подът беше покрит с отломки. Огромни греди лежаха върху керемиди и камъни.
	— Не мисля, че баща ми би успял да намери подслон тук, нали? — попитах.
	— Поне е щял да бъде на завет — отвърна Ренцо. — Можел е да си направи скривалище с всички тези камъни.
	— Къде е тогава?
	Той се огледа наоколо и вдигна рамене.
	— Имало е доста земетресения, след като той е бил тук. Може да се е срутило. Хайде. Нека да погледнем.
	Той отново ме хвана за ръка и ние се покатерихме върху купчините развалини. Но нямаше нищо. Никакви захвърлени консерви или цигарени кутии, които да подсказват, че някога тук е имало англичанин. Въздъхнах.
	— Не мисля, че има смисъл да оставаме повече. Ако изобщо някога се е укривал тук, е бил открит от германците. Избягал е и е успял да се върне в Англия. Но също така нямаме никакво доказателство, че майка ти е идвала на това място.
	— Може да сме се объркали — каза Ренцо. — Може би се е крил в гората и си е направил малко скривалище от клони. А може би тя е рискувала и го е укривала в мазето ни.
	Поклатих глава.
	— Но тогава хората от Сан Салваторе щяха да видят как германците го отвеждат. И всички вие сте щели да бъдете избити, задето сте укривали англичанин.
	— Така е. Добре, дойдохме и разгледахме. Боя се, че сега е време да тръгваме за Флоренция. Най-малкото, което мога да направя, е да те заведа на хубав ресторант, преди да си хванеш влака за дома.
	— Благодаря!
	Все още се колебаех дали да потеглям. Дали не усещах присъствието на баща ми тук? Може би ако бях по-близка с него…


	Докато се канех да се придвижа напред, нещо ме изхвърли нагоре. Първата ми мисъл бе, че някоя от гредите се беше разместила изпод руините. Но след като се свлякох на четири крака, усетих как земята под мен се тресе.
	— Земетресение! — извика Ренцо. — Можеш ли да стигнеш до портата? Не би било добре падащи от стените камъни да полетят към нас.
	Но беше невъзможно да се изправя. Подът танцуваше, сякаш беше оживял. Чувах как наоколо камъни се откъсваха от стените. Наведох се и покрих главата си с ръце в очакване всичко да отмине. Изведнъж се чу глух тътен, последван от трус. И като по чудо всичко утихна. Вдигнах поглед и видях как Ренцо се опитваше да се задържи на краката си.
	— Леле, това беше доста силно — каза той. — Добре ли си?
	— Мисля, че да. Не можехме да помръднем, нали?
	Той кимна.
	— Надявам се селото да не е засегнато — каза, а после добави: — Дано стълбището да не е пропаднало и да се окажем като в капан тук.
	— Оптимистична мисъл — отбелязах аз, а той се разсмя.
	Изправих се и се опитах да се придвижа до него. Камъните се клатушкаха при всяка моя стъпка. Внезапно спрях и се загледах напред.
	— Ренцо. Насам. Виж.
	Той се приближи до мястото, към което сочех. На пода, в близост до дясната стена, беше зейнала дупка. Виждаха се стълби, които водеха някъде надолу.
	— Сигурно това е някогашната крипта — каза Ренцо.
	— Не мислиш, че баща ми се е крил тук, нали?
	— Тогава защо беше затрупана?
	— Имало е земетресение, след като си е тръгнал от тук?
	— Възможно е. Искаш ли да слезем долу и да погледнем? Подът тук горе е доста нестабилен. Може да пропадне при вторичен трус.
	— Нека да опитаме и да видим дали има смисъл да продължим — предложих аз. — Ти си пушач, нали? Имаш ли кибрит?
	— Да, в джоба ми е. Готов съм. Когато кажеш.
	Той си проправи път към отвора и заслиза надолу по стъпалата. Сега те бяха покрити с отломки там, където подът над тях беше пропаднал. Ренцо изрита няколко, за да разчисти пътя за мен. Следвах го по петите. Когато се озовахме в почти непрогледен мрак, той запали една кибритена клечка. Чух го да промърморва нещо, което вероятно на италиански беше израз на изумление.
	Разбрах какво имаше предвид. Помещението представляваше разкошен малък параклис с резбован олтар в единия му край и статуи на светци в нишите, както и няколко картини по стените.
	— Погледни това — каза Ренцо, като държеше нависоко клечката в близост до една от картините. — Прекрасни са. Такъв късмет, че германските войници не са ги намерили. Те плячкосваха всеки шедьовър, до който можеха да се доберат.
	Клечката изгасна. Изчаках така, на половината път на стъпалата, докато той запали нова, и се спуснах надолу, за да го настигна. Миришеше на влага. Около стъпалата се усещаше студен въздух, което ни караше да се чувстваме странно и леко тревожно. Приближих се до Ренцо.
	— Някакъв знак за присъствието на баща ми?
	Той беше малко по-напред от мен.
	— Там има врата. Може би води към мястото, където се е укривал.
	Той се помъчи известно време с резето и най-сетне то поддаде. Вратата се открехна съвсем леко.
	— Явно е затисната отзад — каза Ренцо.
	— Нека да пробвам да се промъкна през отвора. Аз съм по-слаба от теб.
	— Бъди внимателна.
	Успях да се провра.
	— Беше прав. Коридорът отзад е затрупан, но има нещо, което пречи вратата да бъде отворена изцяло. Изчакай малко. Дай пак светлина.
	След като Ренцо ми подаде клечката, аз се наведох, за да взема предмета, който лежеше в краката ми.
	— Прилича ми на картина — казах аз. Затруднявах се да я повдигна, тъй като тя бе напъхана така здраво между вратата и огромната купчина отломки. — Не мога да я помръдна — извиках. — Ще се опитам да преместя част от тези камъни.
	Докато се мъчех да отстраня някои от камъните, отгоре се срутваха нови. За мен стана опасно. Можех да предизвикам лавина и да се окажа затрупана зад вратата.
	— Не мога… — С кански усилия се опитвах да измъкна картината. Почти паднах отгоре й, когато тя се озова в ръцете ми. — Успях! — извиках победоносно.
	— Подай ми я — каза Ренцо.
	Тъкмо се канех да го направя, когато ме обзе страх. Ами ако всичко това е част от плана? Той взема картината и ме затваря тук. Никой никога няма да ме открие. Това е нелепо, казах си. Трябва да се науча отново да се доверявам на хората. Трябва да си възвърна поне част от вярата. Подадох му картината. Докато се промушвах обратно през вратата, чух как той възкликна:
	— Намерихме го, Джоана! Това е тяхното красиво момче!


>	Глава 39
>	Джоана

	_Юни 1973_
	Пренесохме картината до основата на стълбите, там, където достигаше слънчева светлина.
	Затаих дъх. Бях останала без думи. Сияйното дете се смееше и протягаше пухкавите си ръчички към херувимчета, които пърхаха над него. Никога не бях виждала нещо толкова изключително.
	— Значи, те са били тук долу — промълвих аз. — Убедена съм, че са скрили картината, така че никой да не я открадне, преди войната да е приключила и те да могат да се върнат, за да я спасят.
	— Да — каза Ренцо. — Така трябва да е било. Оставили са я зад врата, която води към задънен коридор. Само някой, толкова слаб като теб, би могъл да се провре. Доста сигурно място. Никой не би я открил.
	— Наистина сигурно място, както казваш ти — обади се някакъв глас от горе.
	На върха на стълбището стоеше Козимо. Масивната му фигура закриваше слънчевата светлина.
	— Татко, как успя да стигнеш до тук? — сепна се Ренцо.
	— Не беше лесно, но се справих. Дойдох с джипа, а после се изкатерих по стълбите. Исках да се уверя, че сте добре след земетресението. — Той говореше спокойно и равно, а аз едва дишах. — Подай ми картината, момчето ми.
	— Прекрасна е, татко. Тук има и други, но тази е най-красивата, която някога съм виждал. — Ренцо тръгна нагоре по стълбите с картината. — Погледни. Не е ли вълшебна? — каза и я повдигна нагоре към Козимо.
	— Така е. Действително е прекрасна. Трябва да решим какво да правим с нея. Сега ела бързо.
	Погледнах към Козимо и видях, че държи пистолет.
	— За жалост, ще се наложи младата дама да претърпи нещастен случай. Беше предупредена да не идва тук. Толкова е опасно.
	— Татко, за какво говориш? Махни това оръжие! — възкликна Ренцо. Чух ужаса в гласа му. — Какво ти става?
	— Тя задава твърде много въпроси — отвърна Козимо. — Иска да узнае истината за случилото се в Сан Салваторе по време на войната. Защо постоянно се рови в тези неща?
	— Казах ви. Искам да разбера какво е преживял баща ми — извиках аз.
	— Не ти вярвам. Тук не е имало никакъв английски пилот. София избяга с един германец.
	— Не, била е отведена, защото сте я предали! — изкрещях аз.
	Ренцо все така стоеше по средата на стълбите, между мен и Козимо.
	— Това не е истина. Аз я обичах. Тя ме отблъсна, но въпреки това приех сина й заради любовта си към нея.
	— Мисля, че сте се полакомили за земята й — отвърнах. — Почувствали сте се виновен, затова сте взели Ренцо.
	— Пълни глупости — каза Козимо. — Качвай се, момчето ми.
	— Не, татко. Остави пистолета. Джоана не знае нищо, с което да ти навреди.
	— Питай го кой уби Джани Мартинели! — изкрещях аз, след което осъзнах, че щеше да бъде по-разумно да си бях замълчала. Гласът ми отекна из криптата. — Джани е бил единственият, който е знаел истината.
	— Каква истина? — попита Ренцо.
	Погледнах към него. Опитвах се да преценя дали да си мълча, или да рискувам и да му се доверя, че ще ме защити от баща си.
	— Джани е обичал да си вре носа навсякъде и да шпионира хората — продължих аз, като говорех бързо на английски. — Видял е масовото клане. Видял е как Козимо предава партизаните на немците.
	— Не, това не може да е вярно — каза Ренцо.
	— Веднага се качи при мен, момче! — изрева Козимо, като размахваше оръжието.
	— Няма да ти позволя да убиеш никого, татко. Да не си полудял?
	— А аз нямам намерение да изгубя всичко, за което съм се трудил през всичките тези години.
	Чух ясно звука от освобождаването на предпазителя.
	— Не — извика Ренцо. — Подозирах разни неща, но си мълчах от лоялност към теб. Но това няма да го позволя. Няма да я нараниш.
	Той пусна картината и изтича нагоре по стъпалата. Тя се претърколи и падна до мен. Аз я вдигнах от земята. Красивото момченце ми се усмихваше. Стиснах я здраво и тръгнах да се изкачвам нагоре. Над мен се чуваше ръмжене, което сякаш идваше от борба между животни. Ренцо и Козимо се бяха вкопчили един в друг. Ренцо беше по-висок, но Козимо беше като канара и въпреки инсулта, който беше претърпял, беше доста силен. Ренцо се беше вкопчил в ръката на баща си и се опитваше да избие пистолета встрани. Чу се изстрел, звукът отекна наоколо. Изплашени гълъби отлетяха нависоко. Ренцо и Козимо залитаха по неравния под и се плъзгаха върху греди и отломки. Козимо се опита да блъсне Ренцо в стената. Той изпъшка, а след това изрева от болка, но не се предаде.


	Бях стигнала до най-горното стъпало и имах намерение да се промъкна покрай стената по посока към предната порта. Бях достатъчно близо, за да мога да усетя свободата пред себе си, когато чух вик:
	— Ехо? Има ли някой? Джоана?
	За миг Козимо се поколеба. Аз хукнах към портата и видях Найджъл Бартън, който стоеше в подножието на хълма. Когато и той ме съзря, лицето му се озари и ми помаха.
	— Привет, Джоана. Казаха ми, че си тук горе, затова реших да те изненадам с добри новини. Наред ли е всичко? Чух нещо, което ми приличаше на изстрел. Но разбира се, може да е било…
	— Найджъл — спуснах се по стълбите колкото можех по-бързо, — тичай до селото и доведи помощ. Тук има въоръжен мъж. Върви.
	Найджъл зяпна от изненада.
	— Сигурна ли си? Наистина ли има мъж с пистолет? В такъв случай слез веднага при мен и ще те отведа от това ужасно място.
	— Найджъл, тичай! — изкрещях аз. — Не ме чакай.
	В този миг Козимо залитна през портата. Оръжието бе все още в ръката му. Огледах се за Ренцо, но не го видях. Сърцето ми биеше толкова силно, че едвам си поемах дъх. Козимо се прицели в Найджъл и стреля, но не успя да го улучи. Куршумът рикошира в скалите. Найджъл нададе ужасен вик и успя да преодолее последното стъпало, като хукна към гората. Козимо се прицели в мен.
	— Този път няма да пропусна — каза той.
	От недрата на земята отново се чу глух тътен. Надолу по стълбите се затъркаляха камъчета. Скалата, върху която стоеше Козимо, започна да се накланя на една страна. Козимо направи опит да се спаси, но болният му крак се подгъна.
	— Ренцо, помогни ми! — извика той.
	Като на забавен кадър, парчето земя, върху което се намираше Козимо, започна да се откъсва. Той се вкопчи във въздуха и изкрещя, докато падаше надолу по урвата. Тялото му се премяташе заедно с късове от скалата и малки камъчета, които летяха към дъното на пропастта.
	Ренцо се появи на прага на параклиса. От едната страна на лицето му се стичаше струйка кръв. Той залитна към мен.
	— Събори ме — промълви той, — блъсна собствения си син. Ти добре ли си?
	Кимнах. Все още не можех да проговоря. Накрая едва-едва промълвих:
	— Той падна. Скалата се срути и…
	Ренцо се придвижи внимателно до ръба на парапета. Тялото на Козимо лежеше далеч долу, беше наполовина покрито с камъни и пръст. Ренцо се прекръсти.
	— Сега знам, че е бил зъл човек. Но с мен винаги е бил добър. Най-добрият баща. Нека да почива в мир.
	— Ти се би заради мен — обадих се аз. — Нямаше да му позволиш да ме убие. Беше много смел.
	— Не можех да повярвам, че ще го направи. Знаех, че нещата, които е вършил, не са съвсем чисти, но нямах представа… Това не е реално… Когато научих за убийството на Джани, някак знаех, че той е отговорен за това. Но партизаните по време на войната… Той наистина е бил лош човек.
	Внимателно поставих дланта си върху неговата.
	— Но той е бил твоят баща и ти си го обичал. Съжалявам, че трябва да минеш през това. Хайде да се връщаме към селото и да се погрижим за тази рана.
	— Не забравяй за нашето красиво момче — прекъсна ме Ренцо.
	— Как бих могла.
	Осъзнах, че все още притискам картината. Ренцо ми помогна да слезем по стъпалата и ние поехме заедно към долината, където бяхме пресрещнати от няколко мъже, които тичаха към нас.
	— Дойде един луд англичанин — подхвана един от тях. — Не разбрахме какво крещи, но каза нещо за Джоана и някакво оръжие и хукнахме… — Той замълча за миг, когато видя разкървавеното лице на Ренцо. — Къде е ненормалникът с оръжието?
	— Беше Козимо — отвърна Ренцо. — Опита се да убие синьорина Джоана. Сбихме се. Той ме удари с оръжието и ме събори.
	— Къде е той? Трябва да го усмирим — каза един от мъжете.
	— Мъртъв е. Падна от скалата. Хълмът се срути и той пропадна заедно с него.
	Мъжете се прекръстиха. Един от тях каза:
	— Да почива в мир.
	После вниманието им беше привлечено от онова, което носеше Ренцо.
	— Намерихме това в криптата под манастира.
	Ренцо повдигна картината пред очите им и те ахнаха.
	— Чудесна е. Шедьовър от старите майстори — промълвиха в един глас.
	— Помня, че преди войната в манастира имаше разкошни картини — обади се най-възрастният. — Мислехме, че нацистите са отмъкнали всичко.
	— В криптата има и още — каза Ренцо, — но нито една не е толкова прекрасна като тази тук.
	— Ще успее ли да направи Сан Салваторе богато село, как мислите? — попита един от мъжете.
	— Как може да говориш така? — извика друг. — Тя е част от културното ни наследство. Мястото й е в музей във Флоренция.
	— Флоренция? А защо не Лука? Лука не заслужава ли това, колкото и Флоренция?
	И те наченаха оживен спор. Ренцо ми се усмихна. Поехме нагоре по хълма към селото.
	Докторът почисти раната на Ренцо и направи три шева.
	— Извадил си късмет, че окото ти е цяло — каза той. — Както и че не си умрял от кръвозагуба. Вената на слепоочието е много деликатно място.
	— Да, явно съм бил късметлия — отвърна Ренцо.
	В гласа му се усещаше горчивина.
	В този миг пред вратата се чу как някой говори възбудено на висок глас. Жената на лекаря влезе разтревожена.
	— Отвън има един побеснял чужденец — каза тя. — Твърди, че е адвокат на синьорината и…
	Тя не успя да довърши, защото Найджъл нахлу в стаята.
	— О, ето къде си била, Джоана. Слава богу, че си добре. Какво, за бога, се случи там горе? Кой беше този луд, който стреляше? Хванаха ли го вече? Мафиот, предполагам. Това място гъмжи от гангстери, така казват. Хайде да ти приготвим нещата. Аз съм с кола. Ще те закарам до Флоренция и най-сетне ще се приберем у дома.
	— Много мило, че си се погрижил, Найджъл — обадих се аз. — Но както виждаш, аз съм съвсем добре. Колкото до мъжа с пистолета, той е мъртъв.
	— Слава богу — отвърна той. — Можем ли да тръгваме сега? Ще хванем нощния влак за Лондон.
	Погледнах към Ренцо, който беше доста блед. Шевовете образуваха тъмна линия около окото му.
	— Не мисля, че ще ми позволят да си тръгна веднага. Сигурна съм, че ще има разследване и ще се наложи да давам показания.
	— Не и ако си вече извън страната преди идването на полицаите — контрира ме Найджъл.
	— Но аз искам да дам показания — отвърнах. — Мисля, че е важно тази работа да се изясни. Тя има нещо общо с баща ми.
	— О, разбирам. — Лицето му помръкна. — Е, предполагам, че ще е по-добре да остана и аз, за да те защитавам в съда, ако се наложи.
	Погледнах сериозното му изражение и се разсмях.
	— Найджъл, квалифициран ли си в международното право? Убедена съм, че няма да имам нужда от защита, тъй като съм жертва, а не заподозряна. А синьор Бартоли тук може да ми превежда.
	Найджъл погледна към Ренцо, а след това и към мен.
	— Значи, не искаш да остана за всеки случай?
	— Много мило от твоя страна и оценявам предложението ти — казах аз. — Но бих искала да оправя всичко, преди да се прибера у дома, и мисля, че е по-добре да се върнеш в Англия.
	— Е, ако действително не искаш… Добре.
	Найджъл изглеждаше съкрушен.
	— Изключително мило е, че си дошъл до тук толкова бързо, след като се обадих на Скарлет — казах аз. — Предполагам, че тя е била разтревожена, задето си имам неприятности със закона.
	Найджъл изглеждаше объркан.
	— Не знам за какъв телефонен разговор говориш. Отидох до жилището на Скарлет миналата седмица, за да те видя, и тъй като разбрах къде си, си взех няколко свободни дни, за да ти донеса лично добрите новини.
	— Добри новини?
	Той се усмихна.
	— Да. Картините ти.
	— Картините на баща ми? Значи, все пак имат някаква стойност?
	Той поклати глава.
	— Не. За жалост, не говоря за картините на баща ти, а за семейните портрети. Почистихме ги и един от тях изискваше оценка от експерти. Става дума за портрета на твоята далечна роднина Джоана Лангли. Оказа се, че е нарисувана от Томас Гейнсбъро. Неизвестна до този момент негова творба.
	— Гейнсбъро? Сигурен ли си?
	Той кимна въодушевено.
	— След като картината бе почистена, подписът в долния ъгъл стана доста ясен. А и в дневника му имаше бележки, според които Дж. Л. е идвала, за да му позира, и е притежавала добра костна структура.
	— Боже! — възкликнах аз.
	— Наистина впечатляващо. Каква находка, а? Би могло да бъде продадена за сериозна сума на търг. Поне няколкостотин хиляди паунда.
	— Няколкостотин… — дори не успях да произнеса това.
	Той кимна.
	— Поне.
	Отново щях да възкликна „Боже!“, но този път се въздържах.
	— В такъв случай имам ли позволението ти да я обявя на търг в „Кристис“? — попита Найджъл. — Мисля, че би било добре да задвижим всичко веднага, докато откриването на картината все още представлява новина.
	За миг се изкуших да я задържа и да се наслаждавам на портрета с лицето, което толкова много напомня на мен самата. Но после разумът надделя.
	— Разбира се.
	— Страхотно. Ами май това е всичко засега. В такъв случай ще се видим отново в Англия. — Найджъл произнесе тези думи малко странно. — И ако имаш нужда от нещо, ето визитката ми. Не се колебай да ми се обадиш.
	— Благодаря ти! — отвърнах. — Благодаря за всичко, което правиш за мен!
	Той се изчерви като ученик.


	След като си тръгнахме от лекарския кабинет, Ренцо ме погледна въпросително.
	— Този англичанин е приятелят ти?
	— Боже, не! Това е адвокатът на баща ми. Движеше делата около имението. Една от картините очевидно е доста ценна. Не е ли изумително?
	— Мисля, че те харесва — каза Ренцо. — А ти него?
	— Убедена съм, че е прекрасен човек — отвърнах, — но не е мой тип.
	— Добре. — Той взе картината от една странична масичка, където я беше оставил. — Предполагам, че трябва да занесем това на кмета. Той ще реши какво да предприеме.
	Погледнах картината с копнеж. Знаех, че трябва да я предадем, но не исках да го направим толкова скоро.
	— Не можем ли да я задържим за известно време, поне докато се изясни всичко?
	Ренцо също я съзерцаваше.
	— Мисля, че можем. Ще се погрижим добре за нея, нали така? Не съм сигурен дали не трябва да се обадим на Министерството по изкуствата и културното наследство. В края на краищата тя е била собственост на монасите.
	— Мислиш ли, че някои от тях са все още живи?
	— Знам, че повечето са били убити, докато са се опитвали да дадат отпор на немците — отвърна той. — А останалите сигурно са доста възрастни сега. Но те са францисканци. В тази част на Италия е пълно с тях. От тях зависи дали ще искат да дарят картината на държавата и да я изложат в някой музей като „Уфици“.
	Кимнах. Опитвах се да си припомня известни картини тук и в Англия. Беше ми доста трудно, предвид шока, в който все още се намирах.
	— Плановете ти да отидеш до Флоренция остават ли? — попитах аз.
	— О, Флоренция. Бях забравил за това — каза той. — Не, ще се обадя на търговеца на вино. Ще се наложи да почака.
	Дадох си сметка, че сега виното, маслините и целият бизнес на Козимо принадлежаха на Ренцо. Питах се дали и той го осъзнава.
	— Ще дойдеш ли до нас? — попита той. — Мисля, че и двамата имаме нужда от чаша вино.
	— Да, с удоволствие.
	Поехме през селото. Ренцо не обръщаше внимание на любопитните въпроси и клюките, които вече се бяха появили наоколо. Каза на хората, че е разстроен и има нужда да остане насаме, а горката Джоана е в шок и не е в състояние да говори. Селската улица остана зад гърба ни и ние се заизкачвахме по път, покрит с чакъл, от двете страни, на който имаше кипариси. Зад портите от ковано желязо, които напомняха на тези в имението „Лангли“, се виждаше впечатляваща вила във венециански стил. В двора шуртеше фонтан, заобиколен от портокалови и лимонови дръвчета. На върха на фонтана пърхаха гълъби. Пристъпихме в мраморното фоайе. Появи се прислужница, на която той разпореди нещо, но аз не можах да разбера какво й каза. После ме поведе през зала, украсена с орнаменти, откъдето излязохме на една тераса. Лозата над нея хвърляше сянка. Ренцо ми предложи плетен люлеещ се стол. Седнах. Пред нас, докъдето поглед стигаше, се разкриваше чуден пейзаж.
	Ренцо седна до мен. Известно време и двамата мълчахме.
	— Днес ти ми спаси живота — подхванах аз. — Благодаря ти. И въпреки всичко, което се случи, съжалявам за баща ти.
	Той кимна. Опитваше се да скрие силните емоции, които напираха в него.
	— Какъвто и да е бил, той ме отгледа и беше добър с мен. Разбира се, че ще ми липсва. Но нямах и представа, не знаех нищо. Бях наясно, че сделките му невинаги са чисти. Знаех, че тормози хората и винаги получава онова, което иска. Но че е бил предател и убиец? Не, това не съм си и помислял. — Той избърса една сълза, която се беше търкулнала по бузата му. После си пое дълбоко въздух. — Подозирах, че има пръст в смъртта на Джани. Не зная дали го е извършил сам, или е поръчал на някой от хората му да го стори. Но на сутринта, когато го видях на закуска, изглеждаше доволен. Сякаш някой е свалил голямо бреме от плещите му.
	Пресегнах се и поставих длан върху неговата.
	— Нямаш представа колко ми олекна, че ти нямаш нищо общо с това. През цялото време се страхувах, че си участвал в убийството или поне си знаел за него.
	— Това ли си мислеше за мен?
	— Допреди да узная истината — отвърнах. — Когато се вкопчи в баща си и се опита да избиеш оръжието от ръцете му, разбрах, че съм грешала.
	Вдигнахме поглед, тъй като чухме стъпки откъм терасата зад гърба ни. Прислужницата носеше поднос с бутилка вино, чаши и задължителната чиния с маслини. Остави всичко на малката масичка пред нас и се оттегли, без да продума.
	— Все още не знае — каза Ренцо. — Сърце не ми дава да й кажа. Тя боготвори баща ми… — Замълча за миг. — Той винаги се държеше добре с работниците си. Ще бъдат съсипани от новината. — Напълни чашите с вино. — Трябва да успокоим нервите си.
	Откровено казано, нито ми се ядеше, нито ми се пиеше. Усещах стомаха си свит на топка. След известно време се обърнах към Ренцо:
	— Какво ще им кажеш, когато започне разследването по случая?
	— Имаш предвид дали истината за баща ми трябва да бъде публично оповестена?
	— Да, точно това исках да попитам. Ще им кажеш ли, че е бил отговорен за смъртта на много хора, за тази на Джани и че едва не причини и моята смърт?
	Ренцо въздъхна.
	— Предполагам, че трябва да им кажа.
	— Смъртта на Джани се свързваше с недотам законните му сделки, нали? И никой не знае, че партизаните са били предадени при онова масово клане.
	Ренцо ме погледна предпазливо.
	— Имаш предвид, че е по-добре да не казвам нищо?
	— Зависи от теб. Казваш, че баща ти е бил уважаван от работниците и съселяните си. Може би ти би искал да съхраниш именно този спомен за него.
	— Ще трябва да помисля върху това — отвърна ми той. — Разбира се, можем да кажем, че той ни е последвал и хълмът е поддал. Но твоят англичанин избяга в паника, като крещеше за мъж с пистолет.
	— Моят англичанин не е бил на себе си и е вероятно да не е бил разбран правилно.
	Ренцо въздъхна.
	— Мисля, че истината трябва да излезе наяве, независимо колко болезнена е тя за мен. Твърде много хора са страдали заради баща ми.
	— Ти си добър човек, Ренцо. Щастлива съм, че те срещнах.
	Той ме погледна разтревожено.
	— Тръгваш си, нали?
	Усмихнах му се.
	— Както казах на Найджъл, в процеса на разследването може да ме привикат да дам показания и кой знае колко време би отнело това. Мисля, че ще бъде достатъчно дълго, за да се науча как се приготвя онова рагу на Паола.
	Ренцо ми се усмихна. После изведнъж му хрумна нещо.
	— Сега поне знаем, че Козимо не е предал майка ми. Обичал я е. Значи, вероятно тя не е била предадена от някой от хората в селото. Може би германецът, който е бил настанен в нашата къща, я е наблюдавал как се качва нагоре по хълма и я е проследил.
	— Да — отвърнах. — Вероятно точно това се е случило. И немските войници са дошли и за двамата. Баща ми е съумял да избяга, но какво е станало с майка ти? Мислиш ли, че има начин да разберем след цялото това време? Някой дали е успял да узнае нещо?
	— Подозирам, че са я убили. Сърцето ми подсказваше непрекъснато, че е мъртва. — Той въздъхна продължително. — Само ако тази каруца беше дошла малко по-рано. Само ако бяха успели да избягат…
	— Тогава щяха да се оженят и мен нямаше да ме има — продължих аз. — И нямаше да седя тук до теб сега.
	— Значи, все пак и нещо хубаво е произлязло от това — каза Ренцо.


>	Глава 40
>	Хюго

	_Началото на 1945_
	Хюго отвори очи. Някой нежно го докосна по бузата. Над него се беше надвесила тъмнокоса млада жена с миловидно лице. — София? — прошепна той.
	— Името ми е Ана — отвърна тя на английски. — Най-сетне се събудихте. Това е добре.
	— Къде съм?
	Хюго забеляза белия таван и белите завеси около леглото му. — В болница близо до Рим.
	— Как съм се озовал тук?
	— Късметлия сте. Открили са ви, когато американските войски са напредвали към Флоренция. Един господ знае от колко време сте били там. Първоначално са ви взели за мъртъв, но след това са усетили пулс и бързо са ви откарали до полевата болница. Транспортирали са ви тук няколко дни по-късно, след като състоянието ви е било стабилизирано. Бяхте в кома няколко седмици. Фрактура на главата, оток на белия дроб, а кракът беше с множество наранявания. Истинско чудо е, че сте жив.
	Хюго опита да се раздвижи и не успя.
	— Някой трябва да напише писмо от мое име.
	Тя постави ръка на рамото му.
	— Всяко нещо по реда си.
	— Знаете ли дали съюзниците са превзели областта на север от Лука?
	— Наистина не знам докъде са стигнали. Със сигурност напредват, а германците се оттеглят колкото се може по-бързо. Но мисля, че все още не са напълно изтласкани от този планински район. Сега там има доста сняг.
	— Искам да разбера какво става в едно селце, което се казва Сан Салваторе — каза той. — Трябва да знам дали са в безопасност.
	— Ще попитам. — Жената му се усмихна — Сега си починете. Ще видя дали ви се полага нещо за пиене.
	— Уиски и сода.
	Тя се разсмя.
	— Ще сте голям късметлия, ако ви разрешат.
	Малко по-късно се върна.
	— Селото, за което питате, все още се намира на територия, където се водят сражения. В близост до защитната линия на германците.
	— Значи, няма да може да изпратя съобщение там?
	— Боя се, че не. Но всички са оптимисти, че краят на войната наближава, поне в Италия. С малко повече късмет, ако продължавате да се подобрявате, скоро ще си бъдете у дома. Какво ще кажете за това, а?
	Хюго се опита да се усмихне.
	На следващия ден при него дойде американски хирург.
	— Направих най-доброто, което можах — каза той. — Но кракът ви е в много тежко състояние. Предполагам, че е стара рана, която е зараснала зле. Трябва да бъде почистен от костици и да бъде лекуван наново. Сигурно ще искат да направят това в някоя английска болница и няма да започнат подобно лечение тук. Така че е въпрос на изчакване, докато някой кораб ви вземе.


	С всеки изминал ден Хюго се чувстваше все по-добре. Разрешиха му да сяда и да се движи с патерици. Написа писмо до баща си, жена си и сина си. Ежедневно питаше за новини от фронта и дали областта на север от Лука е в ръцете на съюзниците. Но отговорите си оставаха уклончиви.
	Копнееше да пише на София, но не смееше да рискува. Ако все още имаше немско присъствие в района около селцето й и тя получеше писмо от английски пилот, това би означавало смъртна присъда за нея.
	Чакаше нетърпеливо нещо да се случи. В средата на февруари беше изпратен до пристанище Чивитавекия и от там го качиха на английски кораб за Портсмут. Това пътуване му се стори безкрайно. Наложи се да избягват вражески плавателни съдове, а после ги връхлетяха бури в Бискайския залив. Хюго беше откаран право в болницата на Портсмут, където кракът му беше опериран. Отново писа на баща си и съпругата си. В началото на март получи отговор, но не от семейството си.
C>
	Уважаеми господин Хюго,
	Позволих си да ви отговоря, тъй като в момента в имението „Лангли“ няма нито един член на семейството ви, който да отговори на писмото ви.
	Бих искала да кажа колко доволна и спокойна съм от факта, че сте отново в безопасност в Англия, а не в някоя чуждестранна военна болница. Исках да сте в по-стабилно здравословно състояние, преди да ви съобщя тази неприятна вест. Баща ви почина преди два месеца. Дихателните му проблеми се влошиха значително и по време на ужасните студове в началото на януари той се разболя от пневмония. Мисля, че първоначалното съобщение, което ви обявяваше за изчезнал, допринесе много за болестта. Съжалявам, че така и не доживя да разбере, че сте в безопасност и на път към дома. Официално сега сте сър Хюго Лангли, макар че допускам, че тази новина не ви носи утеха.
	Говори се, че военният гарнизон най-сетне ще бъде изтеглен от замъка „Лангли“. Слава на Бога за това, макар да се опасявам, че ще оставят всичко в пълен безпорядък. Изглежда, че войната действително е към края си. Звучи невероятно, нали? След толкова години на трудности и тревоги.
	Ще проверя дали разрешават посещения при вас и ако това е така, мога ли да си позволя да дойда да ви видя? В последно време няма ограничения за пътуванията. Ще ви донеса малко вкусна храна. Предполагам, имате нужда да укрепнете след толкова дълго укриване без никаква храна. Кук сътвори чудеса, предвид ограничените провизии в добавка към онова, което отглеждаме в имението. Макар че бих била щастлива да видя края на заешкото готвено.
	Е, няма да ви дотягам повече. Надявам се да ви видя скоро.
@	Искрено Ваша, Елзи Уилямс, икономка
C$
	Хюго сгъна писмото. В главата му напираха какви ли не мисли. Усмихна се мило при спомена за госпожа Уилямс. Когато той бе все още малък, тя беше само Елзи, новата слугиня — бузесто младо момиче, което се отнасяше мило към него, след като майка му почина. После, години след това, старата икономка се беше оттеглила и Елзи зае мястото й. Винаги бе мила и усмихната, така я бе запомнил той. Беше толкова различна от Соумс, главния прислужник, който бе скован и без никакво чувство за хумор.
	След това мислите му отлетяха към баща му и той се запита дали усеща тъга. Смъртта му никак не беше изненада, а баща му винаги е бил студен човек, който не показваше обич или близост. Дълг, чест и да постъпваш правилно — тези неща имаха значение за него. А сега го нямаше. Хюго се опита да си се представи като господар на имението. Сър Хюго Лангли. Изглеждаше невероятно. _София щеше да се смее_ — помисли си. — _Само ако…_


	Елзи Уилямс дойде да го види няколко дни по-късно. Тя изглеждаше все така пълничка и засмяна, беше свежа и младолика за годините си, сякаш войната не я беше засегнала изобщо. Носеше кошница с разни неща — желиран телешки бут, дивечов пай, домашно вино от бъз и бурканче със сладко от ягоди от последната лятна реколта. Тя се смееше, докато показваше тези съкровища.
	— Спестявахме дажбите от захар цял месец, за да направим това — каза тя. — Боже, имахме невероятна реколта миналата година. Помогнах на Кук да изчисти всички тези ягоди. Напоследък й помагам много, откакто нямаме кухненска помощница. Никога не съм предполагала какво удоволствие ще ми достави готвенето.
	— Много мило, Елзи — каза Хюго. — Всъщност би следвало да те наричам госпожо Уилямс.
	— Само при условие че искате да ви наричам сър Хюго — отвърна тя. При това лицето й помръкна. — Съжалявам, че съм носител на толкова ужасни новини за баща ви. В интерес на истината, той се влошаваше постоянно през последните няколко години. А и фактът, че домът му беше пълен с онези простаци, го натъжаваше допълнително.
	— Простаци?
	— Военният гарнизон. Трябва да видите какъв безпорядък оставиха след себе си. Мисля, че това съсипа баща ви. Знаете колко горд беше той с къщата и земята наоколо.
	Хюго си даде сметка, че те изобщо не засегнаха една конкретна тема.
	— А жена ми и детето? Дори не ги споменаваш.
	— Това е, защото те заминаха за известно време — отвърна тя.
	— Заминали са? Къде?
	— Не бих могла да ви кажа, сър. Знам, че тя ви остави писмо, но не смятам, че е редно да го отварям. Уведомила е баща ви, че заминава, но той не ми е казвал къде. Вероятно е била разтревожена да бъде в близост до южното крайбрежие, където започнаха да се подвизават онези военни самолети и ракети. Тя изглеждаше непрекъснато нещастна и беше много трудно да й се угоди.
	— А синът ми? Той все така ли е в пансиона?
	— Не, сър. Доскоро посещаваше училището в селото. Мнението на баща ви беше пренебрегнато. Той искаше Теди да учи в същото училище, в което сте били записан и вие, но мисис Лангли не искаше и да чуе. Казваше, че живее без съпруга си и че няма да допусне да остане и без сина си.
	— Разбирам — отвърна той. — Е, мисля, че когато най-сетне се прибера у дома, всичко ще се нареди. А когато войната свърши, ще можем да изберем училище за Теди.
	— Наистина ли смятате, че ще свърши скоро?
	— Убеден съм — отвърна. — Германците се оттеглят по всички фронтове на Европа. Справихме се с тях, Елзи. Въпрос на време е само.
	— Слава на Бога за това — каза тя. — И за това, че сте у дома и в безопасност. Толкова се тревожех за вас, мистър Хюго. Когато получихме телеграмата, че сте изчезнали, си помислихме най-лошото. И колко се радвахме, когато най-сетне ни писахте, че сте жив.
	— Просто извадих голям късмет — отвърна той. — Американските части са ме открили насред немския конвой и което е по-важно — разбрали са, че съм жив. Това си е било направо чудо.
	— Сигурно сте имали ангел пазител — каза Елзи.
	Хюго инстинктивно докосна джоба на якето си.


	Беше му разрешено да се прибере у дома през април. Земята беше покрита с иглики. В околните градини цъфтяха нарциси и минзухари, а плодните дръвчета бяха обсипани с розови и бели цветове. Когато таксито наближи по пътеката към имението „Лангли“, той разбра какво бе имала предвид Елзи, като каза, че мястото е съсипано от военните. Тежки военни коли бяха паркирани по цялата южна поляна, а гумите им оставяха дълбоки следи по някогашната безупречна трева. Северната ливада беше разорана и сега там се отглеждаха зеленчуци. Къщата имаше нужда от боядисване, а някои прозорци бяха заковани с шперплат. Хюго слезе от колата и изкачи стъпалата до входната врата. Караул препречи пътя му на мига.
	— Къде си мислиш, че отиваш?
	— Къде отивам? — Хюго го погледна с отвращение. — Аз съм сър Хюго Лангли, а това е моят дом.
	— Не и в тази му част, приятел — отвърна мъжът. — Сега това е собственост на правителството на Негово Величество и на гарнизона на Източен Съсекс. Твоята част е в онова крило там.
	Хюго удържа гнева си.
	— Мислех, че се оттегляте.
	— Така е. Трябваше да ни изпратят във Франция, но изглежда, че там не сме им необходими. Справят се прекрасно и без нас. Така че вероятно скоро ще си ходим у дома.
	Докато Хюго се отдалечаваше, мъжът се провикна:
	— Та къде беше? Добре ли си прекара на Ривиерата?
	— Изпълнявах мисии с бомбардировач. През четирийсет и първа бях в Малта, след това в Италия, а после лежах три месеца в болница, където сглобиха наново крака ми.
	Мъжът застана мирно и козирува.
	— Извинете, сър. Нямате униформа и не разбрах.
	Хюго заобиколи отстрани на къщата и мина през входа, който някога беше предназначен за прислугата. Чувстваше се нелепо да се промъква така в собствената си къща. Разходи се наоколо и разпозна отделни мебели, но изпита усещане за нереалност от това, че нищо не си беше на мястото, и нито една от стаите не му се стори позната. На масата в едно от помещенията, което сега служеше за гостна, намери писмото, предназначено за него.
C>
	Скъпи Хюго,
	Докато пиша тези редове, не знам дали си жив, или мъртъв. Казват, че си изчезнал. Предполагам, това означава, че си загинал. Стоях тук по задължение, но сега трябва да помисля за собственото си щастие, както и това на сина ни. Запознах се с един мъж. Той е майор от Американската армия. Прекрасен човек, който обича да се смее и да танцува. Кара ме да се чувствам отново изпълнена с живот. Заминавам с него за Америка веднага щом успея да намеря място на някой от корабите. Дадох указания на адвоката ти да започне процедура по развод. С удоволствие ще се призная за виновната страна, така че да не опетня теб или възвишеното ти семейство.
	Между нас така и не се получи, нали? Съзрях забавната и съзидателната част от теб, докато бяхме студенти във Флоренция. Но когато се върнахме в Англия, ти се превърна в подобие на баща си — тесногръд, досаден и дребнав. Така и не успях да се почувствам като у дома си в имението. Това не беше животът, който исках. А и бедният малък Теди беше така самотен и вечно предмет на подигравки от страна на селските момчета. Искам по-добър живот и за него.
	Моля те, прости ми. Желая ти всичко най-добро.
@	Бренда
C$
	Хюго се взираше в писмото дълго време. Първоначално изпита гняв, че жена му го е предала и му е изневерила с някакъв американец. Но после радостта надделя. Ако мъжът на София не се завърне, той ще се ожени за нея. Веднага щом войната свърши и може свободно да се пътува, ще се върне в Италия и ще я доведе тук. На мига седна пред писалището и й написа писмо.


>	Глава 41
>	Хюго

	_Пролетта на 1945_
	Изминаха седмици, а от София нямаше отговор. Хюго си повтаряше, че може би пощенските служби в Италия все още не са възстановени. Може би писмото й се беше загубило. Ще изчака, докато войната приключи официално, и ще й пише отново. Или — по-добре — ще отиде на място и ще я изненада.
	Един ден го посети семейният адвокат господин Бартън.
	— Съжалявам, че се срещаме при подобни неприятни обстоятелства — започна той. — Да разбирам ли, че няма да оспорвате развода, поискан от съпругата ви?
	— Не, не възнамерявам да го правя.
	— В такъв случай процедурата е улеснена. Но смъртта на баща ви предизвика сериозни финансови проблеми. Опасявам се, че задълженията са със значителен размер, като се има предвид големината и стойността на имението.
	— Какво имате предвид, когато казвате „със значителен размер“? — попита Хюго.
	— Близо милион паунда.
	— Милион? — възкликна Хюго. — Откъде да взема такава сума? — Ако не сте в състояние да я съберете, боя се, че имението трябва да бъде продадено.
	— Но това е чудовищно! — изкрещя Хюго. — Нечестно!
	— Боя се, че законът е такъв.
	— Възможно ли е част от земята да бъде продадена срещу построяването на сгради върху нея?
	— Да. Макар че се съмнявам, че това ще осигури кой знае какви приходи.
	— Ще намеря някакъв начин — каза Хюго. — Няма да продам дома, който е принадлежал на семейството близо четиристотин години. Ще видя дали мога да получа заем за построяването на сгради в отдалечения край на имението. Хората ще имат нужда от жилища след войната.


	Постепенно обаче се наложи да се изправи срещу реалността. Нито една банка не искаше или нямаше възможност да му заеме пари, за да изгради жилища, а и никой не желаеше да купи част от земята, която беше така отдалечена от железопътна гара. Гарнизонът се оттегли от имението, като остави след себе си огромни поражения върху къщата и земята. Хюго обикаляше заедно с икономката Елзи Уилямс из напуснатите от военни помещения. Навсякъде цареше разруха. Войниците бяха стреляли по статуите и бяха разкъсали тапетите. На места дори бяха използвали стаите вместо тоалетни — подовете бяха покрити с петна и загниваха. Покривът беше протекъл и по таваните на горните помещения се беше появил мухъл. Основният бойлер не работеше. Хубавите мебели бяха нахвърляни в безпорядък в малките спални, където ги беше нападнал дървоядът.
	— Безнадеждно е, нали? — каза Хюго на Елзи.
	За пръв път тя не можа да му отговори оптимистично. Имаше вид на някой, който щеше всеки миг да се разплаче. Хюго сложи ръка на рамото й, а тя му се усмихна.


	По-късно писмото до София му беше върнато неотворено — „Неоткрит получател. Върнете на подателя“, пишеше на плика. Каза си, че може би тя е получила новини от съпруга си и е заминала, за да е с него. Щастлив завършек за нея. Опита се да повярва в това. Искаше да се върне в Сан Салваторе, за да се убеди сам. Не му отне много време, за да проумее колко невъзможно бе за момента. Войната в Европа официално бе приключила с капитулацията на Германия на 7 май, но континентът бе потънал в размирици и на цивилните не беше позволено да пътуват. Обърна се към старите си другари от Кралските военновъздушни сили, за да види дали те не биха могли да открият нещо повече, но нито един от тях не беше разпределен в близост до Сан Салваторе. Най-сетне писа на кмета и получи кратък отговор:
C>
	Синьора Бартоли вече не е в селото. Била е забелязана да заминава заедно с германски офицер и оттогава никой не е чувал нищо за нея.
C$
	Последната надежда беше попарена. Хюго се срещна отново с адвоката си.
	— Добре. Обявете къщата за продан.


	По-късно през онова лято Хюго стоеше пред имението и наблюдаваше, докато изнасяха последните мебели. Прислугата беше вече напуснала. Той усещаше неописуема празнота, сякаш бе мъртъв. В действителност му се искаше да беше умрял през пролетта. Защо изобщо го бяха намерили сред толкова убити германски войници? За да понесе цялата тази мъка? Не виждаше смисъл.
	Елзи Уилямс излезе през входа за прислугата. Носеше куфара си. Наблюдаваше я как се приближава към него. В този миг лицето й не беше радостно, но изразяваше решителност и стоицизъм. Брадичката й беше високо вдигната. Хюго мислеше колко е тъжно, че тя отива да работи за някой друг и няма да я види повече. През лятото беше свикнал да разчита на нейната точна преценка и на ведрото й излъчване.
	— Съжалявам, че нещата се развиха по този начин, сър Хюго — каза тя, когато стигна до него. — Просто не е справедливо след всичко, през което преминахте.
	— Така е, Елзи — отвърна той. — Не е честно. Но от толкова време насам нищо не е така, както трябва да бъде, нали? Всички мои другари, с които изпълнявах мисии, загинаха в пламъците. Бедните хорица, които просто са вечеряли по къщите си и са били разкъсани на парчета от бомбите. Ами онези нещастници в концентрационните лагери? Никой от тях не е заслужавал да умре.
	Икономката кимна.
	— Прав сте. — За известно време настъпи мълчание, а после тя добави: — Чух, че възнамерявате да останете.
	Хюго въздъхна.
	— Училището предложи да ме настани в портиерското помещение, ако се съглася да преподавам изобразително изкуство. Тъй като за момента нямам други възможности, това решение ми се струва най-удачно. Поне докато стъпя отново на крака. — Той погледна към малкото по размери куфарче, което тя носеше. — Ами ти, Елзи? Къде ще отидеш? Нямаш съпруг, нали?
	Тя се разсмя.
	— О, не сър. Така е прието, нали знаете, икономките и готвачките да бъдат наричани „госпожо“, независимо дали са омъжени, или не. А колкото до това къде ще отида, не съм много сигурна. Надявам се да намеря нещо друго, макар да се говори, че повечето от именията ще бъдат затворени. Но все пак ще се справя.
	— Нямаш семейство, нали? Помня, че когато дойде при нас, беше сираче.
	— Така е, сър. Нямам семейство. Дори не познавам роднините си.
	Хюго я погледна и почувства огромно съжаление. Ето, беше захвърлена на произвола на съдбата, без да има къде да отиде, и не се оплакваше. Понасяше всичко стоически. Понечи да каже нещо и сам се учуди на думите, които произнесе:
	— Знаеш ли, Елзи, можеш да останеш тук.
	Тя му хвърли поглед, пълен с изненада, и поклати глава.
	— Да остана тук? О, не сър. Те бяха категорични, че ще си наемат нов персонал за училището.
	— Имах предвид да останеш с мен.
	— С вас? В портиерското? — Тя се изсмя нервно. — Първо, не мисля, че ще има място, а и не ви трябва прислуга.
	Той усети, че се изчервява.
	— Не се изразих добре. Имах предвид, че ние винаги сме се разбирали добре. Ти си мила и добра жена. И аз наскоро оцених присъствието ти до мен. През цялото време ми беше голяма опора. Ти няма къде да отидеш, а аз си нямам никого. Ако се оженим, това ще е добре и за двама ни.
	— Да се оженим? Сър? — Очите й бяха широко отворени от изумление. Тя поклати глава. — Боя се, че нищо добро не би излязло от това. Аз съм доста по-възрастна от вас. Едва ли сте на повече от… трийсет и четири, нали?
	— Трийсет и пет — отвърна Хюго.
	— Аз съм вече на четиресет и две, сър.
	— Убеден съм, че това не е непреодолима разлика.
	— Мисля, че не би трябвало да вземате прибързано решение относно такъв важен въпрос. Не и когато преживяхте толкова много и се чувствате така нещастен и объркан… след като мисис Лангли ви напусна. Освен това не бих искала да ми отправяте подобно предложение от съжаление към мен.
	— Не изпитвам съжаление към теб, Елзи — прекъсна я Хюго. — Всъщност ти завиждам. Ти си в състояние да извлечеш най-доброто и от най-тежката ситуация. Мисля, че си точно това, от което имам нужда в този момент. Разбира се, напълно възможно е да не ме намираш за подходяща партия…
	Тя се изчерви.
	— Винаги съм смятала, че сте много привлекателен, мистър Хюго. Когато бях млада, дори държах ваша снимка в стаята си. — Тя замълча за миг и запристъпва притеснено от крак на крак. — Но освен всичко друго възниква въпросът с класата. Вие сте баронет, аристократ. А аз съм прислужница. Хората ще ни одумват.
	Хюго постави ръка на рамото й.
	— Мисля, че войната промени всичко. Вече няма да има толкова изявено класово неравенство. А и на кого му пука за хорските приказки? Нека си говорят. Смятам, че ние ще съумеем да бъдем щастливи, независимо от тях, нали?
	— Винаги много съм ви харесвала, мистър Хюго — каза тя. — А и трябва да призная, че възможността да имам собствен дом и да не живея под чужд покрив е доста примамлива. Но не бих искала да направите нещо, за което по-късно ще съжалявате.
	Той се усмихна и леко повдигна брадичката й.
	— Кълна се, не бих съжалил нито за секунда, Елзи. И за бога, остави този проклет куфар. Искам да те целуна.


>	Глава 42
>	Джоана

	_Юни 1973_
	Седмица по-късно с огромно неудоволствие се подготвях да си замина за Англия, за да присъствам на търга на картината, когато някакъв служител от пощата дойде при нас с Ренцо.
	— Получих телефонно обаждане от дома, където живее отец Филипо — каза той. — Казаха, че здравето му се влошава твърде бързо и че той иска да говори със сеньор Бартоли и с младата дама от Англия.
	Озадачени, потеглихме с колата на Ренцо до близкото градче. Сградата на дома беше приятна и модерна постройка, леко отдалечена от центъра. Млада и приятна на вид монахиня ни придружи до стаята на отец Филипо.
	— Той е много отпаднал — каза притеснено тя. — Мислите му са доста объркани, но се надявам да съумеете да му донесете покой, преди да си отиде от този свят.
	Действително възрастният мъж изглеждаше, сякаш беше безплътен. Лежеше под белите чаршафи, а очите му бяха затворени. Ренцо промълви тихо:
	— Отче, аз съм. Ренцо Бартоли. Дойдох по ваша воля и доведох младата дама от Англия.
	Очите на стария свещеник леко се отвориха.
	— Добре — отрони той. — Бих искал да чуете моята изповед, преди да умра. Ти и младата дама, тъй като това касае и нея. Аз съм отговорен за смъртта на майка ти и англичанина. Аз ги предадох и това тежеше на съвестта ми през всичките тези години.
	— Как бихте могли да сторите подобно нещо, отче? — каза меко Ренцо.
	— Трябваше да преценя кое е най-доброто в онази ситуация. — Звуци, подобни на хрипове, излизаха от устата на свещеника. — Немският комендант дойде при мен. Каза, че подозира, че някой от селото укрива английския пилот. Закани се да екзекутира всички ни, мъже, жени, деца, докато някой не си признае. София ми беше споделила в изповедта си за англичанина. Знам, че тайната на изповедта е свещена, но тук ставаше дума за много невинни жертви, заложени срещу нейния живот. Казах му онова, което знаех, но го умолявах да я пощади и да вземе мен вместо нея. Той не се съгласи. Така, с непоносимо натежало сърце, му дадох майка ти, Ренцо, за да могат останалите да живеят. Оттогава непрекъснато мисля дали постъпих правилно, или допуснах ужасна грешка.
	— Сторили сте онова, което сте мислели, че е най-доброто за момента, отче — каза Ренцо. — Правилно решение не е било възможно в тази ситуация.
	— Това е така. Но в същото време… Тази толкова прекрасна млада жена. Колко много плаках за нея през всичките тези години и се молех да е отлетяла като ангел на небето.
	— Убеден съм, че тя е там.
	Гласът на Ренцо се пречупи.
	— А младата дама от Англия… Германците отведоха баща й. Толкова съжалявам.
	— Но той е успял да избяга, отче — прекъснах го аз. — Прибрал се е у дома и се е оженил отново. Аз съм дъщеря му.
	— Слава на Бога. — Отец Филипо се усмихна едва-едва. — Поне нещо добро се е случило.
	Очите на стария свещеник се затвориха.
	Ренцо се наведе и го целуна по челото.
	— Почивай в мир, отче. Няма нищо за прощаване тук.
	На лицето на отец Филипо се появи мила усмивка. Мина известно време, преди да осъзнаем, че не диша.
	Същата вечер с Ренцо седяхме на верандата. Този път пиехме лимончело след храната, която Ренцо беше приготвил за мен — миди със сметана, бифтек по флорентински и бадемов сладкиш и сладолед за десерт. От години не се бях чувствала толкова щастлива.
	Далечните хълмове бяха окъпани в розовите оттенъци на залеза. Някъде в далечината биеше камбана. Всичко останало беше потънало в тишина.
	— Значи, всичко това сега е твое — казах аз, като посочих лозята и маслиновите насаждения. — Ще бъдеш богат.
	Ренцо огледа околността.
	— Да, предполагам, че ще забогатея. Но сега, когато знам истината, смятам, че трябва да върна земите, които баща ми е иззел след войната. Те принадлежат на наследниците на онези смели мъже, избити в масовото клане. Това е единствената възможна правилна постъпка, не мислиш ли?
	— Да — съгласих се аз. — Определено смятам, че си прав.
	— И въпреки това ще разполагам с лозята и маслиновата преса — добави той. — Не бих казал, че ще съм беден. — Той ме погледна право в очите. — Нито пък ти, както изглежда.
	— Да, така е. Все още не съм осъзнала този факт.
	— Ще можеш да откупиш фамилното имение. Ще станеш господарката на замъка „Лангли“.
	За миг в съзнанието ми изплува картина. Видях се как казвам на мис Хъниуел: „Съжалявам, но ще се наложи да се изнесете до края на срока. Връщам се да живея тук“. При мисълта за това се разсмях.
	— Забавно е, но в действителност цял живот съм си мечтала да направя точно това. Исках да успея, за да мога да откупя къщата на баща ми заради него. А сега той е мъртъв и аз не се виждам като господарка на имението. Все още не знам какво искам да правя.
	— Джоана — изрече бавно той, — не беше нужно да оставаш. Можеше да се прибереш у дома с английския адвокат. Но ти го отпрати, като му каза, че ще си необходима тук заради разследването. Питам се дали това означава, че не искаш да си тръгваш.
	— Така е — потвърдих. — Не желая да си ходя. Тук ми харесва. Обичам да съм при Паола, да се уча да готвя и да усещам, че някой го е грижа за мен.
	— А аз? — попита Ренцо. — Дали част от причината да останеш тук е това, че не искаш да ме напускаш?
	— Да — внимателно отвърнах аз. — Мисля, че е така.
	Той се наведе към мен, повдигна брадичката ми и ме притегли към себе си. После ме целуна дълго и страстно. Когато се отдръпнахме един от друг, се засмя притеснено.
	— За щастие, сме на верандата, където всички могат да ни видят. Иначе не знам докъде би довело това.
	— Аз съм уважавана английска лейди — вметнах. — Очаквам да се отнасят към мен с респект.
	— Разбира се, милейди — разсмя се Ренцо, а погледът му беше закачлив.
	Внезапно ми хрумна една мисъл.
	— Би могъл да се върнеш в Лондон, за да довършиш обучението си и да отвориш свой ресторант.
	— Можем да превърнем замъка „Лангли“ в хотел или ресторант — добави той.
	— Ние?
	— Твърде много ли избързвам? Може би само като бизнес партньори?
	— Защо Англия? Там вали постоянно. Можеш да отвориш заведението си тук, така както някога си мечтал. Можеш да превърнеш тази къща в ресторанта, който винаги си искал. Представи си как гостите седят на терасата и изпълват душите си с тази гледка, преди да се насладят на храната.
	— Първо ще се наложи да се върна в Англия, за да завърша обучението си — каза той. — А ти трябва да вземеш твоя изпит. А после, кой знае?
	Той се пресегна и пое ръката ми. Седяхме мълчаливо един до друг на терасата, докато слънцето се скриваше зад хълмовете на запад и една след друга светлинки се появяваха навсякъде, докъдето поглед стигаше.


>	Бележка на автора

	Селото Сан Салваторе не може да бъде открито на нито една географска карта. То съществува само във въображението ми, макар и образът му да е изграден благодарение на градчетата по хълмовете на Тоскана, които съм посещавала. Германската отбранителна готска линия на север от Лука е съществувала в действителност.


>	Благодарности

	Пиер-Раймондо и Кайса Балдини бяха моите чудесни домакини в Тоскана и бяха така добри да прочетат ръкописа ми и да споделят идеите си. Пени и Роджър Фаунтин ме приеха в Линкълншир и намериха подходящите музеи, посветени на Втората световна война, където имах възможността да проуча всичко за бомбардировачите „Бленхайм“, както и да се допитам до експерти по тази тема, които да отговорят на въпросите ми. Те дори посетиха авиошоу, за да заснемат „Бленхайм“ специално за мен.
