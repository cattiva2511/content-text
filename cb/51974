D>
	Посвещение
	Написах тази книга на сина ми, Дейвид Лорд Патерсън, но след като я прочете, той ме помоли да сложа на тази страница и името на Лиза, както и правя.
	На Дейвид Патерсън и Лиза Хил.
	_Банзай!_*
	[* Японски боен вик или приветствен възглас. — Б.пр.]
D$


>	Едно
>	Джес Оливър Арънс-младши

	_Ба-рум, ба-рум, ба-рум, ба-ри-пи-ти, ба-ри-пи-ти, ба-ри-пи-ти._ Добре. Баща му беше запалил пикапа. Можеше вече да става. Джес се измъкна от леглото и облече бързо работния си комбинезон. Не си направи труда да си сложи риза, защото щом започнеше да тича, щеше да му стане горещо, въпреки мразовития сутрешен въздух, нито пък обувки, защото стъпалата му бяха вече загрубели като подметките на изтърканите му гуменки.
	— Къде отиваш, Джес? — Мей Бел се надигна сънливо от двойното легло, в което спеше с Джойс Ан.
	— Шшт! — предупреди я той. Стените бяха тънки. Мама щеше да се разлюти като муха в буркан, ако се събудеше толкова рано сутринта.
	Джес погали Мей Бел по главата и дръпна завивката чак до малката й брадичка.
	— Само оттатък пасището — прошепна той. Мей Бел се усмихна и се сгуши под одеялото си.
	— Ще тичаш ли?
	— Може би.
	Разбира се, че щеше да тича. През цялото лято беше ставал рано всеки ден именно за да тича. Смяташе, че ако тренира упорито — и Бог му бе свидетел, че се беше потрудил — когато училището започнеше, щеше да бъде най-бързият бегач в пети клас. Трябваше да бъде най-бързият — не един от най-бързите, не вторият най-бърз, а _най-бързият_. Най-добрият.
	Излезе на пръсти от къщата. Дъските на пода бяха разхлабени и скърцаха хрипливо, щом сложиш крак върху тях, но Джес беше открил, че ако ходи на пръсти, те издават само тих стон и обикновено успяваше да се измъкне навън, без да събуди мама, Ели, Бренда или Джойс Ан. Мей Бел беше друга работа. Тя караше седмата си година и го боготвореше, което понякога беше добре. Когато си единственото момче сред четири сестри и двете по-големи са те презирали от момента, в който си спрял да им позволяваш да те обличат или да те возят в старата им ръждясала количка за кукли, а най-малката избухва в плач, щом те види да я гледаш с кръстосани очи, в крайна сметка е хубаво, когато някой те боготвори. Макар понякога да е свързано с някои неудобства. Започна да се разгрява в двора. От устата му излизаха малки облачета пара — беше студено за август. Но пък беше наистина доста рано. До обяд, когато мама щеше вече да му е намерила някаква работа, жегата щеше да е започнала.
	Мис Беси го гледаше сънливо как се покатери по купчината с вехтории, прехвърли се през оградата и тръгна през пасището.
	— Мууу! — каза тя, взирайки се в него с големите си кафяви тъжни очи, които досущ приличаха на тези на Мей Бел.
	— Здравей, мис Беси — каза й Джес утешително. — Спи, защо ставаш?
	Мис Беси пристъпи напред към един по-зелен участък — макар че голяма част от полето вече беше прегоряло и сухо — и сведе глава към тревата.
	— Точно така, момиче. Просто си изяж закуската. Не ме гледай мен.
	Джес винаги започваше от северозападния край на полето, заемайки нисък старт, както беше видял да правят бегачите в едно предаване, което се казваше „Широкият свят на спорта“.
	— Бум! — каза той и полетя през пасището. Мис Беси направи още няколко крачки и продължи да го следи с тъжните си очи, преживяйки бавно. Тя не изглеждаше особено интелигентна дори и за крава, но беше достатъчно умна да не се пречка на Джес.
	Сламенорусата му коса се удряше в челото, ръцете и краката му летяха във всички посоки. Никога не се научи да тича както трябва, но беше дългокрак за десетгодишно момче и никой нямаше дух като неговия.
	На началното училище „Ларк Крийк“ не му достигаше какво ли не, особено спортно оборудване, и затова по време на голямото междучасие всички топки отиваха при по-големите класове. Затова, ако някой петокласник започнеше часа с топка, беше сигурно, че тя ще се озове в ръцете на шестокласниците и седмокласниците още по средата на часа. По-големите момчета заемаха сухия център на игрището за техните игри с топка, а момичетата предявяваха права над горната му част, отдавайки се на игри като дама, скачане на въже и светски клюки. Именно затова момчетата от по-долните класове се посветиха на тичането. Те се нареждаха в редица в дъното на двора, където беше или кално, или имаше дълбоки корави коловози. Ърл Уотсън, който не беше добър в тичането, но имаше голяма уста, извикваше „Бум“ и всички се втурваха към финиш линията, която бяха очертали в другия край на игрището.
	Миналата година Джес спечели веднъж. Не само отделен спринт, но и цялото състезание. Само веднъж. Но тогава беше усетил вкуса на триумфа. Още от първи клас той беше известен „като онова лудо хлапе, което никога не може да победи“. Но един дъжделив понеделник на двайсет и втори април Джес най-накрая излезе пред всички останали, докато червеникавата кал се процеждаше през дупките в подметките на гуменките му.
	През целия ден и до средата на следващия той беше „най-бързото момче в трети, четвърти и пети клас“, макар да беше само четвърти клас. Във вторник Уейн Петис пак спечели както обикновено. Но тази година Уейн Петис щеше да бъде шести клас. Което означаваше, че щеше да играе футбол до Коледа и бейзбол до юни заедно с останалите големи момчета. Всеки имаше шанса да стане най-бързият бегач в училище и според мис Беси тази година това щеше да бъде Джеси Оливър Арънс джуниър.
	Джес разтърси енергично ръцете си и наведе глава по посока на далечната ограда. Той вече чуваше окуражителните викове на момчетата от трети клас. След победата му те щяха да го следват като рок звезда. А Мей Бел щеше да се пукне от гордост. _Нейният брат_ щеше да бъде най-бързият в училище, най-добрият. Връстниците й от първи клас щяха да имат над какво да се замислят.
	Дори баща му щеше да е горд. Джес направи завой и тръгна обратно. Не можеше да поддържа същото темпо, но продължи да тича още известно време, за да калява мускулите си. На татко щеше да каже Мей Бел, за да не излезе, че той, Джес, е самохвалко. Може би татко щеше да е толкова горд, че да забрави за дългото пътуване до Вашингтон и обратно и за тежкия работен ден на строителната площадка. И сетне двамата щяха да се проснат направо на пода и да се поборят, както правеха едно време. Ей богу, старият му баща щеше да се изненада колко силен е станал през последните няколко години.
	Тялото му вече го молеше да спре, но Джес продължи да тича. Той трябваше да покаже на хилавите си гърди кой в крайна сметка е шефът.
	— Джес! — Това беше Мей Бел, която викаше от другата страна на купчината с боклуци. — Мама те вика веднага на закуска. Остави доенето за по-късно.
	О, по дяволите! Беше тичал твърде дълго. Сега всички щяха да разберат, че е излизал и трябваше да им обяснява какво е правил.
	— Да, добре. — Джес се завъртя кръгом, все така тичайки, и се насочи към купчината с боклук. Без да забавя темпото, той се прехвърли през оградата, притича през камарата с боклуци, тупна Мей Бел по главата („Оу!“) и продължи в тръс към къщата.
	— Виж ти, нашият олимпиец се завръща — каза Ели, тръсвайки две чаши на масата, при което силното черно кафе се разплиска. — Запотен като шопар.
	Джес бръсна назад влажната коса от челото си и се бухна на дървената скамейка. Сипа две пълни лъжици захар в чашата си и засърба шумно горещото кафе, за да не си изгори устата.
	— О, мамо, той вони. — Бренда стисна носа си с два пръста, извила изящно тънкото си кутре. — Накарай го да се измие.
	— Иди на мивката и се измий — каза майка му, без да вдига поглед от печката. — И побързай малко. Овесената каша вече загаря.
	— Мамо! Пак овесена каша — проплака Бренда.
	Боже, толкова беше уморен. Нямаше мускул от тялото му, който да не го болеше.
	— Чу какво каза мама — извика Ели зад гърба му.
	— Не издържам вече, мамо! — Пак Бренда. — Накарай това вонящо муле да се махне оттук.
	Джес положи буза върху голата дървена повърхност на масата.
	— Дже-си! — Този път майка му вече го гледаше. — И си сложи блуза.
	— Да, мамо. — Джес се помъкна към мивката. Водата, която плисна върху лицето и ръцете си, боцкаше като ледени иглички. Топлата му кожа настръхна под студените капки.
	Застанала до кухненската врата, Мей Бел го наблюдаваше.
	— Донеси ми една тениска, Мей Бел.
	Тя изглеждаше така, все едно се готвеше да каже „не“, но вместо това каза:
	— Не трябва да ме удряш по главата. — И след това тръгна послушно да му донесе поисканата фланелка. Добрата вярна Мей Бел. Джойс Ан още щеше да врещи, ако беше тупнал нея по същия начин по главата. Четиригодишните бяха истинско наказание.
	— Днес преди обед имам ужасно много работа и някой трябва да ми помогне — обяви майка им, докато приключваха с овесената каша и месния си бульон. Тя беше от Джорджия и все още готвеше така, както се готви в Джорджия.
	— О, мамо! — изпищяха Ели и Бренда в хор. Тези момичета умееха да се измъкват от всякакви задачи по-бързо от скакалец от ръката ти.
	— Мамо, ти ни обеща, че с Бренда можем да отидем в Милсбърг, за да си купим някои неща за училище.
	— Нямате пари за такива работи!
	— _Мамо!_ Ще отидем просто да разгледаме. — „Боже, ако можеше Бренда да спре да приплаква така“, мислеше си Джес. — _Коледа е!_ Нали не искаш да останем без някакви развлечения?
	— Без _никакви_ развлечения — поправи я важно Ели.
	— О, я млъквай!
	Ели не й обърна внимание.
	— Мис Тимънс ще дойде да ни вземе. В неделя казах на Лоли, че няма да имаш нищо против. А сега какво да правя, да й се обадя и да й кажа, че си променила решението си?
	— О, добре. Но нямам каквито и да е пари за даване.
	_Нямам никакви пари, които да ви дам_, поправи я мислено Джес.
	— Знам, мамо. Ще вземем само онези пет долара, които татко ни беше обещал. Нищо повече.
	— Какви пет долара?
	— О, мамо, не е възможно да си забравила! — Гласът на Ели беше по-сладък от разтопен шоколадов сладкиш. — Миналата седмица татко каза, че ние, момичетата, трябва да си купим някои неща за училище.
	— Е, добре, добре — каза майка им сърдито, протягайки ръка към напуканата си найлонова чанта, която стоеше на лавицата над печката. Тя отброи пет смачкани банкноти.
	— Мамо… — поде Бренда отново, — не можеш ли да ни дадеш още един? Така че всяка от нас да има по три долара?
	— Не!
	Ели стана шумно и започна да прибира масата.
	— Твой ред е да измиеш чиниите, Бренда — каза тя високо.
	— О-о-о-о, Ели!
	Ели я мушна с една вилица. Джес видя майка си да ги гледа със смразяващ поглед. Бренда моментално спря да хленчи и затвори намазаната си с гланц уста. Не беше толкова умна, колкото Ели, но знаеше, че не трябва да злоупотребява с търпението на майка си.
	Което означаваше, че както обикновено Джес трябваше да измие съдовете. Мама не позволяваше на най-малките си дъщери да помагат, въпреки че с малко повече въображение той можеше да накара Мей Бел да свърши нещо полезно. Джес отново облегна буза на масата. Бягането от сутринта го беше изтощило. С незатиснатото си ухо чу боботенето на стария буик на семейство Тимънс, а после и щастливото жужене на Ели и Бренда пред входната врата, които се опитваха да се сместят на седалките при седмината му членове.
	— Хайде, Джес, ставай. Стига си мързелувал. Вимето на мис Беси сигурно вече се влачи по земята. А имаш да събираш и боб.
	„Стига си мързелувал.“ _Той_ мързелувал! Джес позволи на натежалата си глава да остане още минута на масата.
	— _Дже-си!_
	— Добре, мамо. Отивам.


	Именно Мей Бел дойде да му съобщи на бобената леха, че в съседната стара ферма на семейство Пъркинс се настаняват някакви нови хора. Джес отметна косата от очите си и хвърли бързо поглед натам. Да, пред самата врата на къщата беше спрял товарен камион. От онези големите. Новодомците имаха много багаж. Но нямаше да се задържат дълго. Домът на Пъркинс беше една от онези стари и пълни с плъхове селски къщи, в които човек се нанася само когато няма друго по-прилично място, където да отиде, и се изнася при първа възможност. По-късно той си мислеше колко бе странно, че това може би най-голямо събитие в живота му по никакъв начин не привлече вниманието му.
	Мухите бръмчаха около потното му лице и рамене. Той пускаше боба в кофата и от време навреме натискаше шушулките с две ръце.
	— Донеси ми тениската, Мей Бел. — Мухите бяха по-важни от някакъв си товарен камион.
	Мей Бел се завтече към края на лехата и взе тениската му от мястото, където я беше хвърлил по-рано. Сетне тръгна обратно, държейки я с два пръста, колкото може по-далече от носа си.
	— О-о-о, смърди — каза тя, точно както би направила Бренда.
	— Я, млъквай — сопна й се той и грабна фланелката от ръцете й.


>	Две
>	Лесли Бърк

	Беше седем часът, а Ели и Бренда все още ги нямаше. Джес беше свършил със събирането на боба и помогна на майка си да го консервира. Тя никога не затваряше буркани, освен ако не беше убийствено горещо, и от варенето кухнята се превръщаше в нещо подобно на адска дупка. Разбира се, настроението й беше ужасно, през целия следобед беше крещяла на Джес и сега беше твърде уморена, за да приготви вечеря.
	Джес направи сандвичи с фъстъчено масло за малките момичета и за себе си и понеже кухнята все приличаше на пещ и миришеше непоносимо на боб, тримата излязоха да ядат навън.
	Товарният камион беше все още пред къщата на Пъркинс. Джес не виждаше никой да се движи отпред и заключи, че разтоварването е приключило.
	— Надявам се, че си имат момиче на шест или седем — каза Мей Бел. — Искам да си имам някого, с когото да си играя.
	— Ти си имаш Джойс Ан.
	— Аз мразя Джойс Ан. Тя е само бебе.
	Устничката на Джойс Ан се издаде напред. И двамата я видяха как започва да трепери. Сетне кръглото й телце се затресе и тя зарева с цяло гърло.
	— Кой дразни бебето? — извика майка им от вратата.
	Джес въздъхна и натъпка последната хапка от сандвича си в отворената уста на Джойс Ан. Тя ококори очи и затвори уста при този неочакван подарък. Може би сега Джес щеше да се порадва на минута спокойствие.
	Той влезе вътре, затваряйки тихо вратата, и се шмугна покрай майка си, която се люлееше на кухненския стол и гледаше телевизия. Когато се озова в стаята, която делеше с малките момичета, Джес бръкна под дюшека си и извади оттам блок за рисуване и моливи. Сетне се хвърли по корем на леглото и започна да рисува.
	Рисуваше така, както някои хора пиеха уиски. Покоят в такива моменти започваше от замъгления му ум и после се разстилаше надолу по умореното му, напрегнато тяло. Боже, колко обичаше да рисува! Най-вече животни. Но не обикновени животни като мис Беси и пилетата, а смахнати животни с проблеми — по някаква причина обичаше да поставя творенията си в невъзможно трудни ситуации. Например хипопотам, който току-що е паднал от пропаст и се премята през глава надолу — което ставаше ясно от извитите линии — към морето, където учудени риби гледаха опулено от водата. Над хипопотама имаше комикс балон — там, където трябваше да бъде главата, но в действителност беше задникът му — в който пишеше: „О! Изглежда съм си забравил очилата“.
	На устните на Джес трепна усмивка. Ако покажеше картинката на Мей Бел, щеше да се наложи да й обясни шегата, но щом веднъж го направеше, тя щеше да се смее така, все едно е на истинско телевизионно шоу.
	Искаше му се да покаже рисунките на баща си, но не можеше да събере смелост.
	Когато беше в първи клас, Джес беше казал на баща си, че иска да стане художник, когато порасне. Мислеше си, че баща му ще се зарадва, като чуе това. Но изобщо не се получи така.
	— На какво ви учат в това проклето училище? — възкликна той. — Шайка стари изкуфели дами са на път да превърнат единствения ми син в някакъв… — Баща му не се доизказа, но Джес се досети какво имаше предвид. Това беше нещо, което не забрави цели четири години.
	Но най-лошото беше, че нито един от сегашните му учители не харесваше рисунките му. Хванеха ли го да драска нещо по листа, те надаваха вой, че пилее време, хартия и талант. Изключение правеше само мис Едмъндс, учителката по музика. Само на нея се осмеляваше да покаже скиците си, но тя преподаваше в училище само от една година, и то само в петъците.
	Мис Едмъндс беше една от неговите тайни. Той беше влюбен в нея. Не по онзи глупав начин като Ели и Бренда, които се кикотеха по телефона. Това беше нещо твърде истинско и твърде дълбоко, за да говори, а даже и да мисли за него. Тя имаше дълги черни шумолящи коси и сини, сини очи. Можеше да свири на китара като истинска рок звезда и притежаваше нежен отекващ глас, от който направо ти спираше дъхът. О, боже, беше възхитителна. И на всичко отгоре го харесваше.
	Веднъж миналата зима той й даде една от рисунките си. Просто я пъхна в ръцете й след края на часа и побягна навън. Следващия петък мис Едмъндс го помоли да остане за минутка и му каза, че той има „необикновен талант“ и се надява в никакъв случай да не допусне нещо „да го отклони от него“. Думите й го накараха да реши, че тя има изключително високо мнение за него. Това не беше обикновена похвала, каквато можеш да получиш в училище или вкъщи, а нещо много по-истинско. Джес запази спомена за тази случка и го скри дълбоко в себе си като пиратско съкровище. Той беше богат, баснословно богат, но никой не знаеше за богатството му, освен неговата тайна съучастничка Джулия Едмъндс.
	— Звучи ми като някакво хипи — беше казала миналата година майка му, когато Бренда, тогава в седми клас, й описа мис Едмъндс.
	Може и така да беше. Джес нямаше да спори, но в неговите очи тя беше прекрасно диво създание, затворено за кратко в грозната стара клетка на неговото училище, може би погрешка. Но той се надяваше, молеше се тя никога да не успее да се освободи и да отлети някъде надалече. Джес успяваше да изтърпи цялата отегчителна седмица в училище заради онзи половин час в петъчните следобеди, когато сядаха на овехтелия килим на пода в учителската стая (в сградата нямаше друго място, където мис Едмъндс можеше да събере всичките си инструменти) и пееха песни като „Моят красив балон“, „Това е твоята земя“, „Свободата да бъдем ти и аз“ и „Гласът на вятъра“. По настояване на директорката мисис Търнър беше включена и песента „Бог да благослови Америка“.
	Мисис Едмъндс свиреше на китара и позволяваше на децата едно по едно да пробват цитрата, триъгълниците, цимбалите, дайретата и барабана бонгос*. Боже, каква олелия вдигаха само! Всички учители ненавиждаха петъците. И много от децата се преструваха, че споделят чувствата им.
	[* Ударен инструмент, водещ началото си от о. Куба. — Б.пр.]
	Но Джес знаеше, че не са искрени. Заклеймявана като „хипи“ и „борец за мир“, макар че Виетнамската война беше свършила и нямаше нищо лошо в това да искаш да има мир, мис Едмъндс често ставаше обект на подигравки заради това че не ползваше червило и ходеше с джинси. Тя, разбира се, беше единствената учителка в „Ларк Крийк“, която носеше панталони. Във Вашингтон и някои по-модерни предградия като Милсбърг в това нямаше нищо нередно, но Ларк Крийк беше в задния двор на модата. На жителите му им беше необходимо много време да разберат, че онова, което даваха по телевизията, беше отдавна общоприето другаде.
	Затова учениците от началното училище „Ларк Крийк“ седяха през целия петък на чиновете си с туптящи от нетърпение сърца, заслушани в радостната глъчка и шум от учителската стая, прекарваха своя половин час с мис Едмъндс, омагьосани от дивата й красота и запленени от ентусиазма й, и накрая излизаха навън, преструвайки се, че не могат да бъдат спечелени толкова лесно от някаква си хипарка с тесни джинси, със силен грим на очите, но въпреки това без червило.
	Джес предпочиташе да си държи устата затворена. Нямаше смисъл да се опитва да защитава мис Едмъндс от техните несправедливи и лицемерни атаки. Освен това тя беше недостъпна за подобни глупави нападки. Те не можеха да я докоснат. Но всеки път, когато можеше, той открадваше по няколко минути в петък, просто за да бъде близо до нея, да слуша гласа й, мек и гладък като велур, който го уверяваше, че е „чудесно хлапе“.
	„Ние си приличаме, казваше си Джес, аз и мис Едмъндс. Красивата Джулия Едмъндс.“ Думите се редяха една след друга в ума му като звънливи акорди на китара. Ние не принадлежим на Ларк Крийк, Джулия и аз. „Ти си същински нешлифован диамант“, каза му тя веднъж, докосвайки леко носа му с върха на електрическия си пръст. Но в действителност тя беше истинският диамант, който блестеше сред каления пейзаж на този запуснат провинциален град.
	— Дже-си!
	Джес напъха блока и моливите под дюшека си и остана да лежи по корем, чувствайки как сърцето му тупти върху юргана.
	Майка му стоеше до вратата.
	— Издои ли кравата?
	Джес скочи от леглото.
	— Тъкмо бях тръгнал.
	Той я заобиколи и изхвърча навън, грабвайки столчето, което стоеше до вратата, и ведрото от мивката, преди да успее да го попита какво е правил досега.
	И на трите етажа на старата къща на Пъркинс примигваха светлини. Навън почти беше мръкнало. Вимето на мис Беси беше натежало и тя пристъпваше неспокойно. Трябваше да бъде издоена още преди няколко часа. Той седна на столчето и се зае със задачата си. Топлото мляко шуртеше в кофата. Долу по пътя от време навреме минаваше камион със запалени къси светлини. Баща му скоро щеше да се прибере, а също и онези изобретателни момичета, които винаги намираха начин да се забавляват, оставяйки цялата работа на него и майка му. Интересно какво си бяха купили. Боже, какво ли не би дал за един нов скицник с истинска хартия за рисуване и един от онези комплекти с флумастери, от които цветовете се лееха със скоростта на мисълта. Не като недодяланите училищни моливи, които трябва да натискаш с всичка сила, докато някой те блъсне и всичко отиде по дяволите.
	Една кола зави към къщата. Семейство Тимънс се връщаха. Момичетата бяха изпреварили татко. Джес чу щастливите им гласове, когато вратите на колата се затръшнаха. Скоро вечерята им щеше да бъде приготвена и когато се прибереше с млякото, щеше да завари всички да се смеят и бърборят. Даже мама щеше да е забравила умората и яда си. Той беше единственият, за когото тя пазеше тези настроения. Понякога се чувстваше толкова самотен сред всички тези жени — дори единственият петел, който беше умрял наскоро, все още не беше заменен с нов. С кого можеше да сподели как се чувства, когато баща му го нямаше от изгрев-слънце до след мръкнало? Уикендите с нищо не бяха по-добри. Баща му беше толкова уморен от тежката седмица, че когато не ремонтираше нещо неотложно по къщата, обикновено спеше пред телевизора.
	— Хей, Джес. — Мей Бел. Това глупаво дете никога няма да ти позволи да останеш поне за кратко насаме с мислите си.
	— Какво искаш пък сега?
	Той видя как Мей Бел се смали два пъти.
	— Имам да ти казвам нещо. — Тя леко наклони глава.
	— Трябваше да си вече в леглото — каза той заплашително, ядосан в същото време на себе си, че се държи така с нея.
	— Ели и Бренда се прибират вкъщи.
	— „Прибраха“. Искаш да кажеш „Ели и Бренда се прибраха вкъщи“. — Защо не престанеше да се заяжда с нея?
	Но новината, която му носеше, беше прекалено любопитна, за да й попречи да я съобщи:
	— Ели си е купила прозрачна блуза и мама е направо бясна!
	„Хубаво“, помисли си Джес и каза на глас:
	— Това не е нещо, на което трябва да се радваш.
	_Ба-ри-пи-ти, ба-ри-пи-ти, ба-ри-пи-ти._
	— Татко! — изпищя Мей Бел радостно и хукна към пътя.
	Джес видя как баща му спира пикапа и се навежда да отвори вратата, за да може Мей Бел да се качи при него. Сетне се обърна. „Има си късмет това хлапе“, помисли си той. Мей Бел можеше да тича подир баща им, да го прегръща и да го целува. Джес изпитваше някаква особена болка всеки път, когато го видеше да грабва някое от малките момичета или да се навежда и да го взима в прегръдките си. Струваше му се, че него го смятаха прекалено голям за това още от деня, в който се беше родил.
	Когато ведрото беше пълно, той потупа леко мис Беси, за да я накара да се отмести. Сложи столчето под лявата си ръка и понесе внимателно ведрото, така че да не се разлее нито капка.
	— Май доста си закъснял с доенето, синко? — Това беше единственото нещо, което баща му му каза през цялата вечер.


	На другата сутрин той едва намери сили да стане, когато чу боботенето на двигателя. Почувства колко е уморен, дори преди още да се беше събудил напълно. Мей Бел го гледаше усмихната, подпряна на един лакът.
	— Няма ли да тичаш днес? — попита тя.
	— Не — отвърна той, отмятайки завивката. — Днес ще летя.


	Поради това че беше по-уморен от обикновено, всичко му струваше повече усилия. Представи си, че Уейн Петис го води с малка преднина, която трябваше да стопи. Краката му падаха тежко върху неравната земя и ръцете му вършееха все по-бързо и по-бързо. Скоро щеше да се изравни с него.
	— Внимавай Уейн Петис — каза Джес през стиснати зъби. — Ще те настигна. Не можеш да ме победиш!
	— Ако толкова много те е страх от кравата — каза нечий глас, — защо просто не се покатериш на оградата?
	Той застина във въздуха като на стопкадър по телевизията и се обърна, почти изгубвайки равновесие, за да види кой говори. Създанието седеше на оградата до старата къща на Пъркинс, люлеейки голите си загорели крака. То имаше къса, неравно подстригана, светлокестенява коса и носеше синя тениска и избелели джинси, отрязани над коленете. Джес не можеше да каже със сигурност дали е момче или момиче.
	— Здрасти — каза то или тя и кимна с глава към къщата на Пъркинс. — Ние току-що се нанесохме там.
	Джес не се беше помръднал от мястото си, гледайки в почуда.
	Създанието скочи от оградата и тръгна към него.
	— Мислех си също, че можем да бъдем приятели — каза то. — Наоколо не живее никой друг.
	„Момиче“, реши той. Определено беше момиче, но не можеше да каже откъде беше толкова сигурен. На ръст беше горе-долу колкото него, но малко по-ниска, както с радост установи, когато тя се приближи.
	— Аз съм Лесли Бърк.
	Дори името й беше от онези, които стават и за момче и за момиче, но той вече беше сигурен, че си има работа с момиче.
	— Какво има?
	— Ъ?
	— Има ли някакъв проблем?
	— Да… Не. — Джес посочи с палец дома си и бръсна косата от челото си. — Джес Арънс. — Жалко, че това момиче не беше на възрастта на Мей Бел, както тя се надяваше. — Е, добре… — Той й кимна. — Доскоро. — И се обърна към къщата. Нямаше смисъл да тича повече тази сутрин. По-добре беше да издои мис Беси и да махне това от главата си.
	— Хей! — Лесли стоеше по средата на моравата, наклонила леко глава настрани, с ръце върху бедрата си. — Къде отиваш?
	— Имам работа — извика той през рамо. Когато се върна малко по-късно с ведрото и столчето, нея я нямаше.


>	Три
>	Най-бързото дете в пети клас

	Джес не видя повече Лесли Бърк, освен отдалече, до първия учебен ден, следващия вторник, когато мистър Търнър я доведе в класа на мисис Майърс в началното училище „Ларк Крийк“.
	Лесли отново носеше избелелите си къси панталони и синята си тениска. Беше обута в гуменки, но без чорапи. Изненадата свистеше над класа като пара от автомобилен радиатор, на който капачката е била отвита. Всички деца седяха спретнато облечени в най-хубавите си неделни дрехи. Дори Джес носеше единствените си панталони от рипсено кадифе и изгладена риза.
	Реакцията на новите й съученици като че ли не я притесни. Тя стоеше там отпред и очите й сякаш казваха: „Добре, приятели, ето ме и мен“, в отговор на ококорените им погледи и зяпналите им усти. В това време мисис Майърс се суетеше наоколо, опитвайки се да реши къде да сложи допълнителния чин. Стаята беше малка, на приземния етаж, и петте редици с по шест чина и без това бяха наблъскани доста нагъсто.
	— Трийсет и един — мърмореше мисис Майърс над двойната си брадичка. — Трийсет и един. Никой друг няма повече от двайсет и девет ученика. — Най-накрая тя реши да сложи чина отпред до страничната стена. — Засега ще те настаним тук, ъ-ъ… Лесли. Това е най-доброто, което можем да измислим. — После мисис Майърс се завъртя и хвърли многозначителен поглед към отдалечаващата се фигура на мистър Търнър.
	Лесли изчака тихо седмокласника, който беше изпратен с допълнителния чин, да го намести на определеното място, остъргвайки радиатора под първия прозорец. Без да вдига никакъв шум, тя го отдръпна няколко сантиметра от радиатора и седна зад него. Сетне се обърна още веднъж и обходи съучениците си с поглед.
	Трийсет чифта очи бяха мигновено приковани в драскулките върху чиновете. Джес проследи с показалец сърцето и двойката инициали „БР + СК“, опитвайки се да установи чий чин е наследил. Може би този на Сали Кох. Момичетата в пети клас повече се вълнуваха от сърдечните въпроси от момчетата. Освен това БР вероятно беше Били Ръд, за когото бе известно, че миналата пролет си падаше повече по Мирна Хаузър. Но, разбира се, тези инициали можеше да са от по-отдавна, което означаваше…
	— Джес Арънс. Боби Грегс. Раздайте учебниците по математика, моля. — При последната дума на лицето на мисис Майърс грейна знаменитата й усмивка по случай първия учебен ден. В по-горните класове се говореше, че мисис Майърс никога не се усмихвала, освен първия и последния учебен ден.
	Джес се надигна неохотно и тръгна към предната част на класната стая. Докато минаваше покрай чина на Лесли, тя му се усмихна и размърда пръсти, наподобявайки вълна. В отговор той й кимна сковано с глава. Просто не можеше да не я съжалява. Сигурно беше неловко да седиш отпред пред всички, когато си облечен толкова странно, при това в първия учебен ден. И да не познаваш никого.
	Той започна да раздава учебниците, както беше наредила мисис Майърс. Гари Фулчър сграбчи ръката му, докато минаваше покрай него.
	— Днес ще се надбягваме ли? — попита той.
	Джес кимна. Гари се усмихна самодоволно. _Това глупаво момче си мисли, че може да ме победи._ При тази мисъл нещо трепна в душата на Джес. Той знаеше, че е по-добър в сравнение с миналата пролет. Фулчър може би смяташе, че сега, когато Уейн Петис беше в шести клас, вече той е най-бързият, но на обяд го очакваше една _ма-алка_ изненада. На Джес му се струваше, че е глътнал ято скакалци и направо не го свърташе на едно място.
	Мисис Майърс раздаваше учебниците с такъв вид, сякаш беше президентът на Съединените щати, протакайки нещата с безсмислени подписвания и церемонии. На Джес му хрумна, че на нея също й се искаше да забави началото на истинското училище колкото може повече. Когато приключи с раздаването на учебниците, той извади тайно лист хартия и започна да рисува. Искаше му се тази година да направи цял албум с рисунки. Трябваше да си измисли един главен герой и да съчини за него история. Надраска набързо няколко животни и се опита да се спре на някакво име. Едно хубаво заглавие щеше да бъде добър старт. „Хилавият хипопотам“? Не звучеше никак зле. „Хърби, хилавият хипопотам“? Така беше още по-добре. „Случаят с кривия крокодил“. И това си го биваше.
	— Какво рисуваш? — Гари Фулчър се беше навел над чина му.
	Джес прикри страницата с ръка.
	— Нищо.
	— О, хайде, дай да видя!
	Джес поклати глава.
	Гари се опита да отблъсне ръката на Джес, с която прикриваше листа хартия.
	— … „Случаят с кривия крокодил“… хайде, Джес — прошепна той хрипливо. — Нищо няма да ти стане, ако ми го покажеш. — Гари дръпна палеца на Джес.
	Джес на свой ред затисна страницата с две ръце и настъпи с всичка сила Гари Фулчър по крака.
	— _Оу!_
	— Момчета! — Подобната на лимонена торта усмивка беше изчезнала от лицето на мисис Майърс.
	— Той ме настъпи по крака.
	— Седни си на мястото, Гари.
	— Но той…
	— Сядай! Джес Арънс, още една подобна постъпка и ще прекараш междучасието тук, преписвайки речника.
	Лицето на Джес беше пламнало. Той мушна листа хартия обратно под чина си и наведе глава. И така още цяла година. Всъщност още осем години. Не беше сигурен, че може да изтърпи това.


	Децата обядваха на чиновете си. Общината обещаваше на „Ларк Крийк“ стол от двайсет години, но парите като че ли никога не стигаха. Джес толкова много държеше на междучасието, че дъвчеше сандвича си със здраво стиснати устни, приковал очи в издълбаното върху чина сърце с инициали. Около него се чуваше оживено жужене. Не беше разрешено да се говори по време на обяд, но днес беше първият учебен ден и дори Страшилището Майърс бълваше по-малко пламъци на този ден.
	— Тя яде пресечено мляко — каза Мери Лу Пипълс, която седеше два чина пред Джес и се ползваше със славата на второто най-нахално момиче в пети клас.
	— Това е йогурт, глупачке. Не гледаш ли телевизия? — Това пък беше Уанда Кей Мур, най-нахалното момиче, което седеше точно пред Джес.
	— Ъ, гадост!
	Боже, защо не оставеха хората на мира? Защо Лесли Бърк да не можеше да яде каквото й се иска, по дяволите!
	Той забрави, че се опитва да яде тихо и отпи шумно голяма глътка от млякото си.
	Уанда Мур се обърна към него, свила превзето устни.
	— Джеси Арънс, този звук беше отвратителен.
	Той я изгледа тежко и отпи още веднъж по същия начин.
	— Ти си отвратителна.
	З-з-зън! Звънецът за междучасието. С вик момчетата се втурнаха към вратата, надпреварвайки се кой ще излезе първи.
	— Всички момчета да седнат по местата си. — О, боже! — Момичетата да се строят и да излязат една по една от стаята. — Дамите са с предимство.
	Момчетата седяха, треперейки, на ръба на чиновете си като пеперуди, които се мъчат да се освободят от пашкула си. Кога най-накрая щеше да ги пусне?
	— Добре, и сега момчета, ако… — Те не й дадоха възможност да промени решението си. Преди още мисис Майърс да бе завършила изречението си, бяха преполовили пътя до игрището.
	Първите двама се опитаха да начертаят с крак финиш линията. Земята беше на бразди от дъждовете, но се беше спекла от късните летни жеги и те трябваше да се откажат от гуменките си и да теглят чертата с пръчка. Петокласниците, които сега се чувстваха изключително важни, пъдеха по-малките момчета от четвърти клас, опитващи се незабелязано да се включат в предстоящото състезание.
	— Колко души ще се надбягват? — попита Гари Фулчър.
	— Аз! Аз! Аз! — завикаха всички вкупом.
	— Така ставаме твърде много. Никакви първи, втори и трети класове… с изключение може би на братовчедите Бутчър и Тими Вон. Останалите само ще се пречкате.
	Раменете на по-малките момчета увиснаха и те се отдръпнаха покорно.
	— Добре. Така остават двайсет и шест, двайсет и седем… стойте на място… двайсет и осем. И ти ли ги изкара двайсет и осем, Грег? — обърна се Фулчър към своята сянка Грег Уилямс.
	— Да, двайсет и осем са.
	— Добре. Сега… както винаги ще имаме елиминации. Най-напред ще се състезаваме по четирима, а после победителите от тези надбягвания ще…
	— Знаем, знаем — завикаха момчетата, прекъсвайки Хари, който даваше всичко от себе си да звучи като новия Уейн Петис.
	Джес попадна в четвъртата група, което напълно го устройваше. Той изгаряше от нетърпение да бяга, но нямаше нищо против да види как се представят другите тази пролет. Фулчър реши да участва в първата четворка. Джес му се ухили в гръб, пъхна ръце в джобовете си и размърда десния си показалец през дупката, на която се натъкна там.
	Гари спечели с лекота първия тур на състезанието и дори му беше останал дъх да организира втория. Неколцина от по-малките момчета тръгнаха към склона между долното и горното поле да играят на „Царя на планината“*. С крайчеца на окото си Джес видя някой да се задава отгоре, но се обърна с гръб и се престори, че слуша внимателно пронизителните команди на Фулчър.
	[* Вид игра с елементи на борба. — Б.пр.]
	— Здрасти. — Лесли Бърк беше изникнала до него.
	Той се размърда неспокойно и промърмори в отговор нещо неясно.
	— Няма ли да се надбягваш?
	— По-късно. — Може би ако не я поглеждаше, тя щеше да се върне на горното поле, където й беше мястото.
	Гари каза на Ърл Уотсън да даде сигнал за старта. Джес наблюдаваше внимателно. В тази група нямаше особено бързи бегачи. Той не откъсваше поглед от приведените гърбове и развяващите се краища на момчешките ризи.
	Накрая имаше оспорван финал между Джими Мичъл и Клайд Дийл и всички се втурнаха натам. Джес усещаше Лесли Бърк до лакътя си, но отново не се обърна към нея.
	— Клайд — отсече Гари Фулчър. — Победителят е Клайд.
	— Те завършиха наравно, Фулчър — протестира един четвъртокласник. — Аз бях наблизо и видях всичко.
	— Клайд Дийл.
	Джими Мичъл беше стиснал челюсти.
	— Аз победих, Фулчър. Ти нищо не можеше да видиш от мястото, където беше.
	— Победителят е Дийл. — Гари не обърна внимание на протестите му. — Така само губим време. Да се приготви третата група. Веднага.
	Джими вдигна юмруци във въздуха.
	— Не е честно Фулчър.
	Гари му обърна гръб и тръгна към стартовата линия.
	— Нека и двамата да участват във финала — каза Джес високо. — Какво пък толкова?
	Гари замръзна на мястото си и се обърна бавно с лице към Джес. Изгледа гневно първо него, а после Лесли Бърк.
	— А може би след това ще предложиш да включим в състезанието и някое момиче? — процеди той с глас, преливащ от сарказъм.
	Лицето на Джес пламна.
	— Разбира се — каза той безразсъдно. — Защо не? — Сетне Джеси се извърна бавно към Лесли. — Искаш ли да участваш?
	— Разбира се — усмихна се тя. — Защо не?
	— Нали не те е страх да позволиш на едно момиче да се състезава, Фулчър?
	За момент Джес си помисли, че Гари ще го цапне. Само да не си помисли, че го е страх от него. Но вместо това Гари се затича в тръс и започна да дава команди за старта на третата група.
	— Ти ще можеш да бягаш в четвъртата група, Лесли — каза Джеси достатъчно високо, така че Фулчър да го чуе и след това насочи вниманието си към надбягването. „Ето, виждаш ли — каза си той. — Можеш да се опълчиш на един гадняр като Фулчър. Няма нищо страшно.“
	Боби Милър лесно спечели третото надбягване. Той беше най-бързият от четвъртокласниците, почти толкова бърз, колкото и Фулчър. „Но не и колкото мен“, мислеше си Джес. В четвъртата група нямаше нито един, който да му се опре. Но все пак беше по-разумно да стресне малко Фулчър, бягайки добре.
	Лесли се нареди до него от дясната му страна. Той се отмести съвсем малко наляво, но тя като че ли не забеляза това.
	Стартът беше даден и Джес се стрелна напред. Чувството беше прекрасно, въпреки че усещаше коравата земя под подметките на износените си гуменки. Дишането му беше чудесно и му се стори, че почти долавя изненадата на Гари Фулчър от неочакваното му подобрение. Тълпата от деца този път беше по-шумна отколкото при предишните надбягвания. Може би всички бяха забелязали напредъка му. Искаше му се да се обърне назад, за да види къде са останалите, но устоя на изкушението. Би изглеждало твърде самодоволно от негова страна. Насочи цялото си внимание към финиш линията. С всяка следваща стъпка тя все повече се приближаваше. „О, мис Беси, ако можеше да ме видиш сега!“
	Джес го почувства, преди да го види. Някой го настигаше. Той механично увеличи скоростта си. Забеляза с периферното си зрение някакъв силует, който изведнъж започна да го задминава. Напрегна сетните си сили. Дишаше с усилие и погледът му беше премрежен от капчици пот, но въпреки това продължи да изостава и видя как избелелите къси панталони пресичат финиш линията цели три крачки пред него.
	Лесли се извърна към него и на загорилото й лице грейна широка усмивка. Джес се препъна и без да каже нито дума, тръгна обратно към стартовата линия, наполовина ходейки, наполовина подтичвайки. Това беше денят, в който трябваше да стане шампион — най-добрият бегач на четвъртите и петите класове, а той дори не можа да спечели надбягването в собствената си група. Нямаше ликуващи викове и в двата края на поляната. Останалите момчета бяха точно толкова слисани, колкото и той. Обидните подмятания щяха да дойдат по-късно, Джес беше сигурен в това, но поне в този момент всички се бяха смълчали.
	— Добре — каза Фулчър, опитвайки се да създаде впечатлението, че държи нещата под контрол. — Хайде, момчета, заемете местата си за финала. — После той се приближи към Лесли. — Е, добре, позабавлява се. А защо сега не отидеш да си играеш на дама?
	— Но аз спечелих надбягването — възрази тя.
	Гари наведе главата си като бик.
	— Има правило момичетата да не играят на долното поле. По-добре си върви, преди да те види някой от учителите.
	— Искам да бягам — произнесе Лесли тихо.
	— Вече го направи.
	— Какво има, Фулчър? — Джес кипеше от гняв и нямаше никакъв шанс да се овладее. — Какъв ти е проблемът? Изплаши ли се?
	Гари вдигна юмрук и Джес отстъпи крачка назад. Фулчър трябваше да й позволи да се надбягва и той знаеше това. Направи го гневно и неохотно.
	Тя го победи. Пресече първа финиш линията и извърна големите си блестящи очи към групата от потни слисани лица. Звънецът удари. Джес тръгна през долното поле, бръкнал с ръце дълбоко в джобовете си. Лесли го настигна. Той извади ръцете си и се затича към хълма. Беше му навлякла вече достатъчно неприятности. Тя също ускори ход, отказвайки да изостане назад.
	— Благодаря — каза Лесли.
	— А? — „Интересно за какво?“, мислеше си той.
	— Ти си единственият, с когото мога да имам нещо общо в цялото проклето училище. — На Джес му се стори, че гласът й леко потрепва, но нямаше никакво намерение отново да проявява съчувствие.
	— Е, радвам се, че си го забелязала.
	Следобед в автобуса той направи нещо твърде неочаквано за него. Седна до Мей Бел. Това беше единственият начин да не позволи на Лесли да се бухне до него. Боже, това момиче очевидно не разбираше от намек. Той гледаше упорито през прозореца, но знаеше, че Лесли седи точно до тях от другата страна на пътеката между седалките.
	Той я чу да казва веднъж „Джес“, но в автобуса беше достатъчно шумно, за да се престори, че не я е чул. Когато спряха, той грабна Мей Бел за ръката и я повлече към вратата, усещайки, че Лесли е точно зад тях. Но тя не се опита да ги заговори отново, нито ги последва. Вместо това се затича направо към старата къща на Пъркинс. Джес не издържа и се обърна. Тя тичаше така, сякаш това беше самата й природа и по някаква причина си представи картината на ято летящи диви патици през есента. В ума му се мярна и думата „красиво“, но побърза да я пропъди и хукна към къщи.


>	Четири
>	Правилата на Терабития

	Поради това че училището беше започнало във вторник след Деня на труда, седмицата беше кратка. И слава богу, защото всеки ден беше по-лош от предишния. Лесли продължи да се надбягва с момчетата през междучасията и всеки път печелеше. Към петък голяма група от четвъртокласниците и петокласниците вече се беше отцепила, за да играе на „Царя на планината“ на хълма между двете полета. Тъй като бяха останали само шепа момчета, вече не се налагаше да правят предварителни елиминации, което отне голяма част от вълнението. Надбягванията вече не носеха радост на никого. И за всичко това беше виновна Лесли.
	Джес разбра, че никога няма да бъде най-добрият бегач на четвъртите и петите класове и единствената му утеха беше, че и Гари Фулчър нямаше да бъде такъв. В петък те проведоха обичайните надбягвания и когато Лесли спечели отново, всички разбраха, че няма да има повече състезания и дори нямаше нужда да се говори за това.
	Поне беше петък и мис Едмъндс отново беше в училище. Часът по музика беше веднага след голямото междучасие. Джес беше срещнал мис Едмъндс по-рано в коридора и когато го видя, тя започна да го разпитва:
	— Продължи ли да рисуваш това лято?
	— Да, госпожо.
	— Мога ли да разгледам картините ти, или са тайна?
	Джес бръсна косата от поруменялото си чело.
	— Ще ви ги покажа, госпожо.
	Тя го възнагради с красивата си усмивка с равни зъби и тръсна от раменете си черните блестящи коси.
	— Страхотно! — каза мис Едмъндс. — Доскоро.
	Джес кимна и се усмихна в отговор. Дори пръстите на краката му бяха топли и сякаш горяха.
	По-късно, докато седеше на килима в учителската стая, той почувства в него да се разлива същото топло усещане при звука на нейния глас. Дори когато говореше, гласът й сякаш бълбукаше, богат и мелодичен.
	Мис Едмъндс настройваше известно време китарата си, говорейки през цялото време под съпровода на звънтящите си гривни и подрънкването на акордите. Тя беше по джинси както обикновено и седеше пред тях по турски, сякаш това беше обичайният начин, по който всички учители трябваше да седят. Попита няколко от децата как са и как са прекарали лятото. Не се обърна директно към Джеймс, но в един момент така го погледна с онези сини нейни очи, че той целият затрептя като струните, които подръпваше.
	Тя скоро забеляза Лесли и поиска да й я представят, което едно от момичетата направи с превзет тон. Сетне й се усмихна и Лесли се усмихна в отговор. Това беше първият път, когато Джес видя Лесли да се усмихва след онзи вторник, когато тя спечели надбягването.
	— Какво искаш да изпеем, Лесли?
	— О, каквото и да е.
	Мис Едмъндс изсвири няколко акорда и сетне запя по-тихо от обикновено, както го изискваше песента:
P>
	Аз виждам светла страна,
	прекрасна и ясна,
	където с теб ще живеем,
	ти и аз, ръка за ръка.
P$
	Децата едно по едно започнаха да се присъединяват, в началото тихо, докато хванат мелодията, но с напредването на песента гласовете им укрепнаха и когато дойде финалът — „Свободни, ти и аз“ — вече цялото училище можеше да ги чуе. Щастлив и ликуващ, Джес се извърна и срещна очите на Лесли. Усмихна й се. И защо да не го направи, по дяволите? От какво се страхуваше? Понякога се държеше като истински малодушен плъх. Кимна й и й се усмихна отново. И тогава почувства, там в учителската стая, че в живота му започваше нещо ново и той съзнателно избираше да поеме по този път.
	Не беше нужно да съобщава на Лесли, че е променил отношението си към нея. Тя вече го знаеше. В автобуса Лесли се тръшна до него и после се намести още по-близо, за да направи място на Мей Бел на същата седалка. Започна да им разказва за бившето си училище в Арлингтън, което имало разкошна музикална зала, но нито една от тамошните учителки не била като мис Едмъндс, нито толкова красива, нито толкова мила.
	— Имахте ли спортен салон?
	— Да. Мислех, че всички училища имат. Или поне повечето от тях. — Тя въздъхна. — Наистина ми липсва. Аз съм много добра по гимнастика.
	— Предполагам, че тук се чувстваш ужасно.
	— Аха.
	Тя се замисли за момент, вероятно за предишното си училище, както реши Джес. Той си го представяше светло и ново, с блестящ спортен салон, по-голям дори от тези в колежите.
	— Там сигурно си имала и много приятели?
	— Да.
	— А защо се преместихте тук?
	— Родителите ми правят преоценка на ценностната си система.
	— Ъ?
	— Решиха, че са твърде вкопчени в парите и успеха. Затова купиха тази стара ферма и смятат да обработват земя и да мислят за важните неща в живота.
	Джес я зяпна с отворена уста. И макар да съзнаваше това, не можа да я затвори. Това беше най-смахнатото нещо, което беше чувал.
	— Но всичко това е за твоя сметка.
	— Аха.
	— А защо не помислят за теб?
	— Ние разговаряхме за това — обясни Лесли търпеливо. — Аз също исках да дойдем тук. — Тя погледна през прозореца. — Човек никога не знае какво го очаква на новото място, където отива.
	Автобусът беше спрял. Лесли хвана Мей Бел за ръката и я поведе към изхода. Джес ги последва, блъскайки си напразно главата в опит да проумее защо двама възрастни хора и умно момиче като Лесли биха се разделили с комфортния си живот в елитен квартал, за да дойдат на място като това.
	Изпратиха с поглед автобуса, който се отдалечи с мощен машинен рев.
	— В наши дни не се печели много от земеделие, нали знаеш това? — каза той накрая. — Баща ми е принуден да ходи на работа във Вашингтон, защото иначе няма да имаме достатъчно пари…
	— Парите не са проблем.
	— Разбира се, че са проблем.
	— Искам да кажа — обясни тя сковано, — не и за нас.
	Джес онемя в продължение на цяла минута. Той не познаваше хора, за които парите не бяха проблем.
	— О! — Мислено си каза, че в никакъв случай не трябваше да говори с нея повече за пари.
	Но в Ларк Крийк Лесли имаше друг по-голям проблем от липсата на пари. И той беше свързан с телевизията.
	Всичко започна, когато мисис Майърс прочете на глас съчинението, което Лесли беше написала за своето хоби. Всеки трябваше да разкаже за своето любимо занимание. След кратко колебание Джес се спря на футбола, който ненавиждаше, но беше достатъчно умен да предположи, че ако беше писал за рисуването, всички щяха да му се смеят. Повечето момчета се кълняха, че любимото им хоби е да гледат „Вашингтонските червенокожи“ по телевизията. Момичетата бяха разделени на два лагера. Онези, които не се интересуваха от мнението на мисис Майърс, бяха избрали телевизионните шоута, а други (като Уанда Кей Мур), които се надяваха да получат отлични оценки, твърдяха, че най-много обичат да четат книги. Но мисис Майърс прочете само едно съчинение на глас и то беше на Лесли.
	— Искам да ви прочета едно малко есе по две причини. Първо, написано е красиво. И второ, в него се разказва за едно доста необичайно хоби за момиче. — Мисис Майърс удостои Лесли с усмивката си от първия учебен ден. Лесли беше забила поглед в чина. Да бъдеш любимка на мисис Майърс означаваше да подпишеш собствената си смъртна присъда в „Ларк Крийк“. — „Подводно гмуркане“ от Лесли Бърк.
	Резкият език на мисис Майърс насичаше изреченията на Лесли на странни малки фрази, но въпреки това силата на езика на Лесли увлече Джес надолу в тъмните води. В един момент му се стори, че едва диша. Ами ако изведнъж маската ти се напълни с вода и не успееш да стигнеш до повърхността. Той се задушаваше и потеше. Опита се да овладее паниката си. Значи това беше любимото занимание на Лесли. Никой не би си избрал подводното гмуркане като любимо хоби, ако наистина не беше така. Това означаваше, че Лесли се беше гмуркала много пъти. Че не се страхуваше да се спуска дълбоко в бездната, където нямаше въздух и почти никаква светлина. Боже, той беше такъв страхливец! Как беше възможно да трепери, дори само докато слушаше мисис Майърс да чете? Беше по-лош дори от един такъв дребосък като Джойс Ан. А баща му очакваше от него да бъде мъж. И ето че сега се оставяше на едно момиче, което нямаше дори и десет години, да му изкара ангелите, просто разказвайки какво е чувството да гледаш света под водата. Слабак, ето какъв беше той!
	— Сигурна съм — говореше мисис Майърс, — че всички сте били впечатлени от вълнуващото съчинение на Лесли, както бях и аз.
	„Дали съм бил впечатлен! Боже, та аз едва не се удавих!“
	В стаята се чу шум от крака и тетрадки.
	— А сега искам да ви дам едно домашно задание — приглушени стонове, — което съм сигурна, че ще ви допадне. Днес в осем вечерта по Седми канал ще дават научнопопулярен филм за подводния изследовател Жак Ив Кусто. Искам всички да го гледате. И след това разкажете в рамките на една страница какво сте научили.
	— Цяла страница?
	— Да?
	— Грешките ще се броят ли?
	— Нима може да се пише с грешки, Гари?
	— И от двете страни на листа ли?
	— На едната ще бъде достатъчно, Уанда Кей. Но аз ще взема под внимание, ако някой напише повече.
	Уанда Кей се усмихна превзето. Човек можеше да види как в ученолюбивата й глава вече се оформят цели десет страници.
	— Мисис Майърс?
	— Да, Лесли. — Боже, на мисис Майърс щеше да й се изметне нещо на лицето, ако продължаваше да се усмихва по този начин.
	— А какво да правим, ако не можем да гледаме това предаване?
	— Съобщете на родителите си, че това ви е домашно задание и съм сигурна, че те няма да възразят.
	— Ами ако… — гласът на Лесли трепна. Сетне тя тръсна глава, покашля се и каза с ясен глас: — Ами ако човек няма телевизор?
	_Боже, Лесли. Не казвай това. Винаги можеш да гледаш нашия._
	Но беше твърде късно да я спаси. Недоверчивият шепот бързо прерасна в презрително мърморене.
	Мисис Майърс премигна с очи.
	— В такъв случай… — Учителката премигна още веднъж. Очевидно тя също се опитваше да спаси Лесли. — В такъв случай можеш да напишеш страница за нещо друго. Нали, Лесли? — Мисис Майърс се опита да усмири надигналата се глъчка с усмивка, но напразно. — Деца! Деца! — В следващия момент широката й усмивка, която пазеше само за Лесли, беше заменена със застрашителен намръщен поглед и бурята бързо утихна.
	Мисис Майърс им раздаде листове със задачи по математика. Джес погледна крадешком към Лесли. Лицето, наведено над страницата, беше пламнало и ожесточено.
	През голямото междучасие, докато играеше на „Царя на планината“, Джес видя, че Лесли е заобиколена от група момичета, водени от Уанда Кей. Не чуваше какво й казват, но съдейки по гордия начин, по който Лесли отмяташе глава назад, можеше да предположи, че й се подиграват. В този момент го сграбчи Грег Уилямс и докато се боричкаха, Лесли изчезна от погледа му. Не му трябваше да се меси в чужди работи, но въпреки това Джес тръшна Грег с всичка сила на земята и извика, без да се обръща към никого конкретно.
	— Трябва да вървя.
	Спря се пред тоалетната на момичетата. Лесли излезе оттам след няколко минути и по всичко личеше, че е плакала.
	— Хей, Лесли — каза той тихо.
	— Върви си! — Тя се обърна рязко и тръгна бързо в другата посока. Хвърляйки поглед към учителската стая, той се затича след нея. Знаеше много добре, че през междучасието в коридора не трябваше да има ученици.
	— Лесли. Какво става?
	— Прекрасно знаеш какво става, Джес Арънс.
	— Да. — Джес се почеса по тила. — Ако си беше държала устата затворена! Можеше спокойно да гледаш моя телевизор…
	Но Лесли се беше завъртяла и сега бързаше обратно по коридора. Преди да успее да завърши изречението си и да я настигне, тя затръшна вратата на момичешката тоалетна точно под носа му. Джес се измъкна крадешком от сградата. Не можеше да рискува мистър Търнър да го хване, че виси пред тоалетната на момичетата като някакъв извратен тип.
	След училище Лесли се качи на автобуса преди него и тръгна направо към ъгъла на последната седалка, на която седяха седмокласниците. Джес й даде знак с глава, опитвайки се да я предупреди, че трябва да мине по-напред, но тя дори не го погледна. Той видя седмокласниците, които вървяха към автобуса — нахаканите гърдести момичета и мършавите момчета с присвити зли очи. Те щяха да я убият за това, че е навлязла в територията им. Втурна се към дъното на автобуса и сграбчи Лесли за ръката.
	— Трябва да седнеш на мястото си, Лесли.
	Дори докато говореше, долавяше близостта на по-големите ученици, които напираха по тясната пътека. Точно зад него беше Джанис Ейвъри, която беше посветила живота си на това да хвърля в ужас по-малките от нея.
	— Мърдай, хлапе — рече тя.
	Джес стъпи здраво на земята, придавайки си невъзмутим вид, въпреки че сърцето му се блъскаше в адамовата му ябълка.
	— Хайде, Лесли — каза той и измери Джанис с един от специалните си погледи, тръгващ от накъдрената й руса коса, минаващ през опънатата й блуза и широките й джинси и завършващ в гигантските й маратонки. Накрая преглътна, погледна я право в очите и каза почти спокойно: — Струва ми се, че тук няма да има място и за теб, _и за Джанис Ейвъри_.
	Чу се дюдюкане.
	— Хей, Джанис, в дебелариума те очакват.
	В очите на Джанис гореше сляпа омраза, но тя се отмести, за да направи път на Джес и Лесли да се върнат на обичайните си места.
	Когато седнаха, Лесли хвърли бърз поглед назад и се наведе към него.
	— Тя ще ти отмъсти за това, Джес. Боже, направо е бясна!
	Джес се зарадва, когато чу нотките на уважение в гласа на Лесли, но не посмя да се обърне.
	— По дяволите — каза той. — Нима смяташ, че ще се оставя да ме уплаши някаква тъпа крава?
	Но гърлото му се беше стегнало и едва когато слязоха пред къщи, Джес най-накрая успя да преглътне. Дори махна леко с ръка към задната седалка, когато автобусът потегли.
	Лесли му се усмихваше над главата на Мей Бел.
	— Е — каза той щастливо, — доскоро.
	— Хей, искаш ли да направим нещо този следобед?
	— И аз ще дойда! Искам и аз да направя нещо — завика пискливо Мей Бел.
	Джес погледна Лесли и отговорът, който прочете в очите й, беше „не“.
	— Не и този път, Мей Бел. Лесли и аз имаме да свършим нещо днес. Можеш да отнесеш учебниците ми вкъщи и да кажеш на мама, че съм при семейство Бърк. Става ли?
	— Нямате нищо за вършене. Вие дори не знаете какво ще правите.
	Лесли се приближи и се наведе към Мей Бел, слагайки ръка върху слабичкото рамо на момичето.
	— Мей Бел, искаш ли да получиш няколко нови хартиени кукли?
	Мей Бел завъртя подозрително очи към нея.
	— Какви?
	— От времето на колониална Америка.
	Мей Бел тръсна вироглаво глава.
	— Искам кукла булка или мис Америка.
	— Тези кукли спокойно могат да минат и за булки. Те имат дълги красиви рокли.
	— Какво им има?
	— Нищо им няма. Даже са чисто нови.
	— Защо тогава не ги искаш, щом са толкова хубави?
	— Когато си на моите години — каза Лесли с лека въздишка, — просто вече не ти се играе с хартиени кукли. Баба ми постоянно ми ги изпраща. Знаеш как е, бабите просто забравят, че в един момент вече си голяма за кукли.
	Единствената жива баба на Мей Бел живееше в Джорджия и никога не й изпращаше нищо.
	— Изрязала ли си ги вече?
	— Не, честно. А роклите могат да се откъснат по дупчиците. Не ти трябват дори и ножици.
	Очевидно беше, че Мей Бел вече е склонна да отстъпи.
	— Какво ще кажеш — поде Джес — да дойдеш и да ги погледнеш и ако ти харесат, ще ги отнесеш вкъщи и ще кажеш на мама къде съм?


	След като видяха Мей Бел да се изкачва бързо по хълма, стискайки новото си съкровище, Джес и Лесли се обърнаха и побягнаха през пустото поле зад старата къща на Пъркинс и сетне надолу през пресъхналия поток, който отделяше земеделската земя от гората. Имаше една стара дива ябълка, точно на края на речното корито, от която някой отдавна забравен човек беше провесил въже.
	Редувайки се, те се въртяха и люлееха с въжето над дълбокото дере. Беше прекрасен есенен ден и ако човек вдигнеше глава, имаше чувството, че лети. Джес отметна глава назад, пиейки ясния син цвят на небето. Той се носеше напред-назад като дебел, бял, мързелив облак през синевата.
	— Знаеш ли какво ни трябва? — извика му Лесли. Опиянен от небето, Джес не можеше да си представи какво повече му е нужно. — Трябва ни място — продължи тя. — Само за нас двамата. То ще бъде толкова тайно, че за него няма да знае никой друг на света. — Люлеейки се, Джес се върна обратно при нея и стъпи на земята. Лесли понижи глас почти до шепот: — Това може да бъде една цяла тайна страна и ти и аз ще бъдем нейни управници.
	Думите й някак го развълнуваха. Нямаше нищо против да бъде управник на нещо, било то и измислена страна.
	— Добре — каза Джес. — Къде ще бъде това място?
	— Отсреща в гората, където никой няма да ни се бърка.
	Имаше места в гората, които Джес не обичаше. Тъмни падини и клисури, където човек се чувстваше почти като под водата, но той не сподели това с нея.
	— Точно така… — Лесли изглеждаше все по-въодушевена. — Това може да бъде вълшебна страна като Нарния и до нея ще може да се стига само като прелетиш над реката с това омагьосано въже. — Очите й блестяха. Тя грабна въжето. — Хайде — рече Лесли, — да намерим място, където да си построим нашия непристъпен замък.
	Бяха навлезли само десетина метра в гората оттатък потока, когато Лесли се спря.
	— Какво ще кажеш да бъде тук? — попита тя.
	— Става — побърза да се съгласи Джес, доволен, че няма да се налага да ходят по-навътре в гората. Той, разбира се, щеше да я заведе там, защото не беше такъв страхливец, че да не си позволи една малка експедиция навътре сред тъмнеещите колони на високите дървета. Но избраното място беше добро за лагер — тук, където кучешките дрянове и рожковите си играеха на криеница сред вековните дъбове и борове, между чиито клони слънцето сипеше златните си топли струи и ги разплискваше в краката им.
	— Става — повтори той, кимвайки отривисто с глава. Шубраците бяха ниски и лесни за разчистване. Земята беше почти равна. — Мястото е добро.
	Лесли нарече тяхната тайна страна Терабития и зае на Джес всичките си книги за Нарния, за да знае как стават нещата в една вълшебна страна — как дърветата и животните трябва да бъдат пазени и как трябва да се държи един владетел. И точно тук идваше трудната част. Когато Лесли говореше, думите се лееха толкова царствено от устата й, че човек веднага виждаше в нея истинска царица. А Джес едва владееше родния си език, камо ли поетичния изказ на един цар.
	Но той имаше сръчни ръце. Двамата домъкнаха дъски и други материали от купчината с боклуци при пасището на мис Беси и построиха своя непристъпен замък на избраното място в гората. Лесли донесе една голяма кутия от кафе с бисквити и сушени плодове и една по-малка с върви и пирони. Намериха също пет стари бутилки от пепси, които напълниха с вода, за да имат запаси „в случай на обсада“, както каза Лесли.
	Също като Бог в Библията те погледнаха творението си и видяха, че е добро.
	— Трябва да нарисуваш картина на Терабития, която ще окачим в замъка — каза Лесли.
	— Не мога. — Как можеше да обясни на Лесли, така че да го разбере, колко много му се искаше да протегне ръка и да грабне трептящия живот около него, но всеки път, когато се опиташе, той се изплъзваше между пръстите му, оставяйки мъртва вкаменелост върху листа? — Просто не мога да уловя поезията на дърветата — каза той.
	Лесли кимна.
	— Не се тревожи — каза тя. — Един ден ще можеш.
	Той й повярва, защото там, под приглушената светлина на тяхната крепост, всичко изглеждаше възможно. Сега те имаха цял един свят и никакви техни врагове — Гари Фулчър, Уанда Кей Мур, Джанис Ейвъри, — нито страховете и слабостите на Джес, нито въображаемите неприятели, които Лесли си представяше, че нападат Терабития, не можеха никога да ги победят.


	Няколко дни след като завършиха замъка, Джанис Ейвъри падна в училищния автобус и се развика, че Джес я е спънал, докато е минавала покрай него. Тя вдигна такъв шум, че мисис Прентис, която шофираше, нареди на Джес да слезе от автобуса и той трябваше да върви три мили пеша до къщи.
	Когато Джес най-накрая се добра до Терабития, Лесли се беше свила под една от пукнатините на покрива, търсейки достатъчно светлина, за да може да чете. На корицата на книгата й имаше кит убиец, който нападаше делфин.
	— Какво правиш? — Джес влезе и седна до нея на пода.
	— Чета. Все нещо трябваше да правя. Ах, това момиче! — В този момент гневът й излетя на повърхността като ракета.
	— Няма нищо. Нямам нищо против да ходя пеша. — Какво значеше една малка разходка в сравнение с другите неща, които Джанис Ейвъри можеше да им причини?
	— Въпросът е в принципа, Джес. Трябва да разбереш това. Хората като нея трябва да бъдат спирани. Защото в противен случай се превръщат в тирани и диктатори.
	Той се пресегна и взе книгата с кита от ръцете й, преструвайки се, че разглежда кървавата картина на корицата.
	— Опитваш се да почерпиш някакви идеи ли?
	— За какво?
	— За това как може да бъде спряна Джанис Ейвъри. Помислих си, че затова четеш тази книга.
	— Не, глупчо. Ние просто се опитваме да _спасим_ китовете. Защото иначе може да изчезнат.
	Той й върна книгата.
	— Значи ще спасяваме китовете, но на хората няма да прощаваме.
	Лесли най-накрая се усмихна.
	— Нещо такова. Я ми кажи, чувал ли си някога историята за Моби Дик?
	— Кой е той?
	— Ами имало някога един огромен бял кит, който се казвал Моби Дик… — И Лесли започна да разказва една изумителна история за демоничен кит и безумен капитан на кораб, който си бил наумил да го убие. Пръстите го сърбяха да грабне молив и лист хартия. Може би ако имаше истински бои, щеше да нарисува добра картина. Трябваше да има начин да накара кита да блещука в бяло под тъмната вода.


	В началото те се избягваха един друг в училище, но през октомври вече не ги беше грижа и престанаха да крият приятелството си. Гари Фулчър намираше не по-малко удоволствие от Бренда да дразни Джеси за новото му „гадже“, макар това да не го тревожеше особено. Той знаеше, че гадже е момиче, което те преследва на игрището и се опитва да те сграбчи и да те целуне. В това отношение му беше по-лесно да си представи как мисис Майърс се катери по пилона със знамето, отколкото как Лесли гони някакво момче, за да го целуне. Затова Гари Фулчър можеше да си гледа работата.
	В действителност в училище нямаше никакво друго време, освен голямото междучасие и сега, когато вече нямаше състезания, Джес и Лесли намираха някое спокойно място на игрището и седяха и разговаряха. С изключение на вълшебния половин час в петъците, междучасието беше единственото нещо, което Джес очакваше с нетърпение в училище. Лесли обаче винаги успяваше да измисли нещо, което да направи дългите дни поносими. Често шегите й бяха по адрес на мисис Майърс. Лесли беше от онези момичета, които винаги седяха тихо на чина си, не шепнеше, не фантазираше и не дъвчеше дъвка. Вършеше си отлично училищната работа, но умът й беше пълен с пакости и ако учителката можеше да види какво се крие зад тази маска на съвършенството, щеше в ужас да я изхвърли от класната стая.
	Джес с усилие успяваше да прикрие усмивката си само като си помислеше какво се таи зад ангелския вид на Лесли. Веднъж тя му призна в междучасието, че през цялата сутрин си представяла мисис Майърс в един от онези дебелариуми в Аризона. Във фантазиите й мисис Майърс била една от онези пристрастени към храната жени, които криели шоколад на най-невероятни места — например в шкафчето над умивалника — само за да бъдат разкрити и публично унизени пред останалите дебели дами. През този следобед Джес на няколко пъти виждаше в ума си как претеглят мисис Майърс само по розов корсет. „Пак си хапвала тайно, дебеланке!“, казваше високата мършава директорка, а мисис Майърс всеки момент щеше да се разплаче.
	— Джеси Арънс! — Острият глас на учителката прекъсна рязко видението му. Той не можа да погледне дундестото лице на мисис Майърс, защото щеше да избухне в смях. Затова заби поглед в неравния подгъв на роклята й.
	— Да, госпожо. — Джес трябваше да научи едно — друго от Лесли. Мисис Майърс винаги го хващаше, когато умът му летеше някъде, но като че ли никога не можеше да улови Лесли в невнимание. Той я погледна крадешком. Лесли беше изцяло погълната от учебника си по география или поне така изглеждаше на онези, които не знаеха какво става в главата й.


	През ноември в Терабития беше студено. Не смееха да накладат огън в замъка, въпреки че понякога правеха това навън и седяха сгушени около него. Известно време Лесли държеше два спални чувала в крепостта, но около първи декември баща й забеляза липсата им и се наложи да ги върне обратно. Всъщност Джес я накара да ги върне. Не че се страхуваше от семейство Бърк. Родителите на Лесли бяха млади, с равни бели зъби и много коса — в това число и двамата. Лесли ги наричаше Джуди и Бил, което безпокоеше Джес повече, отколкото му се искаше. Не беше негова работа как Лесли наричаше родителите си, но просто не можеше да свикне с това.
	Те и двамата бяха писатели. Мисис Бърк пишеше романи и според Лесли беше по-известна от мистър Бърк, който пишеше за политика. Наистина беше впечатляващо да видиш лавицата с техни книги. На първата корица на книгите на мисис Бърк беше изписано името Джудит Хенкок, което в началото будеше недоумение, но когато човек обърнеше томчето откъм гърба, виждаше нейна снимка, на която тя беше много млада и красива. Мистър Бърк непрекъснато пътуваше до Вашингтон, където завършваше книга в съавторство с някакъв друг писател, но беше обещал на Лесли, че след Коледа ще си остане у дома с намерението да постегнат къщата, да засадят зимната градина, да слушат музика, да четат книги на глас и да пише само през свободното си време.
	Те не бяха богати така, както си го представяше Джес, но дори и той можеше да забележи, че джинсите, които носеха, не бяха купени от някаква сезонна разпродажба. В дома на семейство Бърк действително нямаше телевизор, но пък имаше купища с плочи и стереоуредба, която приличаше на навигационен апарат от филма „Стар Трек“. И макар колата им да беше малка и сивкава, беше италианска и изглеждаше скъпа.
	Те бяха винаги мили с Джес, когато беше у тях, но после изведнъж започваха да говорят за политиката на Франция, за струнни квартети (които в началото той си представяше като квадратни кутии, направени от струни) или как могат да бъдат спасени горските вълци, секвоите и пеещите китове и Джес се страхуваше да си отвори устата, за да не покаже веднъж завинаги колко е глупав.
	Не се чувстваше удобно и когато водеше Лесли в дома си. Джойс Ан обикновено я зяпаше натрапчиво, подръпвайки долната си устна с ръка, при което от устата й се стичаше дълга нишка от слюнка. Бренда и Ели винаги успяваха да подметнат нещо по адрес на „гаджето на Джес“. Майка му се държеше сковано и странно, както винаги когато й се налагаше да ходи по някакъв въпрос в училище. По-късно пък неизменно подхвърляше някаква забележка за „размъкнатите дрехи“ на приятелката му. Лесли винаги ходеше с панталони, дори в училище. Косата й беше „по-къса отколкото на момче“, а родителите й бяха „някакви хипита“. Мей Бел или се опитваше да се залепи за него и Лесли, или се цупеше, когато я изоставеха. Баща му беше виждал Лесли само няколко пъти, кимвайки й в знак, че я е забелязал, но майка му беше сигурна, че на него не му харесва, че единственият му син не прави нищо друго, освен да си играе с момичета и те и двамата се тревожеха какво ще излезе от всичко това.
	Джес на свой ред нямаше такива тревоги. За първи път в живота си той ставаше всяка сутрин с очакването да се случи нещо хубаво. Лесли му беше нещо повече от приятелка. Тя беше неговата друга, по-вълнуваща половина — неговият път към Терабития и всички други светове отвъд нея.
	Терабития беше тяхната тайна и това беше добре, защото как би могъл Джес да обясни на някой друг какво е тя? Дори само пътят надолу по хълма към гората го караше да чувства как нещо топло се разлива в тялото му. Колкото повече се приближаваше към пресъхналия поток и дивата ябълка с окаченото на нея въже, толкова по-силно биеше сърцето му. Той грабваше въжето, залюляваше се и с някаква необуздана радост се приземяваше на два крака на отсрещния тайнствен бряг, където изведнъж ставаше по-висок, по-силен и по-мъдър.
	Любимото място на Лесли, освен непристъпния замък беше боровата гора. Там клоните на дърветата растяха толкова нагъсто по върховете, че слънчевите лъчи едва-едва си пробиваха път през тях. Никакви храсти или трева не можеха да растат при такава слаба светлина и затова земята там беше покрита със златни иглички.
	— Преди си мислех, че това място е обитавано от духове — призна Джес на Лесли през онзи първи следобед, когато събра смелост да я доведе тук.
	— О, и то наистина е такова — отвърна тя. — Но не е нужно да се плашиш. То не е обитавано от зли неща.
	— Откъде знаеш?
	— Можеш да го почувстваш. Просто се заслушай.
	В началото чу само тишината. Това беше тишината, която винаги преди го беше плашила, но сега тя приличаше на онзи момент след края на песента на мис Едмъндс, когато струните заглъхваха звънтейки. Лесли беше права. Те стояха там неподвижно, за да избегнат шумоленето на сухите иглички под краката им, които щяха да развалят магията. Някъде далеч от техния предишен свят дойде крясъкът на диви гъски, които летяха на юг.
	Лесли си пое дълбоко въздух.
	— Това място не е обикновено — прошепна тя. — Дори владетелите на Терабития идват тук само във времена на най-голяма скръб или най-голяма радост. Ние трябва да направим всичко възможно да го запазим свещено. Така няма да смутим тукашните духове.
	Джес кимна, без да каже нищо и двамата тръгнаха обратно към брега на потока, където със сериозни изражения на лицата споделиха скромната си трапеза от бисквити и сушени плодове.


>	Пет
>	Великаните убийци

	Лесли обичаше да съчинява истории за великани, които застрашавали мира в Терабития, но и двамата знаеха добре, че истинският великан в живота им беше Джанис Ейвъри. Разбира се, Джес и Лесли не бяха единствените, над които тя издевателстваше. Джанис имаше две приятелки, Уилма Дийн и Боби Сю Хеншоу, които бяха грамадни почти колкото нея, и трите често се мотаеха из игрището, отнемаха на второкласниците камъчетата за дама, помитаха въжетата за скачане и се смееха гръмогласно, докато децата пищяха. Всяка сутрин заставаха пред тоалетната и караха малките момичета да им дават млякото и парите си, за да им разрешат да я ползват.
	Мей Бел обаче за съжаление се учеше бавно. Баща й й беше купил кутия с малки кексчета с вкусен крем и тя беше толкова горда, че когато се качи в автобуса, забрави всичко, което знаеше, и извика на една друга първокласничка:
	— Познай какво имам днес за обяд, Били Джийн?
	— Какво?
	— Кексчета с ванилов крем! — извика тя толкова силно, че можеше да я чуе дори и глух човек на последната седалка. С крайчеца на окото си Джес видя Джанис Ейвъри да наостря уши.
	Когато седнаха, Мей Бел все още възхваляваше на висок глас невероятните си кексчета, опитвайки се да надвика двигателя.
	— Татко ми ги донесе от Вашингтон!
	Джес хвърли още един поглед към задната седалка.
	— По-добре си затваряй устата за тези проклети кексчета — прошепна той в ухото й.
	— Ти просто ми завиждаш, защото татко не донесе на теб нищо.
	— Добре. — Джес сви рамене към Лесли, сякаш искаше да каже „Все пак я предупредих, нали?“ и Лесли кимна в отговор.
	През междучасието нито един от тях не се изненада, когато Мей Бел се затича към тях, пищейки:
	— Тя ми открадна кексчетата!
	Джес въздъхна.
	— Мей Бел, нали ти казах?
	— Ти трябва да убиеш Джанис Ейвъри, Джес. Убий я! Убий я! Убий я!
	— Шшт — рече Лесли, милвайки Мей Бел по главата, но Мей Бел не търсеше утеха, тя искаше отмъщение.
	— Трябва да я направиш на пух и прах!
	Джес предпочиташе да премери сили със самата Годзила.
	— Това няма да ти върне кексчетата, Мей Бел. Те отдавна вече са в търбуха на Джанис Ейвъри.
	Лесли прихна, но Мей Бел не се предаваше.
	— Ти знаеш само да приказваш, Джеси Аръс. Ако не беше така, нямаше да позволиш на някой да вземе кексчетата на малката ти сестра. — При тези думи тя отново избухна в плач.
	Джес се скова. Избягваше погледа на Лесли. Боже, не му оставаше нищо друго. Трябваше да се бие с женската горила.
	— Виж, Мей Бел — каза Лесли. — Ако Джес се сбие с Джанис Ейвъри, ти знаеш много добре какво ще се случи.
	Мей Бел избърса носа си с опакото на ръката си.
	— Да, знам, тя ще го набие.
	— Нееее! Брат ти ще бъде изгонен от училище за това, че се е бил с момиче. Знаеш какво е отношението на мистър Търнър към момчетата, които се закачат с момичета.
	— Но тя ми открадна кексчетата.
	— Знам това, Мей Бел. И Джес, и аз ще измислим някакъв начин да й го върнем. Нали, Джес?
	Той кимна енергично. Всякакъв друг изход беше по-добър, отколкото да се бие с Джанис Ейвъри.
	— Какво ще направите?
	— Все още не знам, Мей Бел. Трябва да планираме всичко много внимателно, но ти обещавам, че тя ще си го получи.
	— Прекръсти се и се закълни!
	Лесли направи тържествено кръст пред сърцето си. Мей Бел се обърна в очакване към брат си и той побърза също да се прекръсти, опитвайки се да не изглежда като глупак заради това че ходи по акъла на една първокласничка по средата на игрището.
	Мей Бел подсмръкна шумно.
	— Но все пак предпочитах да я видя на пух и прах — тросна се тя.
	— Да, знам — каза Лесли. — Сигурна съм, че е така, но докато мистър Търнър е директор на това училище, това е най-доброто, което можем да направим. Нали, Джес?
	— Да.


	Този следобед, сгушени в непристъпния замък на Терабития, те проведоха военен съвет. Как да отмъстят на Джанис Ейвъри, без да бъдат набити или наказани в училище — това беше техният главен проблем.
	— Може би да се опитаме да я хванем как прави нещо нередно — предложи Лесли, опитвайки се да измисли някаква нова идея, след като и двамата бяха отхвърлили варианта да намажат седалката й в автобуса с мед или да залепят с лепило лосиона й за ръце. — Знаеш, че тя пуши в момичешката тоалетна. Ако можеше да стане така, че мистър Търнър да мине покрай нея, докато димът излиза навън…
	Джес поклати унило глава.
	— Няма да й отнеме и пет минути, за да разбере кой я е натопил. — Настъпи момент на мълчание, докато и двамата си мислеха какво би направила Джанис Ейвъри на онзи, кой я е издал. — Трябва да го направим така, че да не разбере откъде й е дошло.
	— Да. — Лесли дъвчеше една сушена кайсия. — Знаеш ли какво най-много мразят момичетата като Джанис?
	— Какво?
	— Да се чувстват като глупачки.
	Джес си спомни как изглеждаше Джанис онзи ден в автобуса, когато беше подхвърлил онази шеговита реплика по неин адрес. — Да. — Той кимна и на устните му трепна усмивка. — Да. Дали да не използваме пак това, че е дебела?
	— А какво ще кажеш — поде бавно Лесли — за някое момче? По което тя си пада?
	— Например Уилард Хюс. На всички момичета от седми клас им се разтреперват краката, когато мине покрай тях.
	— Да. — Очите на Лесли блеснаха, планът беше готов. — Ще й напишем бележка, нали се сещаш, уж че е от Уилард.
	Джес вече ровеше в металната си кутия за молив, после откъсна лист хартия от тетрадката, която беше затисната под един камък. Подаде ги на Лесли.
	— Не, ти пиши. Моят почерк е твърде добър за Уилард Хюс.
	Той се приготви да пише и зачака.
	— Добре — каза тя. — Ъ… „Скъпа, Джанис.“ Не. „Моя най-скъпа, Джанис.“
	Джес се поколеба.
	— Повярвай ми, Джес. Тя ще се хване. Добре. „Моя най-скъпа, Джанис.“ Не мисли за пунктуацията и разни такива неща. Трябва да го направим така, сякаш наистина Уилард Хюс го е писал. Добре. „Моя най-скъпа, Джанис, може би няма да ми повярваш, но аз те обичам.“
	— Наистина ли смяташ, че тя…? — попита Джес, докато пишеше.
	— Казах ти, че ще се хване. Момичета като Джанис Ейвъри вярват на онова, което искат в такава ситуация. Добре, да продължим. „Ако ми кажеш, че не ме обичаш, това ще разбие сърцето ми. Затова моля те недей. Ако ме обичаш толкова много, колкото аз теб, моя скъпа…“
	— Чакай малко. Не мога да пиша толкова бързо.
	Лесли го изчака и когато Джес вдигна глава, продължи да нарежда със замечтан глас.
	— … „Нека да се срещнем днес следобед зад училището след края на часовете. Не се тревожи, че ще изпуснеш афтобуса. Искам да те изпратя до дома ти и да поговорим за НАС — напиши «нас» с главни букви — скъпа моя. С любов и целувки, Уилард Хюс.“
	— Целувки?
	— Да, целувки. А сега направи един ред с кръстчета. — Лесли замълча, гледайки над рамото на приятеля си. — А, да. Най-долу напиши „P. S.“.
	Той го направи.
	— Хм. „Не казвай на никого. Нека засега любовта ни да си остане само наша тайна.“
	— Защо трябва да пишем това?
	— За да е сигурно, че ще каже на някого, глупчо. — Лесли прочете отново бележката и кимна одобрително. — Добре. Не си написал вярно „автобус“ и си пропуснал няколко запетайки. — Очите й пробягаха още веднъж над текста. — Боже, бива си ме в тези работи.
	— Така е. Сигурно си имала някаква голяма любовна тайна там в Арлингтън.
	— Да, Джес Арънс, и сега, когато научи за това, ще трябва да те убия.
	— Хей, ако убиеш царя на Терабития, ще си имаш неприятности.
	— И тогава ще стана цареубиец.
	— Ама че дума!
	— Разказвала ли съм ти историята за Хамлет?
	Джес завъртя очи.
	— Все още не — каза той щастливо. Боже, колко обичаше историите на Лесли. Някой ден, когато станеше достатъчно добър, щеше да я помоли да ги разкаже всичките в книга и да му позволи да ги илюстрира.
	— Добре — поде тя, — имало някога един принц на Дания, който се казвал Хамлет…
	В ума си Джес нарисува мрачния замък и нещастния принц, крачещ по крепостните стени. Как можеше да направи така, че от мъглата да изплува призрак? Цветните моливи, разбира се, щяха да свършат работа, но ако имаше бои, можеше да наложи няколко пласта един върху друг, така че да създаде впечатлението, че бледата фигура излиза някъде от дълбочината на листа. Той се разтрепери от вълнение. Знаеше, че може да го направи, ако Лесли му позволеше да използва боите й.


	Най-трудната част от плана за отмъщението над Джанис Ейвъри беше предаването на бележката. На другата сутрин те се промъкнаха в училището преди първия звънец. Лесли вървеше няколко метра напред, така че ако ги хванат, да не си помислят, че са заедно. Тя се приближи до вратата на класната стая на седми клас и надникна вътре. После даде знак на Джес да я последва. В този момент космите на тила му настръхнаха. О, господи!
	— А как ще намерим чина й?
	— Мислех, че знаеш къде седи.
	Той поклати глава.
	— Тогава май ще трябва да погледнеш под всички, докато го откриеш. Побързай. Аз ще пазя отпред. — Тя затвори тихо вратата и го остави да рови под чиновете. Джес се опитваше да не разбърква много нещата, но непохватните му ръце трепереха толкова силно, че му беше трудно даже да изважда тетрадките, за да прочете имената върху тях.
	Изведнъж чу гласа на Лесли.
	— О, мисис Пиърс. Точно вас чаках тук.
	Боже! Учителката на седми клас беше отпред в коридора и се беше запътила точно към тази стая. Джес замръзна на мястото си. Не можа да чуе отговора на мисис Пиърс през затворената врата.
	— Да, госпожо. Има едно много интересно гнездо в южното крило на сградата и — тук Лесли заговори още по-високо — тъй като вие знаете толкова много за науката, се надявах да отделите време да го видите и да ми кажете каква птица го е построила.
	Последва неясен отговор.
	— О, _благодаря ви_, мисис Пиърс — Лесли почти крещеше. — Това няма да отнеме дори и минута, а ще означава толкова много за мен!
	Когато чу отдалечаващите се стъпки, Джес се втурна да обиколи останалите чинове, докато най-накрая — о, радост! — се натъкна на една упражнителна тетрадка с името на Джанис Ейвъри върху нея. Пъхна бележката най-отгоре върху другите неща под чина и излетя от стаята, насочвайки се към тоалетната на момчетата, където се скри в едно от отделенията, докато звънецът не го призова в час.
	През голямото междучасие Джанис Ейвъри си шушукаше нещо оживено с Уилма и Боби Сю. След това, вместо да преследват малките момичета, трите се отправиха ръка за ръка към игрището, за да гледат как големите момчета играят футбол. Когато триото мина покрай тях, Джес видя, че лицето на Джанис беше пламнало и преливащо от гордост. Той завъртя очи към Джанис и тя отговори многозначително на погледа му.
	Малко преди автобусът да потегли същия следобед, един от седмокласниците, Били Морис, извика на мисис Прентис, че Джанис Ейвъри още не се е качила.
	— Всичко е наред, мисис Прентис — извика Уилма Дийн. — Тя няма да пътува днес с автобуса. — Сетне зашепна, но достатъчно високо, за да я чуят другите наоколо: — Сигурно всички сте чули, че тази вечер Джанис има много важна среща.
	— С кого? — попита Били.
	— С Уилард Хюс. Той е толкова луд по нея, че направо не може да си намери място. Дори ще я изпрати чак до дома й.
	— Така ли? Аз пък току-що видях автобус №304 да потегля с Уилард Хюс на задната седалка. Ако той наистина има среща, явно не знае за нея.
	— Лъжеш, Били Морис.
	Били подхвърли някаква неприлична дума и целият автобус се впусна в разгорещена дискусия дали Джанис Ейвъри и Уилард Хюс са влюбени, или не и дали се виждат тайно.
	Когато Били слезе от автобуса, той извика на Уилма:
	— По-добре кажи на Джанис, че Уилард страшно ще се ядоса, когато разбере, че тя дрънка такива неща из цялото училище!
	Лицето на Уилма беше станало мораво червено, когато извика през прозореца:
	— Добре, глупако! Говори с Уилард и ще видиш. Само го попитай за писмото! Ще видиш!


	— Бедната Джанис Ейвъри — каза Джес, когато седяха по-късно в замъка.
	— Бедната Джанис? Тя заслужава всичко, което й се случва, та даже и повече!
	— Предполагам, че е така. — Той въздъхна. — Но все пак…
	Лесли изглеждаше сащисана.
	— Ти съжаляваш, че го направихме, нали?
	— Не. Мисля, че трябваше да го направим, но все пак…
	— Все пак какво?
	Джес се ухили.
	— Може би аз гледам на Джанис по същия начин, както ти гледаш на китовете убийци.
	— Хайде да отидем да намерим някакви великани или зомбита, с които да се сражаваме. Писна ми от тази Джанис Ейвъри.
	На другия ден Джанис Ейвъри премина с тежки стъпки през автобуса, а изразът на лицето й сякаш казваше: „Само да чуя думичка!“. Лесли смушка Мей Бел с лакът.
	Мей Бел отвори широко очи.
	— Ти ли…?
	— Шшт. Да.
	Мей Бел се извърна цялата назад и погледна към задната седалка. Сетне се обърна отново и сръчка Джес.
	— Вие ли я ядосахте толкова много?
	Джес кимна колкото може по-незабележимо.
	— Ние написахме онова писмо — прошепна Лесли. — Но не трябва да казваш на никого, защото иначе тя ще ни убие.
	— Знам — каза Мей Бел с грейнали очи. — Знам.


>	Шест
>	Появата на принц Териен

	До Коледа имаше още почти цял месец, но момичетата в дома на Джес вече не говореха за нищо друго. Тази година и Ели, и Бренда се бяха сдобили с гаджета в гимназията и темата какво да им подарят и какво да очакват като подарък беше предмет на безкрайни разисквания и караници. Проблемът идваше от това, че майка им както винаги се оплакваше, че няма достатъчно пари дори за подаръци на момичетата, да не говорим пък за ризи и музикални албуми за момчета, които никога не беше зървала.
	— Ти какво ще подариш на приятелката си, Джес? — попита Бренда, мръщейки се по характерен за нея грозноват начин. Джес се опита да не й обръща внимание. Той четеше една от книгите на Лесли и приключенията на младия свинар, за който се разказваше в нея, бяха далеч по-интересни от нахалните въпроси на Бренда.
	— Ама ти не знаеш ли, Бренда? — включи се Ели. — Джес си няма приятелка.
	— Е, тук поне си права. Никое разумно момче не би нарекло тази кльоща своя _приятелка_. — Бренда тикна лицето си пред него и се ухили, произнасяйки думата „приятелка“ през големите си начервени устни. Джес почувства в него да се надига тъмен гняв и ако не беше скочил от стола и изхвърчал навън, несъмнено щеше да я цапне.
	По-късно се опита да си обясни какво го беше ядосало толкова много. Причината отчасти беше в това, че една глупачка като Бренда си мислеше, че може да се присмива на Лесли. Боже, направо му се късаше сърцето от мъка, че именно Бренда му беше кръвна сестра, а Лесли в общи линии не му беше никаква. „Може би просто съм подхвърлено дете — мислеше си той. — Като онези от приказките. Преди много време, преди още да пресъхне потокът, аз съм пристигнал тук в кошница, намазана със смола. Баща ми ме е намерил и ме е донесъл тук, защото винаги е искал да има син, не само глупави дъщери. Истинските ми родители, братя и сестри живеят далече — оттатък Западна Вирджиния и дори Охайо. Някъде там аз имам семейство, чиито стаи са пълни само с книги, близки хора, които все още скърбят за детето, което им е било откраднато.“
	Но Джес имаше и друг повод да бъде гневен. Скоро беше Коледа, а нямаше никаква представа какво ще подари на Лесли. Не че тя щеше да очаква нещо скъпо. Просто на самия него му беше нужно да й даде нещо, както му беше нужно да яде, когато беше гладен.
	Мислеше си дали да не й направи книга с негови рисунки. Дори за целта открадна хартия и моливи от училището. Но нито една от рисунките не се получаваше и в крайна сметка той надраскваше недовършените скици, смачкваше ги на топка и ги хвърляше да изгорят в печката.
	В последната седмица преди празниците беше вече почти отчаян. Нямаше от кого да поиска нито помощ, нито съвет. Баща му му беше казал, че ще даде по долар за всеки от членовете на семейството, но дори и да направеше някакви икономии от семейните подаръци, пак нямаше да му останат достатъчно пари, за да купи на Лесли нещо, което си струваше. Освен това Мей Бел копнееше да получи кукла Барби и той вече беше обещал да обедини парите си с тези на Бренда и Ели, така че да им стигнат. После се оказа, че куклата е по-скъпа и се наложи да посегне на останалите си спестявания, за да съберат необходимата сума. По някаква причина тази година Мей Бел се нуждаеше от нещо специално, защото напоследък винаги беше унила. Джес и Лесли не можеха да я включват в техните занимания, но как да обясниш това на момиче като Мей Бел. Защо просто не си играеше понякога с Джойс Ан? Той не можеше да я забавлява през цялото време. И въпреки това… въпреки това тази Коледа тя трябваше да получи Барби.
	Тъй или иначе, пари нямаше и всичките му усилия да направи нещо за Лесли изглеждаха напразни. Лесли не беше като сестрите му. Тя нямаше да му се смее, каквото и да получеше. Но заради самия себе си Джес се чувстваше длъжен да й подари нещо, с което да се гордее.
	Ако имаше пари, обезателно щеше да й купи телевизор. От онези малки японски апарати, какъвто можеше да държи в стаята си, без да пречи с него на Джуди и Бил. Струваше му се нечестно, че семейството й се беше отказало да притежава телевизор, при положение че имаха толкова пари. Лесли, разбира се, нямаше да гледа телевизия като Бренда — с отворена уста и изхвръкнали очи като на риба часове наред. Но на всеки човек понякога му се приискваше да погледа малко. Ако можеше да й подари телевизор, децата в училище щяха да имат поне един повод по-малко, за да й се присмиват. Но той, разбира се, нямаше и най-малката възможност да й купи такъв. Беше глупаво от негова страна дори да си помисли такова нещо.
	Джес гледаше печално през прозореца на автобуса. Боже, наистина не беше особено умен. Учудващо беше, че момиче като Лесли изобщо му обръщаше някакво внимание. Но какво друго й оставаше в това загубено училище, където… Джес беше толкова погълнат от мрачните си мисли, че почти пропусна да види табелата, покрай която минаха. Но когато я зърна, нещо в главата му прищрака и той скочи на краката и си проби път покрай Лесли и Мей Бел.
	— Доскоро — промърмори той и тръгна по пътеката между седалките, прескачайки протегнатите крака на съучениците си.
	— Може ли да сляза тук, мисис Прентис?
	— Това не е спирка.
	— Имам да свърша една работа за майка ми — излъга той.
	— Само гледай да ми създадеш някакви проблеми. — Мисис Прентис протегна крак към спирачката.
	— Няма, госпожо. Благодаря ви.
	Джес скочи от автобуса, преди още да е спрял, и хукна назад към табелата.
	На нея пишеше:
#	КУЧЕНЦА. БЕЗПЛАТНО.
	Джес предложи на Лесли да се срещнат в своя непристъпен замък през следобеда преди Бъдни вечер. Останалите от семейството му бяха отишли в мола „Милсбърг Плаза“ за някои последни покупки, но той беше останал. Кученцето беше малко кафяво-черно създание с големи кафяви очи. Джес открадна една панделка от чекмеджето на Бренда и се забърза през полето и надолу по хълма с палето, което се въртеше в ръцете му. Преди да стигне коритото на потока, то бе успяло да близне лицето му и да се изпишка върху якето му, но Джес не можеше да му се ядоса. Той го мушна под мишницата си и се прехвърли с въжето на другия бряг, стараейки се да не го стиска прекалено силно. Можеше да мине през клисурата и така щеше да му е по-лесно, но все му се струваше, че влизането в Терабития трябваше да става по установения начин. Не можеше да нарушава правилата заради кутрето. Това можеше да донесе лош късмет и на двама им.
	В замъка върза панделката на кученцето и се смя от сърце, докато го гледаше как се опитва да се освободи от нея и дъвче краищата й. То беше умно и жизнено малко създание — подарък, с който Джес можеше да се гордее.
	Радостта в очите на Лесли беше абсолютно искрена. Тя падна на колене на студената земя, вдигна кутрето и го притисна до лицето си.
	— Внимавай — предупреди я Джес. — То мята струи като воден пистолет.
	Лесли го отдалечи малко, за да го погледне.
	— Мъжко ли е, или женско?
	От време навреме, макар и рядко, и Джес можеше да я научи на нещо.
	— Момче е — отвърна той щастливо.
	Тогава ще го кръстим принц Териен и ще го направим пазител на Терабития. Тя остави кутрето на земята и се изправи.
	— Къде отиваш?
	— В боровата гора. Толкова съм щастлива!
	По-късно през същия следобед Лесли даде на Джес подаръка му. Кутия с двайсет и четири тубички водни бои, три четки и блок с дебела хартия за рисуване.
	— О, Лесли, благодаря ти. — Джес се опита да изрази благодарността си по някакъв по-изискан начин, но не можа. — Благодаря ти — повтори той.
	— Моят подарък не е толкова хубав колкото твоя — каза тя скромно, — но се надявам да ти хареса.
	Джес искаше да й каже колко горд и щастлив го е направила и че останалата част от Коледните празници вече не го интересуваше, защото днес се чувстваше толкова прекрасно, но не намери верните думи.
	— О, да, да — рече той, после застана на колене и започна да лае срещу принц Териен. Кутрето правеше бързи кръгове около него и джафкаше щастливо.
	Лесли се разсмя, което насърчи Джес. Той започна да имитира всичко, което палето правеше, докато накрая се строполи на земята с изплезен език. Лесли така се заливаше от смях, че й беше трудно даже да говори.
	— Ти… ти си луд! Как ще го научим да бъде доблестен пазител. Ти го превръщаш в клоун.
	— Р-р-р… — ръмжеше принц Териен, кокорейки очи към небето. Джес и Лесли отмаляха от смях.
	— Може би — каза Лесли накрая — да го направим по-скоро дворцов шут.
	— Ами името му.
	— О, ще му го запазим. Дори и един принц — добави тя с най-терабитския си глас — може да бъде глупак.
	Светлината на този следобед остана в сърцето на Джес през цялата нощ. Дори писъците на сестрите му при отварянето на подаръците сутринта не можаха да го подразнят. Той помогна на Мей Бел да разопакова скромните си малки подаръчета и дори пя „Дядо Коледа идва в града“ с нея и Джойс Ан. След това Джойс Ан се разплака, защото нямаха камина и Дядо Коледа нямаше да може да влезе в дома им. На Джес му стана мъчно за нея, задето я бяха завели в празничния мол и сега бедното дете се надяваше някакъв старец в червен костюм да сбъдне всичките му мечти. Макар и на шест, Мей Бел беше вече твърде разумна. Тя не искаше нищо друго, освен онова глупаво Барби. Радваше се, че не беше му се досвидяло да отдели необходимите пари. А Джойс Ан нямаше да му се разсърди за това, че щеше да й подари само една фиба за коса. Тя щеше да обвини за това Дядо Коледа, а не него.
	Джес обгърна несръчно раменцата на Джойс Ан.
	— Хайде, Джойс Ан. Не плачи. Дядо Коледа знае пътя. Той не се нуждае от комин, нали, Мей Бел? — Мей Бел го гледаше с големите си сериозни очи. Джес й намигна многозначително над главата на Джойс Ан и изражението й се смекчи.
	— Да, Джойс Ан — поде Мей Бел. — Дядо Коледа знае пътя. Той знае всичко. — Тя сбърчи дясната си буза в напразен опит да отвърне на намигването му. Беше добро дете и той наистина я обичаше.
	На другата сутрин й помогна да облече и съблече Барбито си поне трийсет пъти. Нахлузването на тънката рокля през главата и ръцете на куклата и закопчаването на миниатюрните закопчалки беше непосилно за непохватните пръстчета на шестгодишната му сестра.
	Самият Джес получи комплект със състезателни коли, с които се опита да си играе, за да зарадва баща си. Не беше от онези големите, които рекламираха по телевизията, но количките бяха електрически и той знаеше, че баща му е похарчил повече пари за тях, отколкото беше редно. Но глупавите машинки непрекъснато изхвърчаха на завоите, докато накрая и баща му започна да ги ругае. На Джес му стана мъчно. Толкова му се искаше баща му да е горд с подаръка си така, както той беше горд със своето кутре.
	— Наистина са чудесни — повтаряше той. — Просто още не съм се научил да ги управлявам. — Лицето му беше зачервено и той непрекъснато отмяташе косата от очите си, докато седеше над пластмасовата писта под формата на цифрата осем.
	— Евтин боклук — каза баща му и замахна с крак в опасна близост до пистата. — Човек не може да получи нищо свястно срещу парите си в наши дни.
	Джойс Ан лежеше на леглото си и пищеше, защото беше издърпала шнурчето от говорещата си кукла и тя вече не говореше. Бренда се цупеше, защото Ели беше получила за Коледа копринен чорапогащник, а тя само къси чорапи. Ели не помагаше нещата да се успокоят, перчейки се с новия си чорапогащник и помагайки важно на майка си при слагането на шунката и картофите за вечеря. Боже, понякога Ели беше не по-малко досадна от самата Уанда Кей Мур.
	— Джеси Оливър Арънс джуниър, ако спреш да си играеш с тези глупави колички и отидеш да издоиш кравата, ще ти бъда изключително благодарна. Мис Беси няма празник, дори ти да имаш такъв.
	Джес скочи на крака, доволен, че има някакво извинение да зареже пистата с количките, които не можеше да накара да вървят така, че баща му да бъде доволен. Майка му като че ли не забеляза бързината, с която откликна на думите й, и продължи да нарежда с жалостив глас:
	— Не знам какво щях да правя без Ели. Нея единствена от всички вас я е грижа дали съм жива, или умряла.
	Ели се усмихна като пластмасов ангел първо на Джес, а после на Бренда, която й хвърли злобен поглед.
	Лесли, изглежда, беше наблюдавала дома му, защото веднага щом Джес излезе на двора, тя изхвърча от старата къща на Пъркинс, придружена от кутрето, което едва не я препъна, докато описваше кръгове около нея.
	Срещнаха се при сайванта на мис Беси.
	— Мислех си вече, че никога няма да излезеш тази сутрин.
	— Ами нали разбираш, коледни задължения.
	Принц Териен започна да хапе копитата на мис Беси и тя затъпка неспокойно. Лесли го взе на ръце, така че Джес да може да издои кравата. Кутрето се извиваше и я ближеше толкова напористо, че й беше почти невъзможно да говори. Лесли се усмихна щастливо.
	— Глупаво куче — каза тя гордо.
	— Да — съгласи се Джес и отново почувства, че е Коледа.


>	Седем
>	Златната стая

	Мистър Бърк се зае с ремонта на старата къща на Пъркинсови. След Коледа мисис Бърк беше точно по средата на книгата, която пишеше, и не беше в състояние да му помага, поради което се наложи Лесли да се заеме с издирването и донасянето на нужните инструменти. Въпреки всичките си знания в областта на политиката и музиката мистър Бърк беше доста разсеян. Той оставяше чука, за да вземе справочника „Направи си сам“, след което чукът загадъчно изчезваше от полезрението му. Лесли беше добра в намирането на разни неща и освен това той обичаше компанията й. Затова след училище и през уикендите искаше дъщеря му да е край него. Лесли обясни всичко това на Джес.
	Джес се опита да ходи сам в Терабития, но не се чувстваше особено добре. Нещата не се получаваха без магията на Лесли. Той се страхуваше, че може да разруши всичко в опитите си да вдъхне живот на техния фантастичен свят, тъй като му беше ясно, че не владее магията. У дома или майка му го хващаше да й помага нещо, или Мей Бел го караше да си играят с нейното Барби. Поне хиляда пъти вече беше съжалил, че помогна да й купят проклетата кукла. Щом легнеше на пода да рисува, Мей Бел веднага дотичваше при него и го молеше да я събличат и обличат. С Джойс Ан нещата стояха още по-зле. Тя изпитваше някакво сатанинско удоволствие да сяда направо на задника му, докато лежеше по корем и работеше. Ако й кажеше да се разкара, тя пъхваше показалеца си в ъгълчето на устата си и започваше да пищи. При което, разбира се, дотичваше майка му.
	— Джеси Оуенс! Остави бебето на мира. Какво си се излегнал там на пода, а не вземеш да свършиш нещо полезно? Не ти ли казах, че не мога да сготвя вечеря, ако не нацепиш дърва за печката?
	Понякога той се промъкваше към старата къща на Пъркинсови и намираше принц Териен да скимти на верандата, където мистър Бърк понякога го заточваше. И човек не можеше да го вини за това. Никой не беше в състояние да свърши каквото и да е било, докато натрапчивото куче хапеше ръката му или скачаше във въздуха в опит да близне лицето му. В такива случаи Джес повеждаше кутрето на разходка из полето. Ако денят беше хубав, мис Беси мучеше неспокойно оттатък оградата. Тя като че ли не можеше да свикне с лая и джафкането. А може би никой не се чувстваше уютно в края на зимата. Нито животните, нито хората изглеждаха щастливи.
	С изключение на Лесли. Тя се беше отдала изцяло на ремонта на старата разнебитена къща и й беше приятно да помага на баща си. През половината от времето обаче двамата, вместо да работят, се смееха и шегуваха един с друг. Лесли просто се учеше да „разбира“ баща си, обясняваше после тя с грейнало лице. На Джес никога не му беше идвало наум, че родителите са хора, които трябва да бъдат разбирани. Със същия успех на някой можеше да му хрумне, че сейфът на Първа национална банка в Милсбърг е сложен там в очакване някой да го разбие. Родителите си бяха просто родители и на никой не му влизаше в работа да се опитва да ги проумее. Имаше нещо странно в желанието на един голям човек да бъде приятел със собственото си дете. Той трябваше да си има приятели на своите години, както и дъщеря му.
	Чувствата на Джес към бащата на Лесли бяха като афта в устата. Ти я хапеш, а тя става още по-голяма и по-болезнена. Опитваш се да не я закачаш, но после, разбира се, забравяш за нея и отново започваш да дъвчеш проклетото нещо. Боже, колко го дразнеше този човек. Вгорчаваше дори времето, когато беше насаме с Лесли. Те седяха и си бъбреха в междучасията както едно време и сетне изведнъж, без никакво предупреждение, тя изтърсваше: „А пък Бил смята…“. И хоп, зъбите ти отново се забиват в старата рана.
	Най-накрая тя забеляза. Това се случи чак през февруари, което беше доста дълго време за едно толкова умно момиче като Лесли.
	— Защо не харесваш Бил? — попита тя.
	— Кой е казал, че не го харесвам?
	— Джес Арънс, за толкова глупава ли ме имаш?
	„Доста глупава“, помисли си той, но вместо това каза:
	— Какво те кара да смяташ, че не го харесвам?
	— Е, добре, ти престана да идваш вкъщи. В началото си помислих, че аз съм направила нещо. Но не е това. Ти все още разговаряш с мен. Много пъти те виждах да си играеш с принц Териен на полето, но нито веднъж не се приближи до вратата.
	— Ти си винаги заета — отвърна той и в същия момент се почувства неловко, когато си даде сметка, че звучи като Бренда.
	— Е, ти пък би могъл да ми помогнеш с нещо.
	Джес осъзна, че е бил разкрит и в ума му се мярна образът на лампи, които се включват една подир друга след края на електрическа буря. Кой сега беше глупавият?
	И въпреки това продължи да се чувства неудобно в компанията на бащата на Лесли. Част от проблема беше, че не знаеше как да се обръща към него. „Хей“ — казваше той и Лесли, и баща й се обръщаха към него едновременно. „Ъ-ъ, мистър Бърк?“, смотолевяше Джес в допълнение.
	— Бих искал да ме наричаш Бил, Джес.
	— Да.
	Той се боричка с името през следващите няколко дни, но малко по малко свикна с него. Помогна му и откритието, че колкото и да беше умен и начетен, все пак имаше неща, които Бил не знаеше. Джес установи, че може да му бъде полезен и че не е някакъв досадник, който трябва да бъде търпян и гонен на верандата като принц Териен.
	— Удивително — казваше Бил. — Откъде си научил всички тези неща, Джес?
	Джес обаче не можеше да даде смислен отговор и обикновено свиваше рамене, оставяйки Бил и Лесли да го хвалят, въпреки че самата работа беше достатъчна награда за него.
	Най-напред откъртиха дъските, които покриваха старинната камина, откривайки червеникавите тухли. Приличаха на златотърсачи, натъкнали се на златна жила. След това отлепиха старите тапети във всекидневната — цели пет ярки пласта. Понякога, докато кърпеха наранените стени и боядисваха, те слушаха песните и албумите на Бил или го учеха на песните, които им беше пяла мис Едмъндс. Случваше се и Бил да ги учи на песни, които пък той знаеше. Понякога просто разговаряха и тогава Джес слушаше в няма почуда, докато Бил разказваше за разни неща, които се случват в света. „Ако мама можеше да го чуе — мислеше си той, — щеше да разбере колко е умен и че не е никакво хипи.“ Всички в семейство Бърк бяха умни. Може би не ги биваше особено в поправянето и отглеждането на разни неща, но пък умееха други работи, които не бяха по силите на хората, които Джес познаваше. Един ден например, докато работеха, Джуди слезе при тях и започна да им чете на глас, главно стихове, някои от които на италиански. Джес, разбира се, не разбра нищо, но се потопи в дълбоката мелодичност на думите, дивейки се на блясъка и ума на забележителните си познати.
	Боядисаха всекидневната в злато. Лесли и Джес предпочитаха синия цвят, но Бил държеше на златото, което се оказа толкова възхитително, че и двамата се зарадваха, че са отстъпили. Слънчевите лъчи щяха да се спускат косо в късния следобед, докато стаята започнеше да се къпе в светлина.
	Най-накрая Бил нае машина от „Милсбърг Плаза“, с която свалиха черната боя от дъбовите дъски на пода и ги почистиха.
	— Никакви черги — отсече Бил.
	— Правилно — съгласи се Джуди. — Това би било все едно да закриеш Мона Лиза с воал.
	Когато Бил и децата остъргаха с бръснарски ножчета последните пръски боя от прозорците и измиха стъклата, повикаха Джуди от кабинета й на горния етаж да дойде и да види. Четиримата седнаха на пода и се любуваха дълго. Бяха постигнали невероятен успех.
	Лесли въздъхна дълбоко и щастливо.
	— Обичам тази стая — каза тя. — Не чувствате ли златната магия, която витае в нея. Тя е достойна да бъде в… — Джес вдигна глава обзет от внезапна тревога — в дворец. — Облекчение. В такова състояние човек можеше да издаде и най-голямата си тайна. Но Лесли не го направи, дори пред Бил и Джуди, а той знаеше как тя гледа на родителите си. Навярно беше забелязала безпокойството му, защото му намигна над главите на Бил и Джуди, както понякога той намигаше на Мей Бел над главата на Джойс Ан. Терабития си оставаше само за тях двамата.
	Следващия следобед те свирнаха на принц Териен и потеглиха към Терабития. Беше минало повече от месец, откакто за последен път бяха ходили там заедно и когато наближиха коритото на потока, забавиха ход. Джес не беше сигурен, че все още помни как да се държи като крал.
	— Нямаше ни много години — прошепна Лесли. — Какво според теб е станало с царството ни по време на нашето отсъствие?
	— А къде сме били ние?
	— Покорявахме племена от враждебни диваци по северните граници — отговори тя. — Но всякакви пътища към страната ни бяха отрязани и затова месеци наред нямахме никакви новини от нашата обичана родина. — Ето така говореше една истинска царица и на Джес страшно му се искаше да може като нея.
	— Мислиш ли, че се е случило нещо лошо?
	— Смелост, царю. Защото може наистина да е така.
	Прехвърлиха се с въжето през коритото на потока. На другия бряг Лесли взе от земята две пръчки.
	— Мечът ви, сир — прошепна тя.
	Джес кимна. Те се приведоха и се запромъкваха към непристъпния замък като полицейски детективи от телевизията.
	— Хей, царице! Внимавай! Зад теб!
	Лесли се обърна и започна да се сражава с въображаем противник. Сетне заприиждаха още врагове и виковете на битката огласиха Терабития. Пазителят на царството описваше щастливи детински кръгове около тях, защото беше твърде млад, за да проумее опасността, която ги обграждаше.
	— Свириха отстъпление! — извика храбрата царица.
	— Да ги отблъснем окончателно, така че да не се връщат повече да ограбват народа ни.
	— Назад! Вървете си! — Отблъснаха врага си чак до речното корито, потейки се под зимните си якета.
	— Най-накрая. Терабития отново е свободна.
	Царят седна на един дънер и избърса челото си, но царицата не го остави да почива дълго.
	— Сир, трябва да отидем в боровата гора и да благодарим за нашата победа.
	Джес я последва към тяхната борова обител, където се спряха смълчани под мъждивата светлина.
	— На кого трябва да благодарим? — прошепна той.
	Отговорът трепна на лицето й.
	— О, боже — поде Лесли, която беше повече на ти с магията, отколкото с религията. — О, духове на гората!
	— Вашата десница ни даде победата — продължи Джес. Не можеше да си спомни къде беше чувал тези думи, но му се сториха подходящи. Лесли го погледна одобрително.
	И подхвана започнатото:
	— А сега закриляйте Терабития, народа й и нейните владетели.
	— Р-р-р — включи се четирикракият принц.
	Джес се опита да не се усмихне.
	— А също и това малко кутре.
	— А също и принц Териен, нейния пазител и шут.
	— Амин.
	Те успяха някак да сдържат усмивките си, докато напуснаха свещеното място.
	Няколко дни след сблъсъка с враговете на Терабития те имаха друг инцидент от по-различно естество в училище. Лесли излезе през голямото междучасие, за да каже на Джес, че на влизане в момичешката тоалетна е чула някой да плаче в едно от отделенията.
	— Знам, че звучи налудничаво — добави тя. — Но съдейки по краката, които видях през пролуката под вратата, съм сигурна, че това беше Джанис Ейвъри.
	— Шегуваш се. — Картината как Джанис Ейвъри плаче на тоалетната седалка беше твърде невъобразима за Джес.
	— Е, тя е единствената в училище, която е задраскала името Уилард Хюс върху маратонките си. Освен това димът там е толкова гъст, че човек се нуждае от газова маска.
	— Сигурна ли си, че плачеше?
	— Джес Арънс, аз мога да преценя кога един човек плаче или не.
	Боже, какво му ставаше? Джанис Ейвъри му беше причинила толкова много главоболия, а сега сякаш се чувстваше отговорен за нея — също както семейство Бърк гледаше на горските вълци и китовете самоубийци.
	— Тя не плака дори когато децата й се подиграваха за Уилард след случая с бележката.
	— Да, знам.
	Джес я погледна.
	— Добре — каза той. — Какво трябва да направим?
	— Да правим? — попита тя. — Какво искаш да кажеш?
	Как можеше да й обясни?
	— Лесли, ако тя беше див хищник, щяхме да бъдем длъжни да се опитаме да й помогнем.
	Лесли го погледна озадачено.
	— Е, добре, ти винаги си ми казвала, че не трябва да бъда безразличен — оправда се Джес.
	— Но тук става дума за Джанис Ейвъри!
	— Щом плаче, значи положението е много сериозно.
	— Добре, какво предлагаш да направим?
	Джес се изчерви.
	— Аз не мога да вляза в момичешката тоалетна.
	— О, разбирам. Искаш да ме изпратиш направо в пастта на акулата. Не, благодаря ти, Джес Арънс.
	— Лесли, кълна се… щях да вляза там, ако можех. — И Джес наистина вярваше, че би го направил. — Ти не се страхуваш от нея, нали, Лесли? — Той не искаше да я предизвиква, но просто не можеше да допусне, че Лесли се страхува от някого.
	Тя го стрелна с очи и отметна глава назад, както само тя умееше.
	— Добре, влизам. Но искам да знаеш, Джес Арънс, че това е най-глупавата идея, която някога е идвала в главата ти.
	Джес запристъпва неловко след нея и се скри в най-близката ниша на път към момичешката тоалетна. Трябваше поне да е наблизо, когато Джанис я изриташе навън.
	Настъпи една тиха минута, след като Лесли затвори вратата зад себе си. После чу Лесли да казва нещо на Джанис. Последва серия от ругатни, които бяха твърде гръмки, за да бъдат заглушени от затворената врата. След това се чуха ридания, не на Лесли, слава богу, и още думи, докато накрая прозвуча звънецът.
	Не можеше да остане тук и да го хванат, че зяпа момичешката тоалетна, но как можеше да си тръгне? Потокът от деца в сградата реши проблема. Той се остави да бъде увлечен от него към стълбището на сутерена. В главата му все още отекваха дочутите ругатни и ридания.
	Щом седна на чина си в стаята на пети клас, Джес прикова очи във вратата. Донякъде очакваше да види Лесли сплескана като герой от анимационен филм. Но вместо това тя влезе усмихната без синьо под очите. Насочи се с валсова стъпка към мисис Майърс и й прошепна извинението си, че е закъсняла, при което мисис Майърс я удостои с характерната си широка усмивка, която беше станала нещо като „Лесли Бърк специал“.
	Как можеше да предположи какво се е случило? Ако се опиташе да й изпрати бележка, имаше опасност другите да я прочетат. Лесли седеше отпред, далече от кошчето за боклук и мястото за острене на моливи, така че не можеше да се престори, че отива някъде другаде и пътьом да я попита какво става. Нито пък тя имаше някакво намерение да се приближи към него. Това беше сигурно. Лесли седеше изправена на чина си и изглеждаше изключително доволна от себе си като мотоциклетист, който току-що е прескочил четиринайсет камиона.
	Тя продължи да гледа самодоволно и в автобуса, където Джанис Ейвъри й се усмихна накриво на път към задната седалка и Лесли хвърли многозначителен поглед на Джес, сякаш искаше да каже „Видя ли!“. Той вече изгаряше от нетърпение да разбере какво се е случило. Но тя отложи обяснението, дори след като слязоха от автобуса, кимвайки с глава към Мей Бел, което вероятно означаваше, че не могат да говорят за това пред едно дете.
	Най-накрая, когато вече бяха обгърнати от сигурния мрак на своята крепост, Лесли му разказа какво е станало:
	— Знаеш ли защо плачеше тя?
	— Откъде мога да знам. Боже, Лесли, ще ми кажеш ли най-накрая? Какво, по дяволите, стана там?
	— Джанис Ейвъри е много нещастно момиче? Разбираш ли това?
	— Защо плачеше, за бога?
	— Ситуацията е много сложна. Сега чак разбирам защо на Джанис й е толкова трудно да общува с хората.
	— Ще ми кажеш ли най-после какво се случи, преди да получа херния?
	— Знаеше ли, че баща й я бие?
	— На много деца бащите им ги бият. Е, какво стана?
	— Не, не говоря за някакъв обикновен пердах, а за истински побой, за какъвто хората ги хвърлят в затвора в Арлингтън. — Тя поклати глава. — Направо не можеш да си представиш…
	— Затова ли плачеше тя? Само защото баща й я е биел?
	— О, не. Той я бие непрекъснато и тя не би плакала за това в училище.
	— Тогава защо плачеше?
	— Ами… — На Лесли действително й доставяше удоволствие да протака нещата безкрайно. — Ами днес толкова много й домъчняло за онова, което баща й правел с нея, че разказала всичко на така наречените си приятелки Уилма и Боби Сю.
	— И?
	— И тези двете… тези двете… — Лесли потърси дума, която да е достатъчно обидна за приятелките на Джанис Ейвъри, но не намери такава. — Тези двете момичета са раздрънкали всичко на целия седми клас.
	На Джес му стана ужасно мъчно за Джанис Ейвъри.
	— Даже и учителката знае за това.
	— Боже! — Думата се откърти от гърдите му като въздишка. В „Ларк Крийк“ имаше едно правило по-важно от всякакви директорски разпореждания и то гласеше никога да не смесваш домашните си проблеми с училищния живот. Ако родителите бяха бедни, необразовани, посредствени или дори смятаха, че не е редно да имаш телевизор, децата им бяха длъжни да ги бранят. Още утре всяко дете и учителка в основното училище „Ларк Крийк“ щеше да говори, подсмихвайки се, за бащата на Джанис Ейвъри. Нямаше значение дали техните бащи бяха въдворени в психиатрична клиника, или във федерален затвор, те не бяха ги предали, а Джанис го беше направила.
	— И знаеш ли какво още?
	— Какво?
	— Аз казах на Джанис, че у дома нямаме телевизор и как всички ми се смяха за това. Казах й, че знам какво е всички да те мислят за особена…
	— И тя какво каза?
	— Повярва ми. И дори ми поиска съвет, сякаш съм една от ония консултантки по вестниците, които решават проблемите на хората.
	— Наистина ли?
	— Казах й да се престори, че няма никаква представа какво са дрънкали Уилма и Боби Сю или че не знае откъде им е хрумнала такава налудничава история и всичко ще се забрави до една седмица. — Изведнъж Лесли се наведе разтревожена напред. — Мислиш ли, че това е добър съвет?
	— Боже, откъде мога да знам? Тя почувства ли се по-добре?
	— Така мисля. Стори ми се поободрена.
	— Значи съветът ти е бил страхотен.
	Лесли се облегна назад щастлива и вече спокойна.
	— Знаеш ли какво, Джес?
	— Какво?
	— Благодарение на теб, мисля, че сега имам един приятел и половина в Ларк Крийк.
	Домъчня му, че Лесли толкова много държеше да има приятели. Кога най-сетне щеше да разбере, че никой от тях не си струваше усилието?
	— О, ти имаш дори повече приятели.
	— Не. Един и половина. Страшилището Майърс не се брои.
	Тук, в тяхното скривалище, чувствата бълбукаха в него като тенджера на печката. Беше му жал, че Лесли е толкова самотна, но в същото време беше щастлив. Да бъде цял приятел на Лесли, беше нещо, което го изпълваше едновременно с удовлетворение и гордост.
	Тази нощ, когато понечи да си легне в леглото, без да пали лампата, за да не събуди момичетата, неочаквано го сепна пискливият глас на Мей Бел.
	— Джес!
	— А ти защо още не спиш?
	— Джес, знам къде ти и Лесли ходите да се криете.
	— Какво искаш да кажеш?
	— Аз ви проследих.
	Джес се озова с един скок до леглото й.
	— Не е трябвало да го правиш!
	— Защо? — попита дръзко тя.
	Той я сграбчи за раменете и я накара да го погледне в очите. Тя премигна в смътната светлина като уплашено пиле.
	— Чуй ме, Мей Бел Арънс — прошепна той гневно, — ако те хвана отново да ме следиш, се прости с живота си.
	— Добре, добре. — Тя се мушна в леглото. — Боже, колко си лош. Трябва да те обадя на мама.
	— Виж, Мей Бел, не можеш да направиш това. В никакъв случай не трябва да казваш на мама къде ходим с Лесли.
	В отговор се чу тихо подсмърчане.
	Джеси отново я хвана за раменете. Чувстваше се отчаян.
	— Говоря сериозно, Мей Бел. Само посмей да кажеш нещо на някого! — Той я пусна. — И не искам да чувам повече, че си ме следила или че ще кажеш на мама, ясно ли е?
	— И защо не?
	— Защото ако го направиш, ще кажа на Били Джийн Едуардс, че още си подмокряш леглото.
	— Няма да го направиш!
	— По-добре не ме предизвиквай.
	Накара я да се закълне в Библията, че няма да каже никому нищо и че няма повече да го следи, но въпреки това още дълго лежа буден в леглото. Как можеше да довери всичко, което имаше значение за него, на една шестгодишна пикла? Понякога му се струваше, че животът му е крехък като глухарче. Едно леко духване от коя да е посока и всичко се разхвърчаваше.


>	Осем
>	Великден

	Макар да беше почти Великден, малко бяха нощите, през които беше достатъчно топло, за да пускат мис Беси извън обора. Освен това често валеше, а през март се изляха истински порои. За първи път от много години речното корито се напълни и това не беше някаква жалка струйка, а истинска река, която шумеше и дори изглеждаше малко страшно, когато човек се залюлееше над нея с въжето. Джес пъхаше принц Териен под якето си, но кутрето растеше толкова бързо, че можеше да се изхлузи над ципа, да падне във водата и да се удави.
	Ели и Бренда вече се препираха какво ще облекат за църквата. Тъй като мама се беше скарала със свещеника преди три години, Великден беше единственият повод семейство Арънс да отиде на църква и затова приготовленията бяха големи. Мама вечно се оплакваше от безпаричие, но не жалеше пари и усилия да натъкми семейството си по такъв начин, че да не се чувства неудобно. Но ден преди планираното отиване в „Милсбърг Плаза“ за нови дрехи, татко си дойде по-рано от Вашингтон. Бяха го уволнили. Тази година нямаше да има нови дрехи.
	Ели и Бренда нададоха вой като пожарни сирени.
	— Не можете да ме накарате да ходя на църква — каза Бренда. — Нямам какво да облека и вие го знаете!
	— Това е защото си дебела — промърмори Мей Бел.
	— Чу ли я какво ми каза, мамо? Ще убия това хлапе!
	— Бренда, ще си затвориш ли устата? — тросна се майка й и сетне добави по-уморено: — Имаме много по-важни неща, за които да се тревожим, от дрехите за Великден.
	Татко шумно стана и си наля чаша черно кафе от кафеника, който беше сложен в дъното на печката.
	— Не можем ли да купим някои неща на кредит? — предложи кротко Ели.
	— Знаете ли какво правят някои хора? — намеси се Бренда. — Купуват разни неща на кредит, носят ги известно време и после ги връщат под предлог, че не им стават. И магазините не им правят никакви проблеми.
	Татко се обърна и почти извика:
	— Не съм чувал по-глупаво нещо през живота си. Не чу ли какво ти каза майка ти, момиче, затваряй си устата!
	Бренда замълча, но изпука колкото може по-силно с дъвката си, за да покаже, че не е готова да се предаде.
	Джес се зарадва на възможността да избяга в сайванта в приятната компания на мис Беси. Скоро се чу почукване.
	— Джес?
	— Лесли! Влизай, влизай.
	Тя надникна първо вътре и после седна на пода близо до столчето му.
	— Какво ново?
	— Ох, не питай. — Джес доеше ритмично, слушайки как млякото звънти в дъното на ведрото.
	— Толкова ли е лошо?
	— Татко го уволниха и Бренда и Ели са пощурели, защото нямат какво да облекат за Великден.
	— Боже, съжалявам. Искам да кажа за баща ти.
	Джес се усмихна.
	— Да, и аз не им съчувствам много на сестрите ми. Доколкото ги познавам, ще успеят да придумат някого да им даде новите си дрехи и пак ще се нагласят. Само да можеше да ги видиш какъв спектакъл правят тези момичета в църквата.
	— Не знаех, че ходите на църква.
	— Само на Великден. — Джес се съсредоточи над топлите бозки. — Предполагам, че това ти изглежда доста глупаво.
	Тя замълча за известно време, после каза:
	— Мислех си, че и аз бих искала да отида някой път.
	Той спря да дои.
	— Не те разбирам понякога, Лесли.
	— Ами аз никога не съм ходила на църква. Това ще бъде нещо ново за мен.
	Джес се върна към работата си.
	— Няма да ти хареса.
	— Защо?
	— Много е досадно.
	— Е, добре, бих искала да се убедя в това сама. Мислиш ли, че родителите ти ще се съгласят да дойда с вас?
	— Там не можеш да носиш панталони.
	— Аз имам и няколко рокли, Джес Арънс. — Никога ли нямаше да свършат чудесата около Лесли Бърк?
	— Хайде — рече той, — отвори си устата.
	— Защо?
	— Просто си отвори устата. — Този път тя се подчини и той изпрати струя топло мляко право в нея.
	— Джес Арънс! — Името прозвуча изопачено и млякото потече по брадичката й, докато говореше.
	— А сега повече не си отваряй устата. Така хабиш млякото.
	Лесли започна да се смее, сетне се задави и се закашля.
	— Ако можех и бейзболната топка да хвърлям толкова точно. Дай да опитаме пак.
	Лесли овладя смеха си, затвори очи и отвори тържествено уста.
	Но сега Джес се кикотеше и не можа да задържи ръката си неподвижно.
	— Ама че глупак! Улучи ме право в ухото.
	Лесли повдигна рамото си и започна да бърше ухото си с ръкава на блузата си. После се строполи на земята и отново избухна в смях.
	— Ще те помоля, като приключиш с доенето, да се прибереш вкъщи. — Баща му стоеше на вратата.
	— Аз май по-добре да тръгвам — каза Лесли тихо. Стана и тръгна към вратата. — Извинете ме. — Мистър Арънс отстъпи настрани, за да й направи път да мине. Джес почака баща му да каже още нещо, но той просто стоеше там, а после се обърна и излезе.


	Ели каза, че ще отиде на църква, ако майка й й позволи да облече прозрачната блуза, а Бренда постави условие да получи поне нова пола. Накрая всички се сдобиха с нещо ново, с изключение на Джес и баща му, но на тях и без това им беше все едно. Джес обаче реши, че може да извлече известна полза от този развой на събитията.
	— Щом няма да получа нищо ново, може ли Лесли да дойде с нас на църква?
	— Онова момиче? — Джес видя, че майка му търси някаква добра причина да каже „не“. — Но тя не се облича подходящо.
	— Мамо! — Гласът му прозвуча превзето, също като този на Ели. — Но Лесли си има рокли. Тя има даже стотици!
	Майка му оброни слабото си лице. Тя прехапа долната си устна така, както правеше понякога Джойс Ан, и заговори толкова тихо, че той едва я чуваше.
	— Не искам никой да си пъха носа в работите на семейството ми.
	На Джес му се прииска да я прегърне, както понякога постъпваше с Мей Бел, когато се нуждаеше от утеха.
	— Тя не си пъха носа в работите ни, мамо. Честно.
	Майка му въздъхна.
	— Добре, но само ако изглежда прилично…


	И Лесли изглеждаше повече от прилично. Косата й беше пригладена и носеше тъмносин плетен пуловер върху блуза на старомодни малки цветчета. Беше обута с червени три четвърти чорапи и лачени кафяви обувки, които Джес не беше виждал никога преди, тъй като Лесли носеше маратонки като всички останали деца в Ларк Крийк. Дори поведението й беше различно. Обичайното й остроумие беше смекчено и сега тя казваше „Да, госпожо“ и „Не, госпожо“ на майка му, сякаш съзнаваше нетърпимостта на семейство Арънс към всяка форма на непочтителност. Джес разбираше колко много се старае Лесли, защото тя обикновено не говореше по този начин.
	В сравнение с Лесли Бренда и Ели изглеждаха като два пауна с фалшиви опашки. Те и двете настояха да се возят в кабината на пикапа с родителите си, което беше малко трудно, като се имаха предвид размерите на Бренда. Джес, Лесли и малките момичета се качиха щастливо в ремаркето отзад и се настаниха на старите чували, които мистър Арънс беше постлал там.
	Не можеше да се каже, че грееше слънце, но това беше първият от много дни насам, в който не валеше и затова те запяха весело „О, господи, каква утрин“, „Прекрасни морави“ и „Изпей ми песен“, на които мис Едмъндс ги беше научила, и дори „Джингъл белс“ заради Джойс Ан. Вятърът понесе гласовете им надалече. Музиката сякаш звучеше тайнствено и Джес бе завладян от чувството, че притежава някаква магическа сила над хълмовете, които бягаха зад пикапа. Пътуването продължи кратко, особено за Джойс Ан, защото пристигането прекъсна първия куплет на „Дядо Коледа идва в града“, която беше любимата й песен след „Джингъл белс“. Джес я погъделичка, за да я разсмее отново, и когато четиримата се прехвърлиха над падащата преграда на каросерията, лицата им отново бяха щастливи и пламнали.
	Закъсняха малко, но това не разтревожи никак Ели и Бренда, защото по този начин се откриваше възможност да дефилират по цялата пътека в църквата чак до първата скамейка най-отпред, което щеше да привлече погледите на всички присъстващи и несъмнено щеше да извика у тях искра на завист. Боже, те бяха направо непоносими, мислеше си Джес. А майка му се страхуваше, че Лесли можела да ги постави в неловко положение. Джес се наведе и се запромъква към няколкото свободни места след нишката от жени, вървейки точно пред баща си.
	В църквата беше както винаги. Джес се беше научил да се изключва, както правеше понякога в училище. Седеше с изправен гръб също като останалите от паството, но умът му се рееше. Не мислеше за нещо конкретно, нито мечтаеше, но поне беше свободен.
	На няколко пъти осъзнаваше, че се изправя с другите на крака и се включва в гръмкото нестройно пеене около него. С периферията на съзнанието си чуваше, че Лесли също пее и се чудеше защо си прави труда.
	Свещеникът имаше един от онези малко подвеждащи гласове. Известно време боботеше приглушено и после изведнъж започваше да реве с цяло гърло. В такива случаи Джес подскачаше целият и сетне му трябваха няколко минути да се успокои. Поради това че не слушаше думите на песента, зачервеното потно лице на пастора изглеждаше странно и неуместно в приглушената светлина на храма. Донякъде му напомняше за Бренда в моментите, когато беснееше, че Джойс Ан й пипа червилото.
	Мина известно време, докато накарат Ели и Бренда да напуснат двора на църквата. Джес и Лесли тръгнаха напред, настаниха малките момичета в пикапа отзад, седнаха и зачакаха.
	— Боже, наистина се радвам, че дойдох.
	Джес се обърна към Лесли, не вярвайки на ушите си.
	— Беше по-интересно, отколкото на кино.
	— Шегуваш се.
	— Не, не се шегувам. — И тя наистина не се шегуваше, което беше видно от лицето й. — Цялата тази история около Исус е толкова интересна.
	— Какво имаш предвид?
	— Всички тези хора, които са искали смъртта му, без да им е направил нищо лошо. — Тя се поколеба за момент. — Това е наистина красива история… също като тази за Ейбрахам Линкълн, Сократ или Аслан*.
	[* Герой лъв от поредицата на К. С. Луис — „Хрониките на Нарния“. — Б.пр.]
	— Не е красива, а страшна — прекъсна я Мей Бел. — Да заковат пирони направо в ръката на някого, представяш ли си?
	— Мей Бел е права. — Джес надникна в най-дълбокото кътче на душата си. Именно защото сме окаяни грешници, Бог е направил така, че Исус да умре.
	— Вярваш ли, че това е истина?
	Джес беше потресен.
	— Така пише в Библията, Лесли.
	Тя го погледна така, сякаш беше готова да спори, но после, изглежда, се отказа.
	— Всичко това е странно, нали? — Лесли поклати глава. — Ти вярваш в тази история и си изпълнен с негодувание. — Аз не се чувствам длъжна да вярвам в нея и я намирам за красива. — Тя поклати отново глава. — Направо е откачено!
	Мей Бел гледаше Лесли с присвити очи, все едно беше някакво странно създание в зоологическата градина.
	— Трябва да вярваш в Библията, Лесли — посъветва я тя.
	— Защо? — попита Лесли искрено, без да се опитва да оригиналничи.
	— Защото, ако не вярваш в нея — тук Мей Бел ококори широко очите си, — Бог ще те прокълне и ще отидеш в ада, когато умреш.
	— Къде е чула подобно нещо? — попита Лесли, обръщайки се към Джес, сякаш го обвиняваше, че е извършил някакво престъпление над сестра си. На Джес изведнъж му стана горещо и се почувства неловко от тона и думите й. Сведе поглед към чувала, на който седеше, и започна да си играе с влакната по края му.
	— Нали така, Джес? — попита Мей Бел с писклив глас. — Бог изпраща в ада онези, които не вярват в Библията, нали?
	Джес отметна косата от очите си.
	— Предполагам, че да — смотолеви той.
	— Аз пък не вярвам в това — каза Лесли. — Дори не мисля, че си чел Библията.
	— Чел съм голяма част от нея — отвърна Джес, продължавайки да си играе с нишките на чувала. — Това е горе-долу единствената книга, която имаме у нас.
	Лесли се усмихна.
	— Добре — рече тя. — Но все пак не вярвам, че Бог обикаля насам-натам, за да изпраща хората в ада.
	Те се ухилиха един на друг, опитвайки се да не обръщат внимание на Мей Бел, която продължи да нарежда тревожно със слабото си гласче:
	— Но, Лесли, ами ако умреш? Какво ще се случи с теб, ако случайно умреш?


>	Девет
>	Тъмната магия

	В понеделник отново заваля сериозно. Сякаш природните стихии се бяха наговорили да провалят кратката им ваканция и да им отнемат глътката свобода. Лесли и Джес седяха с кръстосани крака на верандата на семейство Бърк, наблюдавайки как колелетата на един минаващ по шосето камион хвърлят настрани кални струи вода.
	— Това не са дори деветдесет километра в час — промърмори Джес.
	Точно в този момент някакъв боклук изхвърча през отворения прозорец на камиона. Лесли скочи на крака.
	— Ама че негодник! — изкрещя тя след вече изчезващите задни светлини.
	Джес също се изправи.
	— Какво искаш да направим?
	— Повече от всичко искам да отидем в Терабития — отвърна тя, гледайки печално леещия се дъжд.
	— По дяволите, да вървим тогава — рече той.
	— Добре — каза тя и лицето й изведнъж просветна. — Защо пък не?
	Лесли си обу обувките, сложи си дъждобран и се замисли дали да вземе и чадър.
	— Мислиш ли, че е възможно да се прехвърлим с въжето, държейки чадър?
	— Не, не мисля — отговори Джес, поклащайки глава.
	— Ако искаш да минем покрай вас, за да обуеш и облечеш нещо по-подходящо.
	Той сви рамене.
	— Всичките ми дрехи са омалели. Ще вървя така.
	— Ще ти донеса някое старо палто на Бил. — Тя понечи да тръгне по стълбите, но в този момент се появи Джуди.
	— Какво правите, деца?
	Това бяха същите думи, които би използвала и майката на Джес, но те бяха изречени някак странно. Очите на Джуди бяха замъглени, докато говореше, и гласът й звучеше така, сякаш идваше някъде отдалече.
	— Не искахме да те тревожим, Джуди.
	— Няма нищо. Точно сега съм нещо блокирала и мога и да си отдъхна малко. Обядвахте ли?
	— Не се притеснявай, Джуди. Можем да си приготвим нещо и сами.
	Очите на Джуди се проясниха леко.
	— Виждам, че сте обути.
	Лесли погледна краката си.
	— О, да — рече тя, сякаш току-що сама беше забелязала това. — Мислехме да се поразходим малко.
	— Пак ли вали?
	— Аха.
	— Някога обичах да се разхождам под дъжда. — Джуди се усмихна така, както Мей Бел се усмихваше понякога насън. — Е, щом не ви пречи…
	— Да, няма проблем.
	— Бил върна ли се вече?
	— Не. Но той предупреди, че ще се прибере късно, не се тревожи.
	— Добре — отвърна Джуди. — О! — извика изведнъж тя, отваряйки широко очи. — О! — В следващия момент майката на Лесли се втурна обратно към стаята си и малко по-късно се чу отново чаткането на пишещата машина.
	Лесли се усмихваше.
	— На нея току-що й дойде прозрение.
	Джес се замисли какво би било да има майка, чиито истории са в главата й, вместо да маршируват по цял ден на телевизионния екран. Той последва Лесли по коридора към килера, откъдето тя вече вадеше разни неща. Лесли му подаде бежов дъждобран и една кръгла черна вълнена шапка, която изглеждаше доста чудато.
	— Тук няма обувки. — Гласът й идваше от дълбочината на килера и беше приглушен от редицата от палта. — Какво ще кажеш за чифт шпикове?
	— Чифт какво?
	Лесли надникна между палтата.
	— Шпайкове. Искам да кажа шпайкове. — Тя му показа чифт спортни обувки с бутони, които изглеждаха най-малко 44-ти номер.
	— Не. Ще ги изгубя някъде в калта. Ще вървя бос.
	— Хей — каза тя, показвайки се цялата. — Аз също.
	Земята беше студена. Ледената кал изпращаше болезнени тръпки по краката им и затова те се затичаха, разплисквайки калните локви. Принц Териен бягаше напред, скачаше като риба от едно кафяво море в друго, после се обръщаше назад, за да види дали го следват, хапеше петите им и допълнително пръскаше и без това подгизналите им джинси.
	Когато стигнаха до брега на потока, се спряха. Гледката беше страховита. Също като във филма „Десетте божи заповеди“, когато водата се стовари върху направената от Мойсей суха пътека в морето, помитайки всички египтяни. Тясното сухо корито на потока сега беше триметрово широко море, което носеше клони, пънове и боклуци и ги завихряше в страховити водовъртежи също като египетските колесници. Ненаситните води се плискаха и блъскаха бреговете, които се опитваха да ги задържат.
	— О! — Гласът на Лесли беше изпълнен със страхопочитание.
	— Да. — Джес погледна нагоре към въжето. То беше все така навито около клона на дивото ябълково дърво. Почувства някакъв хлад в стомаха си. — Може би да се откажем да ходим днес?
	— Хайде, Джес. Можем да го направим. — Качулката на дъждобрана на Лесли беше паднала назад и косата беше залепнала върху челото й. Тя избърса бузите и очите си с ръка и размота въжето. Дръпна реверите на палтото си с лявата ръка, образувайки пред гърдите си нещо като малка ниша. — Хайде рече Лесли. — Пъхни тук принц Териен.
	— Аз ще се погрижа за него, Лесли.
	— С този твой дъждобран той ще се изхлузи и ще падне право в реката. — Тя нямаше търпение да продължат, затова Джес грабна подгизналото куче и го мушна под палтото на Лесли.
	— Трябва да го придържаш отдолу с лявата си ръка и да се залюлееш с дясната, нали знаеш това?
	— Знам, Джес. Знам. — Тя заотстъпва назад, за да се засили.
	— Дръж се здраво.
	— Боже мой, Джес, не е нужно да ми го казваш.
	Той си затвори устата. Искаше му се да си затвори и очите. Но все пак се застави да гледа как тя се засилва, затичва се към брега, скача, залюлява се и се приземява изящно на крака на отсрещния бряг.
	— Дръж! — извика тя.
	Джес протегна ръка, но следеше с поглед Лесли и принц Териен и не можа да улови въжето, което се залюля в широка дъга извън обсега му. Скочи леко и го хвана, опита се да изключи от ума си шума на реката, отстъпи няколко крачки назад и след това се втурна напред. Студените талази докоснаха за миг босите му крака, но после се извиси нагоре и падна несръчно по задник на другия бряг. Принц Териен незабавно се озова върху него, мокрите му лапи тъпчеха бежовия дъждобран, а грапавият му розов език ближеше мокрото лице на Джес.
	Очите на Лесли сияеха.
	— Ставай! — подкани го тя, едва сдържайки смеха си. — Ставай, царю на Терабития, защото нашето царство ни очаква.
	Царят на Терабития подсмръкна и избърса лице с опакото на ръката си.
	— Ще стана, ваше величество — отвърна Джес с достойнство, — когато разкарате това глупаво куче от корема ми.
	Те ходиха в Терабития във вторник и след това още веднъж в сряда. Продължи да вали с малки прекъсвания и в сряда реката стигна почти до ствола на дивата ябълка. Вече се налагаше да газят до глезените във вода, за да направят своя полет до Терабития. И Джес полагаше по-големи усилия да се приземи на другия бряг на крака вместо по задник. Да стоиш с мокри панталони в продължение на час не беше толкова забавно, дори в едно магическо царство.
	Колкото повече се издигаше реката, толкова повече Джес се страхуваше да се залюлее над нея. Лесли като че ли никога не се колебаеше и Джес не искаше да пада по-долу от нея. Но въпреки че успяваше да застави тялото да се прехвърли от другата страна, умът му сякаш оставаше вкопчен в ябълковото дърво по същия начин, както Джойс Ан се вкопчваше понякога в полите на мама.
	Докато седяха в замъка си в сряда, изведнъж се изля такъв порой, че водата си проби път през покрива над главите им под формата на ледени струи. Джес се опита да се сгуши по-навътре, но нямаше никакъв шанс да се скрие от ужасните нашественици.
	— Знаете ли какво си мисля, о, царю? — Лесли изхвърли съдържанието на една метална кутия за кафе и я сложи под пролуката, откъдето течеше най-силно.
	— Какво?
	— Струва ми се, че някакви зли създания са проклели нашето обичано царство.
	— Това е по-скоро работа на синоптиците по телевизията. — В сумрачната светлина на замъка Джес видя лицето на Лесли да застива в най-царствената маска на презрение. Това беше изражението, което тя обикновено пазеше за победените си врагове. Царицата на Терабития не искаше да се шегуват и той веднага се разкая за недостойното си поведение.
	— Да отидем в свещената гора и да попитаме духовете какво може да е това зло и как да се борим с него?
	— Да, царице — промърмори Джес и изпълзя навън през ниския вход на непристъпния замък.
	Под огромните борове дори пороят губеше силата си. Но тук трудно проникваше и светлината на деня, беше почти тъмно и звукът на дъжда, който се сипеше по боровите клони високо горе над главите им, изпълваше гората с някаква причудлива нестройна музика. Страхът тежеше в стомаха на Джес, сякаш усещаше там буца студено недопечено тесто.
	Лесли вдигна ръце и глава към тъмнозеления балдахин.
	— О, духове на гората — поде тя тържествено. — Ние идваме при вас в името на нашето обичано царство, което дори сега е в плен на зла магия. Дайте ни, моля ви, мъдрост да разкрием това зло и сила да го победим. — Тя смушка Джес с лакът.
	Той вдигна ръцете си.
	— Ъ-ъ… — Джес почувства отново острия лакът на Лесли. — Ъ… Да. Чуйте ме, моля ви, духове.
	Лесли изглеждаше удовлетворена. Или поне не го сръчка за трети път. Просто стоеше там, смълчана, сякаш слушаше почтително нечий глас, който й говореше. Джес потръпваше. Не знаеше дали е от студа или от мястото, но се зарадва, когато си тръгнаха от гората. Можеше да мисли единствено за суха дреха, за чаша горещо кафе и колко хубаво би било да се потъркаля някой друг час пред телевизора. Той очевидно не беше достоен да бъде цар на Терабития. Защото кой беше чувал за цар, който се страхува от високи дървета и няколко капки вода?
	Прелетя с въжето над реката твърде недоволен от себе си, за да е уплашен. По средата на полета погледна за миг надолу и се изплези към ревящите талази. „Мен не ме е страх от големия лош вълк! Тра-ла-ла, тра-ла-ла“, каза си той и сетне побърза да вдигне глава към дивото ябълково дърво.
	Докато вървеше нагоре по хълма през калта и полегналите треви, той стъпваше тежко с босите си крака, тананикайки си наум:
P>
	Ний сме войници,
	Ще вървим напред.
	Леви — десни, леви — десни,
	ще вървим напред!
P$
	— Искаш ли да се преоблечем и да погледаме малко телевизия у вас?
	Джес без малко не я прегърна.
	— Ще сваря кафе — отвърна той радостно.
	— Не си прави труда — каза тя усмихната и побягна към старата къща на Пъркинс с онзи красив лек бяг, на който не пречеха нито локвите, нито калта.


	Когато си легна в сряда вечерта, на Джес му се струваше, че най-накрая може да си отдъхне и че всичко ще бъде наред, но сетне се събуди посред нощ, осъзнавайки с ужас, че все още вали. Трябваше да предупреди Лесли, че днес нямаше да ходи в Терабития. В края на краищата тя беше направила същото, когато работеха с Бил по къщата и той не я беше разпитвал. Не че не смееше да каже на Лесли, че го е страх. По-скоро му беше неприятно, че изобщо го е страх. Като че ли му се губеше някакъв голям детайл от пъзелите на Мей Бел, в които винаги нещо липсваше: око, буза или челюст. О, по-добре беше да си роден без ръка, отколкото да се провираш през живота без капчица смелост. Почти не мигна до края на нощта. Лежеше и слушаше страховития дъжд, знаейки, че колкото и високо да се вдигнеше реката, Лесли пак щеше да иска да прелети на другия бряг.


>	Десет
>	Съвършеният ден

	Джес чу баща му да пали пикапа. Въпреки че беше съкратен, той всяка сутрин ставаше рано с надеждата да си намери някаква работа. Понякога се мотаеше по цял ден около бюрото по труда, а когато му провървеше, го наемаха да разтоварва мебели или да разчисти някакви боклуци.
	Понеже и без това беше буден, Джес реши да стане. Добре беше да издои и да нахрани мис Беси и да приключи с това. Облече набързо една тениска и работен комбинезон направо върху бельото, с което спеше.
	— Къде отиваш?
	— Спи, Мей Бел.
	— Не мога, дъждът ми пречи.
	— Добре, тогава ставай.
	— Защо си толкова лош с мен?
	— Млъквай, Мей Бел! Ще събудиш цялата къща с твоята голяма уста.
	На нейно място Джойс Ан щеше да се разпищи, но Мей Бел само се нацупи.
	— О, хайде стига — каза Джес. — Отивам просто да издоя мис Беси. После можем да погледаме анимационни филми, но само ако обещаеш, че няма да увеличаваш много звука.
	Мей Бел беше толкова слабичка, колкото Бренда дебела. Тя остана за момент така в средата на стаята по бельо — бледа настръхнала кожа, все още натежали от съня очи и светлокестенява коса, полепнала по главата й като гнездо на катерица на зимен клон. „Това трябва да е най-грозното дете на света“, помисли си той, гледайки я с искрена обич.
	Тя грабна джинсите си и ги запрати в лицето му.
	— Ще кажа на мама!
	Той й хвърли джинсите обратно.
	— Ще кажеш на мама какво?
	— Как стоиш там и ме зяпаш, докато още не съм облечена.
	„Боже, тя си мисли, че й се любувам.“
	— Да, добре — каза Джес и тръгна към вратата, преди да го е замерила с още нещо. — Красавица като теб, просто не можах да се въздържа.
	Той я чу да се кикоти, докато минаваше през кухнята.
	Оборът беше изпълнен с познатата миризма на мис Беси. Джес ласкаво й подвикна, сложи столчето си до нея и ведрото под петнистото й виме. Дъждът барабанеше по ламаринения покрив на обора, а млякото шуртеше във ведрото в насрещен ритъм. Само ако можеше да спре да вали. Той притисна челото си до топлия хълбок на мис Беси. Замисли се дали кравите изпитват някога страх. Беше виждал мис Беси да отстъпва неспокойно пред принц Териен, но това беше друго. Едно джавкащо кутре около копитата ти е непосредствена заплаха, но разликата между него и мис Беси беше, че когато принц Териен не беше наоколо, тя беше съвършено доволна, преживяйки сънливо сеното си. Тяхната свещена домашна крава не хвърляше тъжни погледи към старата къща на Пъркинс и не се безпокоеше за нищо. Тя просто си стоеше там и тревогата й бавно се отлагаше през всичките й стомаси.
	Джес се почеса по челото, погали мис Беси по хълбока и въздъхна. Ако намереха някой хубав вир в реката това лято, щеше да помоли Лесли да го научи да плува. „Ще сграбча страха си за раменете — каза си той — и така здраво ще го раздрусам, че ще му изкарам всичките ангели. Може дори да се науча да се гмуркам с акваланг.“ Джес потръпна. Може би не беше се родил много смел, но не беше казано, че трябва да умира страхливец. Хей, можеше пък да отиде в някой медицински колеж, където да му присадят малко храброст. „Не, докторе, сърцето ми е съвършено добре. По-скоро бих искал да ми трансплантирате малко кураж. Смятате ли, че ще се получи?“ Той се усмихна. Трябваше да разкаже за тази своя идея на Лесли. Това беше глупост, която тя щеше да оцени по достойнство. „В същото време… — Джес спря да дои, за да отстрани косата от очите си… — в същото време онова, което действително имам нужда да ми присадят, е нов мозък. Познавам Лесли. Знам, че ще й се прииска да ми откъсне главата или ще ме скъса от подигравки, ако й призная, че не искам да ходя на другия бряг, докато нивото на реката не спадне. Трябва просто да й кажа: «Лесли, днес не искам да ходя в Терабития». Просто така. Никакви обяснения: «Лесли, днес не искам да ходя в Терабития». «Защо?» — ще попита тя. «Ами, защото… Защото…»“
	— Вече три пъти те виках — каза Мей Бел, имитирайки настойчивия тон на Ели.
	— За какво си ме викала?
	— Някаква дама те търси на телефона. Трябваше да се облека, за да дойда да ти го кажа.
	Обикновено никой не го търсеше по телефона. Лесли му беше звъняла само веднъж и Бренда вдигна такъв шум, че Джес получил телефонно обаждане от _любимата_ си, че тя сметна за по-просто да идва на крака, когато й се приискаше да си поприказват.
	— Това трябва да е мис Едмъндс.
	И наистина беше мис Едмъндс.
	— Джес? — долетя гласът й по телефона. — Ужасно време, нали?
	— Да, госпожо. — Той се побоя да каже нещо повече, защото се страхуваше, че тя ще чуе треперенето на гласа му.
	— Мислех да прескоча до Вашингтон и да разгледам музея „Смитсониън“ и Националната галерия. Би ли искал да ми правиш компания?
	Той почувства по челото му да избива студена пот.
	— Джес?
	Той облиза устните си и отметна косата от очите си.
	— Там ли си още, Джес?
	— Да, госпожо. — Опита се да си поеме дълбоко въздух, за да може да продължи да говори.
	— Би ли искал да дойдеш с мен?
	„Боже!“
	— Да, госпожо.
	— Трябва ли да вземеш разрешение?
	— Да… Да, мис Едмъндс. — Беше успял някак си да усуче кабела на телефона около себе си. — Да… Само… само минутка. — Джес се освободи от кабела, остави тихо слушалката и тръгна на пръсти към стаята на родителите си. Гърбът на майка му очертаваше дълга издатина под памучното одеяло. Той я побутна леко по рамото. — Мамо? — каза Джес почти шепнешком. Искаше му се да получи разрешението й, ако може, без да я събуди напълно. Защото тя вероятно нямаше да му го даде, ако беше съвсем будна и тръгнеше да обмисля нещата.
	Майка му подскочи при звука, но после се отпусна отново. Беше все още унесена.
	— Една учителка иска да отида с нея във Вашингтон, за да разгледаме музея „Смитсониън“.
	— Във Вашингтон? — промърмори тя.
	— Да. Свързано е с нещо от училище. — Джес помилва майка си по рамото. — Няма да се бавя. Може ли?
	— Ъ-ъ…
	— Не се тревожи. Издоил съм кравата.
	— Ъ-ъ… — Тя дръпна одеялото до ушите си и се обърна по корем.
	Джес се запрокрадва тихо обратно към телефона.
	— Всичко е наред, мис Едмъндс. Мога да дойда с вас.
	— Страхотно! Ще мина да те взема след двайсет минути. Само ми кажи как се стига до вас.
	Веднага щом видя колата й да завива към тях, Джес излетя през кухненската врата, хукна под дъжда и я посрещна по средата на алеята. Когато майка му разбра повече подробности от Мей Бел, той вече отдавна беше на път за Вашингтон. Добре, че Мей Бел се беше зазяпала в телевизора. Не му се искаше да събужда майка му, преди да се е измъкнал. Боеше се да погледне назад, дори когато колата излезе на главния път, от страх да не види майка си да крещи подир него.
	Едва когато подминаха Милсбърг, му мина през ум, че можеше да попита мис Едмъндс дали могат да вземат и Лесли с тях. Когато се сети за това, не можа да сподави тайната радост, че е насаме с нея в тази малка уютна кола. Тя караше внимателно, с двете ръце върху горната част на волана, взирайки се напред. Гумите тихо бръмчаха, а чистачките се плъзгаха по предното стъкло във весел ритъм. Колата беше топла и изпълнена с уханието на мис Едмъндс. Джес седеше с ръце между коленете, а предпазният колан минаваше високо през гърдите му.
	— Този проклет дъжд — рече тя. — Направо ме влудява.
	— Да, госпожо — отвърна той щастливо.
	— Теб също, нали? — Тя му се усмихна бързо.
	На Джес му се зави свят от близостта помежду им. И в отговор само кимна.
	— Бил ли си някога в Националната галерия?
	— Не, госпожо. — Никога не беше ходил дори във Вашингтон, но се надяваше тя да не го попита за това.
	Тя му се усмихна отново.
	— Значи за първи път ще видиш художествена галерия?
	— Да, госпожо.
	— Страхотно! — каза тя. — Значи животът ми все пак е имал някакъв смисъл.
	Джес не я разбра, но не го беше и грижа. Знаеше, че тя е щастлива да бъде с него и това му беше достатъчно.
	Дори в дъжда можеше да различи забележителностите на града, които изненадващо много приличаха на фотографиите и картинките, които беше виждал в книгите — дома на Лий високо горе на хълма, моста, статуята на Ейбрахам Линкълн, загледан към града, Белия дом и паметника на Джордж Вашингтон и Капитолия в другия край. Лесли беше виждала всички тези неща хиляди пъти. Тя дори беше ходила на училище с момиче, чийто баща беше конгресмен. Замисли се дали по-късно да не каже на мис Едмъндс, че Лесли е лична приятелка на истински конгресмен. Мис Едмъндс винаги беше харесвала Лесли.
	Когато влязоха в галерията, в първия момент тя му заприлича на старата борова гора — огромните мраморни куполи, хладния плисък на фонтана и зелените багри, които бликаха отвсякъде. Две малки деца се бяха отделили от майките си и тичаха наоколо, пищейки. Джес едва се сдържа да не ги хване и да им каже как трябва да се държат на едно такова очевидно свято място.
	И сетне дойде ред на картините — зала след зала, етаж след етаж. Той се опиваше от цветовете, формите и размерите. А също от главата и парфюма на мис Едмъндс, която винаги беше до него. От време навреме тя се навеждаше близо до лицето му, за да му обясни нещо или да му зададе въпрос, а в това време лъскавите й черни коси падаха над раменете му. Мъжете зяпаха нея, вместо да гледат картините и Джес чувстваше, че му завиждат, че именно той е нейният кавалер.
	Обядваха късно в един ресторант. Когато мис Едмъндс предложи да хапнат, той осъзна с ужас, че ще му трябват пари и не знаеше как да й каже, че не е взел такива — не че имаше откъде да вземе. Но преди да успее да измисли нещо, тя каза:
	— И никакви спорове кой ще плаща! Аз съм либерална жена, Джес Арънс. И когато каня мъж на разходка, аз плащам.
	Той безуспешно се опита да намери начин как да възрази, без да поеме плащането и в крайна сметка се сдоби с обяд за три долара, което беше много повече, отколкото му се искаше тя да изхарчи за него. Утре щеше да обсъди с Лесли как да реши този деликатен въпрос.
	После притичаха под дъжда до музея „Смитсониън“, за да разгледат динозаврите и индианците. Имаше един миниатюрен макет, представящ индианци в бизонски кожи, гонещи стадо подплашени бизони към пропаст. Долу пък ги чакаха други индианци, готови да ги доубият и одерат. Беше нещо като триизмерна страховита версия на някоя от неговите рисунки. Джес потръпна, усещайки странна връзка с тази ужасяваща сцена.
	— Забележително, нали? — каза мис Едмъндс и косата й докосна бузата му, когато се наведе да разгледа експоната.
	Джес докосна лицето си.
	— Да, госпожо. — А на себе си каза: „Не мисля, че ми харесва“, въпреки че с усилие се откъсна от макета.
	Когато излязоха от сградата, навън беше прекрасен пролетен ден. Джес премигна, заслепен от сиянието на слънцето и проблясването на милионите капки по клоните на дърветата.
	— О! — възкликна мис Едмъндс. — Истинско чудо! Виж само слънцето! Тъкмо бях започнала да си мисля, че е отишло в някоя пещера и се е зарекло никога повече да не се върне, като в онова японско предание.
	Джес се почувства по-добре. През целия път до къщи под радостните слънчеви лъчи мис Едмъндс му разказваше смешни истории за това как една година е учила в японски колеж, където всички момчета били по-ниски от нея и не знаела как да използва тоалетните.
	Сега на Джес напълно му олекна. Имаше толкова много да разказва на Лесли и да я попита за толкова много неща. Нямаше значение колко ядосана е майка му. Щеше да й мине. И освен това си струваше. Беше готов да плати всякаква цена за този съвършен ден от живота си.
	Когато стигнаха до едно леко нанагорнище преди старата къща на Пъркинс, Джес каза:
	— Оставете ме тук, мис Едмъндс. Не е нужно да ме карате чак до къщи. Колата може да забуксува в калта.
	— Добре, Джес — отвърна тя и отби от пътя. — Благодаря ти за този прекрасен ден.
	Западното слънце танцуваше по предното стъкло и го заслепяваше. Той се извърна и смело погледна мис Едмъндс в лицето.
	— Не, госпожо. — Гласът му звучеше някак дрезгаво и странно и Джес се покашля. — Не, госпожо, _аз_ ви благодаря. И бих искал… — Недопустимо беше да си тръгне, без да й благодари както е редно, но така и не намери точните думи. По-късно, разбира се, те щяха да дойдат, докато лежеше в леглото си или седеше в крепостта. — И бих искал… — Накрая отвори вратата и слезе. — Е, довиждане до петък.
	Тя кимна и му се усмихна:
	— Доскоро.
	Джес остана загледан в колата, докато се изгуби от поглед, а после се обърна и хукна с всичка сила към къщи. Радостта така преливаше в сърцето му, че нямаше да се изненада, ако изведнъж краката му се отделяха от земята и се понесеше над покривите, както понякога ставаше в сънищата му.
	Мина покрай пикапа на баща си, без да отдаде особено значение на факта, че е спрял отпред, и разбра, че нещо не е наред едва когато влезе в кухнята и видя там цялото си семейство — родителите му и малките момичета бяха на масата, а Ели и Бренда бяха на дивана. Не бяха седнали да вечерят. На масата нямаше храна. Не гледаха и телевизия, защото телевизорът дори не беше включен. Той се закова на място. За секунди всички се взираха в него.
	Изведнъж майка му изплака, потръпвайки:
	— О, господи! О, господи! — Тя продължи да повтаря тези думи отново и отново, обронила глава върху ръцете си. Баща му обгърна несръчно рамото й с ръка, но без да сваля погледа си от Джес.
	— Казах ви, че само е отишъл някъде — заяви Мей Бел спокойно и упорито, сякаш беше повтаряла това отново и отново, без никой да й повярва.
	Джес присви очи, сякаш се опитваше да погледне през някаква дълга тъмна тръба. Дори не знаеше какво точно да ги попита.
	— Какво…? — поде той.
	— Твоята приятелка е мъртва — прекъсна го Бренда нацупено. — И мама си помисли, че и ти също си умрял.


>	Единайсет
>	Не!

	Нещо се завъртя като вихрушка в главата на Джес. Отвори уста да каже нещо, но тя беше пресъхнала и не последваха никакви думи. Местеше поглед от лице на лице, сякаш търсеше някой, който да му помогне.
	Най-накрая заговори баща му, загледан в голямата си груба ръка, която галеше жена му по косата:
	— Тази сутрин са намерили момичето на семейство Бърк долу в реката.
	— Не — каза Джес, намирайки гласа си. — Лесли не би могла да се удави. Тя плува много добре.
	— Онова старо въже, с което сте се прехвърляли на другия бряг, се е скъсало — продължи баща му тихо и неумолимо. — Вероятно си е ударила главата в нещо, когато е паднала.
	— Не. — Джес поклати глава. — Не.
	Баща му вдигна очи към него.
	— Съжалявам, момчето ми.
	— Не! — изкрещя този път Джес. — Не ти вярвам. Ти ме лъжеш! — Той се огледа отново като обезумял, търсейки подкрепа от някого. Но всички бяха навели глави, с изключение на Мей Бел, чиито очи бяха широко отворени от ужас. _Но, Лесли, какво ще се случи с теб, ако умреш?_, беше попитала тя.
	— Не — отсече Джес, вперил поглед в Мей Бел. — Това е лъжа. Лесли не е мъртва. — Той се обърна и излетя навън, при което мрежата за комари се затръшна силно в рамката на вратата. Спусна се по чакълената алея към главното шосе и оттам побягна на запад, отдалечавайки се от Вашингтон, Милсбърг… и старата къща на Пъркинс. По пътя се зададе кола, която бибитна, свърна леко встрани и отново бибитна, но той почти не я забеляза.
	_Лесли… мъртва… твоята приятелка… въжето се скъсало… паднала… ти… ти…_ Думите експлодираха в главата му като пуканки в микровълнова печка. — _Господи… мъртва… ти… Лесли… мъртва… ти._ Започна да се препъва, но продължи да тича, защото се страхуваше да спре. Сякаш някакъв глас му нашепваше, че тичането е единственото нещо, което можеше да попречи Лесли да бъде мъртва. Всичко зависеше от него. И затова не трябваше да спира.
	Зад него се чу буботенето на пикапа, но Джес не се обърна. Опита се да тича още по-бързо, но баща му го подмина и спря малко по-напред, сетне скочи от колата и се затича към него. Той грабна Джес на ръце, сякаш беше малко дете. В началото Джес риташе и се бореше, но после притихна в силните ръце на баща си, предавайки се на вцепенението, което постепенно обхвана цялото му тяло и ум.
	Отпусна се с цялата си тежест на вратата на пикапа, оставяйки главата си да се блъска от време навреме в стъклото на прозореца. Баща му караше сковано и мълчаливо. Само по едно време се покашля, сякаш се канеше да каже нещо, но после погледна Джес и затвори отново уста.
	Когато спряха пред къщи, баща му остана да седи мълчаливо. Джес усети неувереността му, затова отвори вратата, слезе все така вцепенен, влезе в къщата и си легна на леглото.


	Беше буден и изведнъж се сепна в черното мълчание на къщата. Надигна се в леглото, скован и потръпващ, макар че беше напълно облечен, с якето и гуменките на краката си. Чуваше дишането на малките момичета на съседното легло, някак странно гръмко и неравно в тишината. Вероятно го беше събудил някакъв сън, но не го помнеше. Беше останал само ужасът, донесен от него. През голото стъкло на прозореца виждаше наклонения сърп на луната, около който танцуваха стотици ярки звезди.
	Спомни си, че някой му беше казал, че Лесли е мъртва. Но сега знаеше, че това е било част от кошмарния сън. Лесли не можеше да е мъртва, както не можеше да е мъртъв и той. Но думите се въртяха тревожно в ума му като листа, грабнати от студения вятър. Ако сега станеше и отидеше при старата къща на Пъркинс и почукаше на вратата, Лесли несъмнено щеше да му отвори, а принц Териен щеше да подскача около петите му като звезда около луната. Беше красива нощ. Можеха да потичат нагоре по хълма, сетне през полята и да се прехвърлят през реката в Терабития.
	Никога не бяха ходили там по тъмно. Но луната беше достатъчно силна, за да намерят пътя си до замъка. И той можеше да й разкаже за екскурзията си до Вашингтон. И да й се извини. Беше толкова глупаво от негова страна, че не покани Лесли да дойде с тях. Той, Лесли и мис Едмъндс щяха да изживеят прекрасен ден заедно — различен, разбира се, от деня, който беше прекарал с мис Едмъндс, но все така незабравим, все така съвършен. Мис Едмъндс и Лесли несъмнено се харесваха една друга. Щеше да бъде толкова забавно с Лесли. „Съжалявам, Лесли. — Джес съблече якето си, събу гуменките си и се мушна под завивките. — Постъпих глупаво, че не те поканих.“
	„Няма нищо — щеше да отвърне Лесли. — Била съм във Вашингтон хиляди пъти.“
	„А видя ли лова на бизони?“
	После щеше да се окаже, че това е единственото нещо във Вашингтон, което Лесли не е видяла, и той щеше да й опише подробно как миниатюрните фигурки на бизоните политат надолу в пропастта към собствената си гибел.
	Изведнъж усети някакъв хлад в стомаха си. Беше нещо свързано с лов на бизони, с падане и смърт. С причината, поради която беше забравил да попита дали Лесли може да дойде с тях във Вашингтон.
	_Знаеш ли какво странно нещо ми се случи?_
	_Какво?_ — попита Лесли.
	_Тази сутрин ме беше страх да отида в Терабития._
	Студът постепенно пълзеше нагоре по тялото му. Джес се обърна и легна по корем. Може би беше по-добре да не мисли за Лесли сега. Утре още рано сутринта щеше да отиде при нея и да й обясни всичко. По-разумно беше да остави това за през деня, когато се отърсеше от въздействието на забравения кошмар.
	Постави си за задача да запомни пътуването си до Вашингтон, подробностите за видените картини и статуи, гласа на мис Едмъндс, какво беше попитал той и какво му беше отговорила тя. От време навреме в едно далечно ъгълче в ума му се мярваше видението за падане, но Джес го пропъждаше, измествайки го с някаква картина или звук от преживения ден. И утре щеше да разкаже всичко на Лесли.
	Следващото нещо, за което си даде сметка, беше струящото през прозореца слънце. От малките момичета нямаше и следа, завивките им бяха смачкани на топка, от кухнята се чуваха стъпки и тих говор.
	Боже! Бедната мис Беси. Съвсем беше забравил за нея миналата вечер, а сега сигурно беше ужасно късно. Потърси опипом гуменките си и ги нахлузи наполовина, без да връзва връзките им.
	Майка му бързо вдигна глава от печката, когато го чу да влиза. На лицето й беше изписан въпрос, но само му кимна.
	Джес отново почувства да го обхваща студ.
	— Забравих за мис Беси — рече той.
	— Баща ти я дои в момента.
	— И вчера я забравих.
	Майка му продължи да кима с глава.
	— Баща ти я издои вместо теб. — Но това не беше упрек. — Би ли искал нещо за закуска?
	Може би оттам идваше това странно усещане в стомаха му. Не беше ял нищо след сладоледа, който мис Едмъндс му купи в Милсбърг на път за къщи. Бренда и Ели го зяпаха от кухненската маса. Малките му сестри се откъснаха за момент от анимационния филм, който даваха, погледнаха го и продължиха да гледат телевизия.
	Джес седна на скамейката. Майка му сложи чиния с палачинки пред него. Нямаше никакъв спомен кога за последен път беше правила палачинки. Поля ги с кленов сироп и започна да се храни. Бяха превъзходни.
	— Изобщо не ти пука, нали? — каза Бренда, наблюдавайки го от другата страна на масата.
	Джес я погледна озадачено с пълна уста.
	— Ако беше умрял Джими Дикс, аз нямаше да мога да сложа в устата си нито троха.
	Хладът, който чувстваше в стомаха си, се сви на топка и се преобърна вътре в него.
	— Ще си затвориш ли устата, Бренда Арънс? — извика майка му и скочи напред, вдигнала тигана застрашително високо.
	— Добре, мамо… Имах предвид, че той само си седи там и яде палачинки, все едно нищо не е станало. На негово място аз щях да си изплача очите.
	Ели погледна първо мисис Арънс, а след това и Бренда.
	— Момчетата не трябва да плачат в такива моменти. Нали, мамо?
	— Е, според мен пък не е редно да седи там и да се тъпче като свиня.
	— Чуй ме, Бренда! Ако не си затвориш устата…
	Джес ги чуваше да говорят, но те бяха по-далече дори от спомена за забравения сън. Той ядеше, дъвчеше и преглъщаше и когато майка му му сложи още три палачинки в чинията, изяде и тях.
	Баща му се върна с млякото. Преля го внимателно в няколко празни кани за сайдер, които прибра в хладилника. След това изми ръцете си на мивката и тръгна към масата. Когато минаваше покрай Джес, сложи леко ръката си на рамото му. Не беше ядосан за това, че той е трябвало да издои кравата.
	Джес само смътно долови, че родителите му си разменят погледи и след това поглеждат към него. Мисис Арънс се загледа мрачно в Бренда и после завъртя глава към мистър Арънс, сякаш искаше да му подскаже, че не трябва да позволяват на Бренда да си отваря устата, но Джес мислеше единствено за това колко хубави са палачинките, надявайки се, че майка му ще му даде още. Знаеше, че не трябва да иска повече, но в същото време остана огорчен, че не му предложи. Хрумна му, че може би е добре да стане от масата, но не беше сигурен къде трябва да отиде или какво трябва да прави.
	— Майка ти и аз смятаме да отидем при съседите, за да им поднесем съболезнованията си. — Баща му се покашля леко. — И според мен е добре да дойдеш и ти. — Той отново замълча. — Имам предвид, че ти си единственият, който познаваше това момиче.
	Джес се опита да разбере за какво говореше баща му, но така и не можа.
	— Какво момиче? — смотолеви той, знаейки, че не трябва да казва това, но беше вече късно. И Бренда, и Ели ахнаха от възмущение.
	Баща му се наведе над масата и сложи голямата си ръка върху ръката на Джес. Той хвърли бърз тревожен поглед към жена си, но тя просто стоеше там, с очи пълни от мъка, неспособна да каже каквото и да е било.
	— Приятелката ти Лесли е мъртва, Джес. Трябва да проумееш това.
	Джес издърпа ръката си изпод тази на баща си и стана от масата.
	— Знам, че не е лесно…
	Джес все още чуваше гласа на баща си, когато влезе в банята. Върна се малко по-късно, облечен с якето си.
	— Готови ли сме? — каза баща му и се отдръпна бързо от масата.
	Мисис Арънс свали престилката и приглади косата си.
	— Може ли и аз да дойда! — извика в този момент Мей Бел, скачайки от килима, където беше седнала. — Никога преди не съм виждала мъртъв човек.
	— Не! — отсече майка й и Мей Бел седна отново на земята, сякаш гласът на мисис Арънс я беше зашлевил през лицето.
	— Ние дори не знаем къде е тялото, Мей Бел — каза баща й по-кротко.


>	Дванайсет
>	Изоставен

	Те тръгнаха бавно през полето и надолу по хълма към старата къща на Пъркинс. Отпред бяха паркирали четири-пет коли. Баща му вдигна чукалото. Джес чу принц Териен да лае от дъното на къщата и сетне да се втурва към вратата.
	— Тихо, Териен — каза един непознат глас. — Долу. — Вратата беше отворена от непознат мъж, наполовина наведен, за да задържи кучето в къщата. При вида на Джес принц Териен се отскубна и се хвърли радостно към момчето. Джес го взе на ръце и го почеса по врата, както правеше, когато принц Териен беше още малко кутре.
	— Виждам, че ви познава — каза непознатият със странна полуусмивка на лицето. — Влезте, моля. — Той отстъпи настрани, за да направи път на тримата да минат.
	Те влязоха в златната стая и тя си беше същата както винаги, само че този път беше по-красива, защото слънчевите лъчи струяха през южните прозорци. Четири-пет души, които Джес не беше виждал никога преди, седяха наоколо, някои си шепнеха, но повечето мълчаха. Нямаше къде да се седне, но непознатият донесе няколко стола от трапезарията. Тримата се настаниха на тях и зачакаха неизвестно какво.
	Една възрастна жена стана бавно от канапето и тръгна към майката на Джес. Очите й бяха зачервени под съвършено бялата й коса.
	— Аз съм бабата на Лесли — каза тя, протягайки ръка.
	Майка му я пое смутено.
	— Мисис Арънс — отвърна тя тихо. — Живеем оттатък хълма.
	Бабата на Лесли се ръкува първо с майката и после с бащата.
	— Благодаря ви, че дойдохте — каза възрастната жена и сетне се обърна към Джес. — А ти трябва да си Джес — рече тя и Джес кимна. — Лесли… — Очите й се напълниха със сълзи. — Лесли ми е разказвала за теб.
	За момент Джес си помисли, че тя ще добави още нещо. Не искаше да среща погледа й и затова продължи да чеше по врата принц Териен, който лежеше в скута му.
	— Простете — Гласът й секна от вълнение. — Просто не мога да го понеса. — Мъжът, който беше отворил вратата, се приближи и я прегърна. Докато я извеждаше от стаята, Джес я чу да плаче.
	Олекна му, когато се скри от погледа му. Имаше нещо нелепо една дама да плаче така. Все едно жената, която рекламираше паста за зъби по телевизията, изведнъж да избухне в сълзи. Просто абсурдно. Джес се огледа и видя, че очите на повечето хора в стаята са зачервени. „Вижте ме — изведнъж му се прииска да каже. — Аз не плача.“ И сетне се замисли над това хрумване. Той единствен от връстниците си знаеше какво означава да умре най-добрият ти приятел. Това го правеше някак важен. В понеделник в училище съучениците му щяха да си шепнат, когато го зърнеха, и щяха да се отнасят с него почтително — както се държаха с Били Джо Уиймс, след като баща му загина в автомобилна катастрофа миналото лято. Нямаше да е длъжен да говори с никого, ако не иска, и всички учители щяха да бъдат особено внимателни с него. Мама щеше да накара дори и момичетата да бъдат мили с него.
	Изведнъж му се прииска да види Лесли. Къде ли беше тя? Може би отзад в библиотеката или в някой от погребалните салони на Милсбърг. Дали щяха да я погребат по джинси. Или с онзи син пуловер и блузата на старомодни цветчета, която беше носила на Великден. Би изглеждала много добре с тях. Някои от присъстващите може би щяха да се подсмихнат при вида на сините й джинси, но той не искаше никой да се подиграва на Лесли, особено когато беше мъртва.
	Бил влезе в стаята. Принц Териен скочи от скута на Джес и дотича при него. Бащата на Лесли се наведе и го потърка по врата. Джес стана.
	— Джес. — Бил тръгна към него и го прегърна, сякаш беше самата Лесли, а не нейният приятел. Притисна го силно до гърдите си, при което копчето на пуловера му се впи в челото на Джес, но макар да го болеше, той не помръдна. Усещаше как тялото на Бил потръпва и се боеше, че ако вдигне глава, щеше да види сълзи и в неговите очи. Не искаше да вижда Бил да плаче. Искаше да се махне от тази къща. Тя го задушаваше. Защо я нямаше Лесли, за да му помогне? Защо не влетеше в стаята и не накараше всички да се разсмеят? „Сигурно си мислиш, че е страхотно да умреш и да накараш всички да плачат. Е, добре, изобщо не е така.“
	— Знаеш, че тя те обичаше — каза Бил и от тона му беше ясно, че плаче. — Тя веднъж ми каза, че ако не си бил ти… — Този път гласът му напълно му изневери. Малко по-късно продължи: — Благодаря ти. Благодаря ти, че й беше такъв прекрасен приятел.
	Бил говореше някак странно, като герой от стар сантиментален филм. Като някой, на когото Лесли и Джес щяха да се смеят по-късно и да го имитират. „Бухууууу, ти й беше такъв прекрасен приятел.“ Джес не издържа повече и се отдръпна леко назад, за да освободи челото си от глупавото копче. За негово облекчение Бил го пусна. Сетне чу баща си да пита тихо над главата му „за службата“ и Бил да му отговаря с почти нормалния си глас, че са решили тялото да бъде кремирано и да отнесат утре праха в семейната къща в Пенсилвания.
	„Кремирано!“ Това означаваше, че Лесли я нямаше. Беше се превърнала в пепел. И той никога повече нямаше да я види. Дори и мъртва. Никога. Как смееха? Лесли му принадлежеше. Много повече на него, отколкото на всеки друг на света. Дори не го бяха попитали. Дори не му бяха казали. И сега нямаше да я види никога повече, а те не правеха нищо друго, освен да плачат. Но не за Лесли. Те не плачеха за Лесли. Те плачеха за себе си. Единствено за себе си. Ако ги беше грижа поне малко за Лесли, никога нямаше да я доведат в тази отвратителна къща. Видя се принуден да държи здраво ръцете си, за да не фрасне Бил в лицето.
	Той, Джес, беше единственият, който обичаше Лесли. Но Лесли го беше разочаровала. Беше умряла точно когато му беше най-нужна. Беше го изоставила. Отиде и се залюля с онова въже само за да му покаже, че не е страхливка. „Ето, видя ли, Джес Арънс.“ И сега може би имаше донякъде право да му се присмива. Да се забавлява на негов гръб, също както с мисис Майърс. Беше го изиграла. Накарала го беше да се раздели със старото си аз и да влезе в нейния свят. И след това, преди още да се е почувствал у дома си в него, но твърде късно, за да се върне обратно, го беше изоставила там, като астронавт на Луната. Сам.


	Джес така и не разбра кога е напуснал старата къща на Пъркинс, но си спомняше как тичаше нагоре по хълма към собствения си дом с гневни сълзи, стичащи се по лицето му. Отвори вратата с трясък. Мей Бел стоеше там, отворила широко големите си кафяви очи.
	— Видя ли я? — попита тя развълнувано. — Видя ли как я погребват?
	Той я удари. В лицето. С всичка сила, както не беше удрял нищо друго в живота си. Тя залитна назад със слаб вик. Джес влетя в стаята си и започна да рови под дюшека си, докато не извади оттам всичките албуми и бои, които Лесли му беше подарила за Коледа.
	В това време Ели влезе в стаята, наблюдавайки го тревожно. Той мина покрай нея, блъсвайки я с рамо. Бренда протестираше нещо от канапето, но единственият звук, който достигна до съзнанието му, беше скимтенето на Мей Бел.
	Джес изхвърча през кухненската врата и хукна надолу през полето. Не спря да тича чак докато стигна реката, без нито веднъж да погледне назад. Нивото на водата беше спаднало малко в сравнение с последния път, когато го беше видял. Горе над главата му разръфаният край на въжето се полюшваше леко от клона на дивата ябълка. „Сега аз съм най-бързият бегач в пети клас.“
	Той изкрещя нещо без думи и хвърли боите и картоните за рисуване в мръсната кафява вода. Кутията с боите се понесе по течението като лодка, но листовете започнаха да се въртят бавно и да прогизват в калната вода, засмукани от въртопите. Остана там, докато потъна и последният. Постепенно дишането му се успокои и сърцето му вече не биеше толкова лудо. Земята беше още кална от дъждовете, но въпреки това седна на нея. Нямаше къде да отиде. Нямаше къде да избяга. И никога нямаше да може. Отпусна глава на коленете си.
	— Не беше нужно да ги хвърляш. — Баща му седна до него на калната земя.
	— Не ми пука за тях! Притрябвали са ми! — Джес сега плачеше толкова неудържимо, че едва успяваше да си поеме дъх.
	Баща му го взе в скута си, сякаш беше Джойс Ан.
	— Хайде, хайде… — каза той, галейки го по главата. — Стига толкова. Шшт…
	— Мразя я — каза Джес, хлипайки. — Мразя я. Иска ми се никога да не я бях виждал в живота си.
	Баща му го помилва по косата, но не каза нищо. Малко по малко Джес притихна. Двамата седяха и гледаха водата.
	— Истински ад, а? — рече накрая баща му. Джес го беше чувал да казва тези думи и по друг повод, но сега по някакъв необясним начин те му вдъхнаха едновременно утеха и смелост.
	— Вярваш ли, че хората отиват в ада… Искам да кажа наистина.
	— Ти да не би да се безпокоиш за Лесли Бърк?
	Джес се поколеба.
	— Ами… веднъж Мей Бел каза…
	— Мей Бел? Мей Бел не е Бог.
	— Да, но откъде знаеш какво прави Бог?
	— Боже мой, Джес, не ставай глупав. Бог си има по-важни работи от това да праща малките момичета в ада.
	Той никога през живота си не беше гледал на Лесли Бърк като на малко момиче, но за Бог несъмнено беше такава. Щеше да стане на единайсет чак през ноември. Те тръгнаха нагоре по хълма.
	— Не е вярно, че я мразя — рече Джес. — Не знам защо казах това.
	Баща му кимна в знак, че разбира.
	Всички вкъщи, даже и Бренда, бяха внимателни с него. Всички, с изключение на Мей Бел, която се държеше настрана, сякаш се страхуваше да има нещо общо с него. Искаше му се да й каже, че съжалява, но не можеше. Беше твърде уморен. Все не намираше верните думи. Трябваше да изкупи вината си пред нея, но не знаеше как.
	Същия следобед Бил се отби у тях. Заминаваха за Пенсилвания и той попита Джес дали би се погрижил за кучето, докато се върнат.
	— Разбира се.
	Беше радостен, че Бил се обърна към него с тази молба. Страхуваше се, че го е огорчил, когато избяга от къщата им тази сутрин. Искаше му се също да го попита дали го обвинява за нещо, но това не беше въпрос, който можеше да облече в думи.
	С принц Териен на ръце Джес им помаха с ръка, когато прашната малка италианска кола зави по главния път. За момент му се стори, че те също му махват, но бяха вече твърде далече, за да е сигурен.
	Майка му никога не му беше разрешавала да си има куче, но не възрази срещу оставането на принц Териен в къщата. Принцът скочи в леглото му и Джес спа цяла нощ, усещайки го до гърдите си.


>	Тринайсет
>	Построяването на моста

	Събуди се в събота сутринта с тъпа болка в главата. Беше все още рано, но стана. Искаше той да издои кравата. Баща му се беше нагърбил с тази задача от четвъртък вечерта, но Джес търсеше някакъв начин да се върне към предишния си живот и нещата да си бъдат както преди. Затвори принц Териен в плевника и скимтенето на кучето му напомни за Мей Бел, от което главата го заболя още по-силно. Но не можеше да го остави през цялото време да лае по мис Беси, докато я доеше.
	Всички спяха, когато внесе пълното ведро в къщата. Наля си чаша топло мляко и си взе две филии бял хляб. Искаше си боите обратно и затова реши да слезе надолу по реката и да се опита да ги намери. Пусна принц Териен от плевника и му даде половин филия хляб.
	Беше красива пролетна утрин. Зелените поля бяха изпъстрени с диви цветя, а небето беше ясно и синьо. Реката се беше прибрала в бреговете си и вече не изглеждаше толкова застрашителна както преди. Един голям клон беше паднал във водата, тласкан от бързеите. Джес го изтегли до най-тясното място и го сложи напреко, така че другият му край да легне на отсрещния бряг. Стъпи върху него, за да види дали е стабилен. Реши, че няма опасност и продължи напред крачка по крачка, държейки се за по-малките клони, докато стигна до другия бряг. От боите му нямаше и следа.
	Терабития беше малко по-надолу по течението. Ако това все още беше Терабития. Ако в нея можеше да се влезе по клон, вместо с въже. Принц Териен беше оставен да скимти жалостиво от другата страна. Най-накрая кучето събра смелост, бухна се в реката и заплува. Течението го отнесе малко по-надолу от мястото, където стоеше Джес, но то успя да стигне до брега, дотича обратно и изтръска козината си, обсипвайки господаря си с големи студени капки вода.
	Скоро влязоха в непристъпния замък. Вътре беше тъмно и влажно, но иначе нищо не загатваше, че царицата е умряла. Джес се чувстваше длъжен да направи нещо подходящо за случая. Но Лесли не беше тук, за да му каже какво. Гневът му от предишния ден избухна отново. „Лесли, аз съм само един недодялан глупак и ти знаеш това! Кажи ми, какво трябва да направя?“ Студът в него се беше изкачил нагоре до гърлото му, стягайки го като в менгеме. Той преглътна няколко пъти. Хрумна му, че вероятно има рак на гърлото. Не беше ли това един от признаците на смъртта? _Трудното преглъщане_. Изби го пот. Не искаше да умре. Боже, та той беше само на десет години. Животът му едва беше започнал.
	„Лесли, беше ли страшно? Знаеше ли, че умираш? Беше ли те страх като мен?“ В ума му се мярна видение как студените талази поглъщат Лесли.
	— Хайде, принц Териен — каза той високо. — Трябва да направим траурен венец за царицата.
	Джес седна на поляната между брега и първите дървета на гората, сви едно борово клонче в кръг и го върза с парче мокра връв от замъка. Творението му се стори някак студено и голо и затова вплете между боровите иглички няколко горски цветя.
	Сетне го сложи пред себе си. В този момент една чинка* кацна на брега, наклони леко ярката си червена глава и сякаш се загледа във венеца. От гърлото на принц Териен дойде ръмжене, което приличаше повече на мъркане. Джес сложи ръката си върху главата му, за да го успокои.
	[* Вид птица. — Б.пр.]
	Птицата подскочи още няколко пъти наоколо и сетне спокойно отлетя.
	— Това е знак от духовете — каза Джес тихо. — Те одобряват това, което направихме.
	Той тръгна бавно, сякаш беше част от голямо шествие, макар наоколо да беше само кутрето. Пристъпваше тържествено, носейки венеца на царицата между свещените дървета. Събра смелост да стигне чак до тъмното сърце на гората, където коленичи и положи венеца върху дебелия килим от зелени иглички.
	— Отче, в твоите ръце предавам духа й. — Джес знаеше, че Лесли щеше да хареса тези думи. Те някак си подхождаха на този свещен лес.
	Сетне тържественото шествие пое обратно към замъка. В хаоса на душата му започна да се мержелее късче покой, като малка бяла птичка в бурно небе.
	В този момент тишината беше разкъсана от писък:
	— Помощ! Джес! Помощ! — Джес се втурна по посока на вика на Мей Бел. Тя беше стигнала до средата на клона, който бе използвал като мост, и сега стоеше там, вкопчена в по-малките клони. Не смееше нито да продължи напред, нито да се върне назад.
	— Всичко е наред, Мей Бел — каза Джес, стараейки се да звучи колкото се може по-уверено. — Само се дръж здраво. Сега ще дойда да те взема. — Не беше сигурен, че клонът ще издържи тежестта и на двама им. Хвърли поглед надолу към реката. Беше достатъчно плитка, за да я прегази, но все пак беше бърза. Ами ако го събореше и го повлечеше? Най-накрая взе решение. Стъпи на клона и тръгна бавно по него, докато стигна достатъчно близо до Мей Бел, за да я докосне. Трябваше някак да я върне на отсрещния бряг. — Добре — рече Джес. — А сега обратно.
	— Не мога!
	— Аз съм до теб, Мей Бел. Мислиш ли, че ще те оставя да паднеш? Ето. — Той й подаде дясната си ръка. — Дръж се за мен и почни да се приплъзваш бавно настрани.
	Тя пусна за момент клона, за който се държеше с лявата си ръка, и след това отново се вкопчи в него.
	— Страх ме е, Джес. Много ме е страх.
	— Разбира се, че ще те е страх. Всеки би се уплашил на твое място. Но просто трябва да ми се довериш, става ли? Няма да те пусна, Мей Бел. Обещавам ти.
	Тя му кимна, очите й се бяха разширили от ужас, но въпреки това пусна клона, хвана ръката му, изправи се и се олюля леко. Той я държеше здраво.
	— Добре. Не е далече… А сега плъзни десния си крак напред и после прибери левия до него.
	— Забравих кой ми е десният крак, Джес.
	— Този, който ти е отпред — каза той търпеливо.
	Тя кимна отново и покорно премести десния си крак няколко сантиметра напред.
	— Сега пусни и другата си ръка и се дръж здраво за мен.
	Тя пусна клона и стисна с всичка сила ръката му.
	— Добре. Справяш се чудесно. Сега пропълзи още малко. — Мей Бел се олюля, но не изпищя. Само заби малките си нокти в дланта му. — Браво. Много добре. Ти си истински герой! — Джес говореше бавно и спокойно като санитарите от „Бърза помощ“, но сърцето му блъскаше в гърдите му като тъпан. — Добре, добре. Още малко…
	Когато десният й крак най-накрая стъпи на онази част от клона, която лежеше на брега, тя падна напред, повличайки го със себе си.
	— Внимавай, Мей Бел! — Джес изгуби равновесие, но не падна в потока, а в краката й, а собствените му крака увиснаха за миг във въздуха над водата. — Уф! — Той се смееше от облекчение. — Какво се опитваш да направиш, момиче, да ме убиеш ли?
	Тя поклати отрицателно глава със сериозен израз на лицето.
	— Заклех се в Библията да не вървя след теб, но като се събудих тази сутрин, теб те нямаше и…
	— Трябваше да свърша някои неща.
	Мей Бел остъргваше калта от босите си крака.
	— Исках само да те намеря, за да не бъдеш толкова самотен. — Сетне тя наведе глава. — Но много се уплаших.
	Джес се примъкна и седна до нея. Двамата гледаха как принц Териен плува през реката. Течението беше твърде бързо и го отнесе надолу, но той като че ли не изглеждаше уплашен. Излезе на брега доста след дивото ябълково дърво и дотича при тях.
	— Всеки човек понякога изпитва страх, Мей Бел. Не трябва да се срамуваш от това. — За миг в ума му се мярнаха очите на Лесли, когато влезе в момичешката тоалетна, за да отиде при Джанис Ейвъри. — Всички се плашат.
	— Принц Териен не се плаши, а той дори е видял как Лесли…
	— Той е куче. Нали разбираш, колкото си по-умен, толкова повече неща те плашат.
	Тя го погледна недоверчиво.
	— Но ти не се уплаши.
	— Боже мой, Мей Бел, тресях се целият като желе.
	— Казваш го само заради мен.
	Джес се засмя. Не можеше да не му е приятно, че тя не му вярва. Той скочи на крака и я дръпна да се изправи.
	— Да вървим да ядем.
	Двамата хукнаха към къщи и Джес се остави тя да го изпревари.


	Когато влезе в час, Джес видя, че мисис Майърс вече е махнала чина на Лесли от мястото, където стоеше преди. Разбира се, до понеделник той вече беше приел нещата, но все пак… все пак на автобусната спирка се огледа, наполовина очаквайки да я види как тича през моравата с нейния красив почти ритмичен бяг. Може би беше вече в училище. Бил я беше закарал, както правеше в дните, когато тя закъсняваше за автобуса. Но сетне, когато влезе в класната стая, чина й вече го нямаше. Защо всички толкова бързаха да се отърват от нея? Той отпусна глава на чина си. Чувстваше тялото си някак тежко и сковано.
	Чуваше звуците и шепота, но не и думите. Не че държеше да ги чуе. Изведнъж го досрамя, спомняйки си как си беше помислил, че сега всички ще се държат почтително с него. Дори му беше хрумнало, че може да се възползва от смъртта на Лесли. „Аз исках да бъда най-добрият, най-бързият бегач в училище и сега съм такъв!“ Не го беше грижа какво си говореха другите или какво си мислеха, стига да го оставеха на мира. Стига да не се налагаше да им отговаря или да среща любопитните им погледи. Те всички бяха мразили Лесли. Освен може би Джанис. Дори след като се бяха отказали от опитите си да я направят нещастна, те продължиха да я презират. А между тях нямаше нито един, който да можеше да стъпи и на малкия й пръст. Дори самият той беше таил предателската мисъл, че сега ще бъде най-бързият в училище.
	Мисис Майърс изкомандва гръмогласно всички да станат, но Джес не помръдна. Дали не можеше, или не искаше, не го беше грижа. Какво можеше да му стори тя?
	— Джес Арънс! Напусни, моля, класната стая!
	Той надигна тежкото си като олово тяло и излезе, препъвайки се, от стаята. Стори му се, че чу Гари Фулчър да се кикоти, но не беше сигурен. Облегна се на стената, очаквайки Страшилището Майърс да приключи с пеенето на химна, за да дойде при него. Чу я да дава на класа някакво задание по аритметика, преди да излезе и да затвори тихо вратата след себе си.
	„Добре. Давай, не ми пука.“
	Тя дойде толкова близо до него, че усети миризмата на пудрата й.
	— Джес. — Гласът й беше по-тих, откогато и да било преди, но той не отговори. По-добре беше да крещи. Беше свикнал с това.
	— Джес — повтори мисис Майърс. — Исках само да ти поднеса моите най-искрени съболезнования. — Думите бяха клиширани, но тонът й беше нов за него.
	Срещна погледа й въпреки нежеланието си. Очите зад кръглите очила на мисис Майърс бяха пълни със сълзи. За момент си помисли, че самият той ще се разплаче. Представи си как двамата с мисис Майърс стоят в коридора и плачат за Лесли Бърк. Беше толкова нелепо, че едва не се изсмя.
	— Когато почина съпругът ми… — Джес дори не беше допускал, че мисис Майърс е имала някога съпруг — … хората непрекъснато ми казваха да не плача и да се опитам да забравя. — Любящата и опечалена мисис Майърс, направо нечувано! — Но аз не исках да забравя. — Тя извади кърпичка от ръкава си и издуха носа си. — Извини ме. Тази сутрин, когато дойдох, някой вече беше изнесъл чина. — Мисис Майърс замълча и издуха носа си още веднъж. — Аз… никога не съм имала такава ученичка. През всичките ми години на преподаване. Винаги ще бъда благодарна…
	Джес искаше да я утеши. Искаше му се да зачеркне всички неща, които беше говорил за нея… А също и онези, които беше казвала Лесли. Боже, дано никога да не узнае за тях!
	— И… понеже ми е било тежко, знам колко ти е тежко и на теб сега. Нека да опитаме да си помогнем един на друг, искаш ли?
	— Да, госпожо. — Не му дойде наум нищо друго. Може би един ден, когато пораснеше, щеше да й напише писмо, за да й каже, че е била любимата учителка на Лесли Бърк или нещо подобно. Лесли не би имала нищо против. Понякога е необходимо да дадеш на хората точно онова, което им е нужно, независимо че не ти е особено приятно. Все едно им подаряваш кукла Барби. Дължеше това на мисис Майърс, защото тя вече му беше помогнала да разбере, че никога нямаше да забрави Лесли.
	Мисли за това през целия ден. Как, преди да срещне Лесли, беше просто никой — едно глупаво чудато момче, което рисуваше странни картинки и тичаше през пасищата, кроейки големи планове. Или по-скоро опитвайки се да скрие безбройните си малки страхове, които разкъсваха душата му.
	Лесли беше тази, която го отведе от пасището в Терабития и го направи цар. И не беше ли това най-голямото нещо, което можеш да бъдеш? Хрумна му, че Терабития беше може би нещо като замък, където воините идваха, за да бъдат посветени в рицарство. Оставаш там известно време и след като станеш достатъчно силен, продължаваш нататък. Дори там, в Терабития, Лесли се беше опитала да оттласне назад стените на неговия ум и да го накара да види бляскавия свят, който беше отвъд тях — огромен, страховит, красив и много крехък. Всичко в него трябваше да бъде докосвано с внимателни ръце — дори хищните зверове.
	И сега той щеше да продължи нататък. Нея вече я нямаше и затова ще следва предначертания и за двама им път. Трябваше да се отплати на света с красота и обич за онова, което Лесли му беше дала на заем със силата на своето въображение.
	Що се отнася до бъдещите му страхове, той не се съмняваше, че отново щяха да го терзаят. Просто трябваше да се изправи пред тях и да не им се поддава. Нали, Лесли?
	Да, точно така.


	Бил и Джуди се върнаха от Пенсилвания в сряда с товарен камион. Никой не се задържаше за дълго в старата къща на Пъркинс.
	— Дойдохме да живеем извън града заради нея. Но сега, когато я няма… — Те дадоха на Джес всичките книги на Лесли, боичките й и три скицника с истински кадастрон за рисуване.
	— Тя би се радвала да ги вземеш — каза Бил.
	Джес и баща му им помогнаха да натоварят багажа си, а по обед майка му им донесе сандвичи с шунка и кафе. Тя малко се страхуваше, че семейство Бърк могат да откажат да ядат храната й, но все пак се чувстваше длъжна да направи нещо за тях. Най-накрая камионът беше готов. Всички стояха неловко и никой не знаеше какво да каже.
	— Е, добре — рече Бил. — Ако ви трябва нещо от онова, което оставяме, не се колебайте да го вземете.
	— Мога ли да ползвам част от дъските, които са струпани на задната веранда?
	— Да, разбира се. Всичко, каквото ти е нужно. — Бил замълча и после продължи: — Исках да ти дам и принц Териен. Но… — Той погледна Джес с очите на малко момче, което молеше за нещо. — Но като че ли не мога да се разделя с него.
	— Няма проблем. Лесли би искала той да остане при вас.


	На другия ден след училище Джес отиде и събра дървения материал, който му беше нужен, носейки по две-три дъски наведнъж към реката. Сложи двете най-дълги от тях напречно на потока на най-тясното място, малко по-нагоре по течението от дивото ябълково дърво. И когато беше сигурен, че ги е закрепил максимално стабилно и здраво, започна да кове напречните летви.
	— Какво правиш, Джес? — Както беше предположил, Мей Бел го беше последвала.
	— Това е тайна, Мей Бел.
	— Кажи ми.
	— Когато свърша. Така става ли?
	— Кълна се в Библията, че няма да кажа на никого. Нито на Били Джийн, нито на Джойс Ан, нито на мама… — При всяко име тя тръсваше глава, за да подчертае сериозността на клетвата си.
	— О, не знам за Джойс Ан. Боя се, че можеш да ме издадеш пред нея в някакъв момент.
	— Да кажа на Джойс Ан нещо, което е тайна между мен и теб! — Самата идея за това като че ли я ужаси.
	— Да, мисля, че е възможно.
	Чертите на лицето й се отпуснаха.
	— Но Джойс Ан е само бебе!
	— Е, да, тя не може да стане изведнъж царица. Ще трябва първо да я обучиш за това, да я подготвиш.
	— Царица? Кой ще става царица?
	— Ще ти обясня, когато свърша. Става ли?
	И когато приключи, Джес вплете цветя в косите й и я поведе по моста. Великият мост към Терабития, който за мнозина може би щеше да бъде лишен от всякаква магия, просто няколко дъски над една почти пресъхнала река.
	— _Шшт_ — каза той. — Гледай!
	— Къде?
	— Не ги ли виждаш? — прошепна Джес. — Всички тези поданици на Терабития, които стоят на пръсти само за да те зърнат.
	— _Мен?_
	— _Шшт_, да, теб. Носи се слух, че красивото момиче, което пристига днес, може да е царицата, която очакват толкова отдавна.
