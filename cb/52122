E>
	Бъди промяната, която искаш да видиш в света.
@	Махатма Ганди
E$


>	Персонажи
#	Атлантис

	Татко Солт — пастрокът на сестрите (покоен)
	Марина (Мама) — настойницата на сестрите
	Клаудия — икономката на Атлантис
	Георг Хофман — адвокатът на Татко Солт
	Крисчън — капитанът на кораба


#	Сестрите Д’Аплиез

	Мая
	Али (Алкиона)
	Ася (Астеропа)
	Кики (Келено)
	Тиги (Тайгета)
	Електра
	Меропа (изчезнала)


>
	Скъпи читатели,

	Добре дошли в историята на Тиги. Според легендите за Седемте сестри тя е петата дъщеря на Атлас и Плейона, която била превърната в кошута със златни рога и преследвана неуморно от Зевс.
	Когато за пръв път ми хрумна идеята да напиша поредица книги, базирани върху Седемте сестри — Плеядите — нямах представа къде ще ме отведе тя. Много ми допадаше фактът, че всяка от митичните сестри е уникална и силна жена. Някои казват, че те били Седемте майки, които заселили нашата земя — няма съмнение, че в своите истории всички са били много плодовити. А аз исках да почета постиженията на жените, особено в миналото, когато толкова често приносът им към създаването на света, в който живеем днес, е бил пренебрегван в полза на по-често документираните постижения на мъжете.
	Но дефиницията на „феминизъм“ е равенство, а не доминация, и жените, за които пиша, както в миналото, така и в настоящето, приемат, че искат и се нуждаят от любов в живота си. Не задължително в традиционната форма на брак и деца, но поредицата „Седемте сестри“ без никакъв срам възхвалява безкрайното търсене на любовта и изследва опустошителните последици, когато тя бъде изгубена за нас.
	Пътувайки по света по стъпките на реалните и измислените си женски персонажи, за да изследвам историите им, постоянно изпитвам възхита и преклонение пред упоритостта и куража на жените от предишните поколения. Дали борейки се срещу половите и расовите предразсъдъци на отминалите времена, губейки любимите си хора в опустошението на войни и болести или създавайки нов живот на другия край на света, тези жени са проправили пътя към свободата на мисълта и делото, на която се радваме днес — и която толкова често приемаме за даденост. Никога не забравям, че тази свобода е спечелена от хиляди поколения забележителни жени, може би стигащи назад във времето чак до самите Седем сестри…
	Надявам се да се насладите на пътуването на Тиги — тя е най-духовната от сестрите, нежна, мила и най-щастлива сред природата. Но все пак трябва да се изправи пред сериозни предизвикателства, за да открие коя е всъщност и какво наследство са й завещали предците й.
@	Лусинда


>	Тиш
>	Инвърнес, Шотландия
>	Ноември 2007

>>	1.

	— Помня точно къде бях и какво правех, когато чух за смъртта на баща ми.
	— И аз помня къде бях, когато се случи на мен.
	Пронизващите сини очи на Чарли Кинеърд се насочиха към мен.
	— И къде бяхте?
	— В убежището за диви животни на Маргарет, събирах с лопата еленски изпражнения. Иска ми се да беше в по-добра обстановка, но не беше. Всъщност не е проблем. Макар че… — Преглътнах с мъка, чудейки се как този разговор, или по-скоро интервю, се бе насочило към смъртта на Татко Солт. В момента седях в задушна болнична столова срещу доктор Чарли Кинеърд. Още когато влезе, забелязах как присъствието му привлича вниманието. Не беше само заради удивителната му красота, стройната му, елегантна фигура, облечена в добре скроен сив костюм, и вълнистата му тъмнокестенява коса с червен оттенък; той просто притежаваше естественото излъчване на човек с авторитет. Няколко души от персонала на болницата се спряха и вдигнаха очи от кафетата си, за да му кимнат уважително, когато мина край тях. Сега, когато седеше пред мен, гледах как дългите му пръсти си играят неспирно с пейджъра, който държеше между тях, издавайки скритата му нервност и енергия.
	— Макар че какво, госпожице Д’Аплиез? — подкани ме Чарли с мек шотландски акцент. Разбрах, че няма намерение да ме остави да се изплъзна от куката, на която сама се бях увесила.
	— Ъъъ… просто не съм сигурна, че Татко е мъртъв. Искам да кажа, разбира се, че е, защото си е отишъл, а той никога не би инсценирал смъртта си или нещо подобно, като знае колко болка ще причини на нас, момичетата, но просто го усещам около себе си през цялото време.
	— Ако това ще ви успокои, смятам реакцията ви за съвършено нормална — отвърна Чарли. — Много от опечалените роднини, с които разговарям, казват, че усещат присъствието на близките си около себе си след смъртта им.
	— Разбира се — казах аз, чувствайки, че отношението му беше леко снизходително, но не биваше да забравям, че говоря с лекар — с човек, който всеки ден се сблъскваше със смъртта и с близките на покойниците.
	— Странно е, нали — въздъхна той, вдигна пейджъра от ламиновата маса и започна да го върти в ръцете си. — Както споменах преди малко, собственият ми баща почина наскоро, а мен ме преследват кошмарни видения, че може да _стане_ от гроба!
	— Значи не сте били близки?
	— Не. Може и да ми беше биологичен баща, но отношенията ни започваха и свършваха с това. Нямаше нищо друго общо помежду ни. Вие и баща ви очевидно сте имали много общи неща.
	— Да, макар че е доста иронично — аз и сестрите ми сме били осиновени от него като бебета, така че нямаме никаква биологична връзка. Но го обичах страшно много. Беше наистина страхотен човек.
	Чарли се усмихна.
	— Е, това само доказва, че биологията не играе водеща роля в това дали се разбираме с родителите си. Като лотария е, нали?
	— Всъщност не мисля така — казах аз, понеже реших, че можех да бъда само себе си, дори по време на интервю за работа. — Мисля, че сме дадени един на друг по определени причини, независимо дали сме кръвни роднини или не.
	— Значи смятате, че всичко е предопределено? — Той вдигна вежда с известен цинизъм.
	— Да, но знам, че повечето хора не биха се съгласили.
	— Боя се, че и аз съм от тях. Като сърдечен хирург всеки ден ми се налага да се занимавам с човешкото сърце, което всички свързваме с емоциите и душата. За жалост съм принуден да го виждам като купчина мускули, която при това често не функционира правилно. Обучен съм да гледам на света от чисто научна гледна точка.
	— Мисля, че има място за духовност в науката — възразих аз. — И аз получих строго научно образование, но има толкова много неща, които науката още не е обяснила.
	— Права сте, но… — Чарли си погледна часовника. — Съвсем се отклонихме от темата, а ще ме чакат за клинично обучение след петнайсет минути. Така че, извинете ме, но ще трябва да се върнем към работата. Колко точно ви е казала Маргарет за имението Кинеърд?
	— Че представлява четирийсет хиляди акра дива земя и че търсите някого, който познава местните животни, по-специално дивите котки.
	— Да. След смъртта на баща ми ще наследя имението Кинеърд. Татко го използваше за лично забавление в продължение на години: ловуваше, стреляше, ловеше риба и лочеше до дъно местните дестилационни фабрики, без да се замисля за екологията на имението. Ако трябва да съм честен, вината не е изцяло негова — баща му, дядовците и прадядовците му с радост са взимали пари от дървосекачите за строеж на кораби в последния век. Стояли са и са гледали как огромни площи каледонски борови гори се изсичат. В онези дни не са знаели колко е лошо това, но ние, в нашето просветено време, знаем. Осъзнавам, че няма да е възможно напълно да обърнем часовника, определено не и докато съм жив, но искам поне да започна. Наел съм най-добрия управител в шотландските планини да води проекта по залесяването. Освен това поосвежихме ловната хижа, където живееше татко, така че можем да я даваме под наем на гости, които искат да подишат свеж въздух и да ходят на организирани ловни дружини.
	— Ясно — отвърнах, опитвайки се да потисна тръпката си.
	— Не одобрявате лова за намаляване на популацията?
	— Не, не мога да одобря ненужната смърт на което и да е невинно животно. Но разбирам защо трябва да се случва — добавих бързо. Все пак, казах си, кандидатствах за работа в шотландско имение, където ловът за контрол над популацията на елените беше не само стандартна практика, а и задължителен по закон.
	— С вашия опит със сигурност знаете как хората са унищожили естествения баланс на природата в Шотландия. Няма естествени хищници като вълците или мечките, които да държат под контрол популацията на елените. В днешно време тази задача е наша. Можем поне да я изпълняваме колкото може по-хуманно.
	— Знам, макар че трябва да бъда напълно честна и да ви кажа, че никога няма да съм способна да помагам по време на лов. Свикнала съм да защитавам животните, не да ги убивам.
	— Разбирам чувствата ви. Погледнах автобиографията ви и е много впечатляваща. Освен първокласната ви диплома по зоология сте специализирали и опазване на застрашените видове?
	— Да, техническата част на образованието ми — анатомия, биология, генетика, поведение на местните животински видове и тъй нататък — беше незаменима. Известно време работих в отдела по изследвания в зоопарка „Сервион“, но скоро осъзнах, че повече искам да върша нещо, с което пряко да помагам на животните, а не само да ги изучавам от разстояние и да анализирам ДНК-то им в лабораторията. Аз… просто изпитвам естествена емпатия към живите животни и макар да нямам ветеринарно образование, като че ли ме бива да ги лекувам, когато са болни. — Свих рамене, като се почувствах неудобно, че се хваля по този начин.
	— Маргарет много похвали уменията ви. Каза ми, че сте се грижили за дивите котки в нейното убежище.
	— Вършех всекидневната работа, да, но Маргарет е истинският експерт. Надявахме се котките да започнат да се размножават този сезон като част от програмата за връщане в природата, но сега, когато убежището затваря и животните отиват в нов дом, вероятно няма да стане. Дивите котки са изключително темпераментни.
	— Така ми казва и Кал, управителят на имението. Никак не се радва, че ще осиновяваме котките, но понеже са местен шотландски вид и са толкова редки, смятам, че е наш дълг да направим каквото можем, за да спасим породата. А Маргарет смята, че ако някой може да помогне на котките да свикнат със смяната на хабитата, това си ти. Ще искаш ли да дойдеш с тях за няколко седмици и да им помогнеш да се приспособят?
	— Да, макар че дивите котки няма да са достатъчни за работа на пълно работно време, щом се настанят. Има ли нещо друго, което бих могла да върша?
	— Ако трябва да съм честен, Тиги, досега не съм имал възможност да премисля в детайли бъдещите си планове за имението. С работата ми тук и усилията да легализирам наследството след смъртта на баща ми съм затънал до гуша. Но докато си с нас, ще се радвам, ако можеш, да проучиш терена и да прецениш, доколко е подходящ за други местни видове. Обмислях дали да не заселим червени катерици и местни планински зайци. Проучвам и доколко са подходящи дивите глигани и лосовете, както и развъждането на дива сьомга в потоците и езерата, строенето на стълби за сьомга* и тъй нататък, за да се подпомага размножаването. Има много потенциал, ако се вложат достатъчно ресурси.
	[* Съоръжения, които помагат на сьомгата да се изкачи по иначе прекалено стръмни речни корита — Б.пр.]
	— Добре, всичко това звучи интересно — съгласих се. — Макар че трябва да ви предупредя, че рибите не са ми специалност.
	— Разбира се. А аз трябва да ви предупредя, че поради състоянието на финансите ми мога да предложа само минимална заплата, плюс храна и жилище, но ще бъда много благодарен за всякаква помощ, която можете да ми дадете. Колкото и да обичам мястото, Кинеърд се оказва времеемко и сложно начинание.
	— Трябва да сте знаели, че някой ден имението ще бъде ваше, нали? — позволих си да попитам.
	— Да, но смятах татко за един от онези хора, които едва ли не живеят вечно. До такава степен, че дори не си е направил труда да напише завещание и умря без такова. Макар да съм единствен наследник и да остават само формалности, това означава още една купчина документация, с която трябва да се занимавам. Както и да е, всичко ще е уредено до януари, както ме уверява адвокатът ми.
	— Как е починал? — попитах.
	— Колкото и да е иронично, споминал се от сърдечен удар и го докараха с хеликоптер тук, при мен — въздъхна Чарли. — Тогава вече ни беше напуснал, отнесен в небето върху облак от алкохолни изпарения, както показа аутопсията.
	— Трябва да е било ужасно за вас — казах аз и потръпнах при мисълта.
	— Да, беше голям шок.
	Пръстите му отново хванаха пейджъра, издавайки безпокойството му.
	— Не можете ли да продадете имението, щом не го искате?
	— Да го продам след триста години в собственост на рода Кинеърд? — Той завъртя очи и се изсмя. — Всички призраци в семейството ще ме преследват цял живот! А и най-малкото трябва да се погрижа за имението заради Зара, дъщеря ми. Тя обожава това място. На шестнайсет е и ако можеше, щеше да прекъсне училище и да се качи да работи в Кинеърд целодневно. Казах й, че първо трябва да завърши образованието си.
	— Ясно. — Погледнах Чарли с изненада и веднага коригирах вижданията си за него. Изобщо не изглеждаше на възраст да има деца, да не говорим за шестнайсетгодишни.
	— Ще стане страхотна господарка на имение, когато порасне — продължи Чарли, — но първо искам да поживее малко — да отиде в университет, да пътува по света и да се увери, че наистина иска да се посвети на семейното имение.
	— Аз знам с какво искам да се занимавам още откакто бях на четири и гледах документален филм за избиването на слонове за слонова кост. Не направих пауза между училището и следването, веднага отидох в университет. Почти не съм пътувала — свих рамене, — но човек се учи, като работи.
	— Така ми казва и Зара — усмихна се леко Чарли. — Имам чувството, че с нея ще се разберете много добре. Разбира се, би трябвало да се откажа от това — той посочи болницата наоколо, — и да посветя живота си на имението, докато не дойде моментът Зара да го поеме. Проблемът е, че докато не вкараме имението в по-добра форма, не е разумно от финансова гледна точка да се отказвам от работата си. А и между нас да си остане, още дори не съм сигурен дали ставам за господар на имение. — Той пак погледна часовника си. — Е, трябва да тръгвам, но ако се интересуваш от работата, най-добре ще е да отидеш в Кинеърд и да го видиш сама. Още не е навалял сняг там горе, но се очаква скоро. Трябва да знаеш, че е съвсем отдалечено от цивилизацията.
	— Живея с Маргарет в къщичката й в средата на нищото — изтъкнах аз.
	— Къщичката на Маргарет е като Таймс Скуеър в сравнение с Кинеърд — отвърна Чарли. — Ще ти пратя номера на Кал Макензи, управителя на имението, както и домашния телефон в ловната хижа. Ако оставиш съобщения и на двата, рано или късно ще получи едното или другото и ще ти върне обаждането.
	— Добре. Аз…
	Звукът на пейджъра на Чарли прекъсна потока на мислите ми.
	— Вече наистина трябва да тръгвам. — Той се изправи. — Ако имаш други въпроси, прати ми имейл, а ако ми кажеш кога смяташ да се качиш до Кинеърд, ще се опитам да дойда с теб. И те моля да го премислиш сериозно. Наистина имам нужда от теб. Благодаря ти, че дойде, Тиги. Чао засега.
	— Чао — казах аз, а той се обърна и тръгна между масите към изхода.
	Чувствах се странно въодушевена, защото бях изпитала истинска връзка с него. Чарли ми се струваше познат, сякаш винаги съм го познавала. И тъй като вярвах в прераждането, вероятно си беше така. Затворих очи за секунда и прочистих ума си, за да се опитам да се фокусирам върху това каква емоция се събуждаше първа в мен, когато мислех за него. Бях шокирана от резултата. Вместо да се изпълня с топло чувство към човек, който би могъл да бъде бащинска фигура и работодател, съвсем друга част от мен реагира.
	_Не!_ Отворих очи и се изправих, за да си тръгна. _Той има дъщеря тийнейджърка, което значи, че е много по-възрастен, отколкото изглежда, и вероятно женен_ — скарах се на себе си, докато вървях по ярко осветените коридори на болницата. Излязох през входа в мъгливия ноемврийски следобед. Над Инвърнес вече се спускаше здрач, макар едва да минаваше три часът.
	Стоейки на опашката за автобуса, който щеше да ме закара на гарата, потръпнах — дали от студа или от вълнението, не знаех. Знаех само, че изпитвах инстинктивен интерес към работата, дори да беше временна. Затова намерих номера на Кал Макензи, който ми беше дал Чарли, извадих мобилния си и го набрах.

	* * *

	— И така — попита Маргарет същата вечер, когато седнахме за обичайната чаша какао пред огъня, — как мина?
	— В четвъртък отивам да видя имението Кинеърд.
	— Чудесно! — Ярките сини очи на Маргарет светеха като лазери на сбръчканото й лице. — Какво мислиш за господаря на имението — лорда, както биха казали англичаните?
	— Беше много… мил. Да, така беше — успях да кажа. — Изобщо не беше какъвто очаквах — добавих с надеждата да не съм се изчервила. — Мислех, че ще е много по-възрастен човек. Може би плешив и с голямо шкембе от прекалено много уиски.
	— О, да — изкикоти се тя, сякаш ми четеше ума. — Радва окото, няма съмнение. Познавам Чарли от момченце — баща ми работеше за дядо му в Кинеърд. Прекрасен младеж беше, ама всички знаехме, че направи грешка, като се ожени за оная негова жена. И толкова млад беше… — Маргарет завъртя очи. — Момичето им, Зара, е доста приятно, ако и да е малко диво, но детството й не беше лесно. Хайде, кажи ми, какво още каза Чарли?
	— Освен да се грижа за котките иска и да изследвам какви местни видове можем да заселим в имението. Честно казано, не изглеждаше много… организиран. Мисля, че ще е само временна работа, докато котките свикнат с обстановката.
	— Е, дори да е само за малко, да живееш и работиш в имение като Кинеърд ще те научи на много неща. Може там да почнеш да се учиш, че не можеш да спасиш всяко животно, което попадне под грижите ти. Това се отнася и за ранените създания от човешкия вид — добави тя със суха усмивка. — Трябва да приемеш, че животните и хората си имат своя съдба, която да следват. Можеш само да дадеш най-доброто от себе си и нищо повече.
	— Никога няма да закоравея към мъките на страдащо животно, Маргарет. Знаеш, че няма.
	— Знам, скъпа, и тъкмо това те прави толкова специална. Такова крехко момиченце си, а с такова голямо сърце, но гледай да не го излагаш на показ с всичките си емоции.
	— А що за човек е Кал Макензи?
	— А, изглежда малко груб, но отвътре си е мекичък, нашият Кал. Мястото е в кръвта му и би научила много от него. Освен това, ако не приемеш тази работа, къде ще отидеш? Знаеш, че аз и животните по Коледа вече няма да сме тук.
	Поради острия си артрит Маргарет най-накрая щеше да се премести в град Тейн, на четирийсет и пет минути път от влажната, рушаща се къща, в която бяхме в момента. Тя се намираше на брега на Дорнох Фърт и прилежащите й двадесет акра земя по хълмовете бяха домът на Маргарет и многобройните й и разнообразни животни през последните четирийсет години.
	— Не ти ли е тъжно, че заминаваш? — попитах я за пореден път. — Ако бях аз, щях да си изплаквам очите нощ и ден.
	— Разбира се, че ми е тъжно, Тиги, но както се опитах да те науча, всички хубави неща свършват. И с Божията воля започват нови и по-добри. Няма смисъл да съжаляваш за миналото, трябва само да приемеш това, което идва. Знаех отдавна, че това ще се случи, а благодарение на твоята помощ успях да остана тук още една година. А и новото ми бунгало има радиатори, които можеш да усилиш, когато има нужда, и телевизионен сигнал, който функционира през цялото време!
	Тя се изсмя и ми се усмихна, макар че дори аз, която се гордеех с естествената си интуиция, не знаех дали наистина очаква с радост бъдещето, или само проявява смелост. Което и да беше, станах и я прегърнах.
	— Мисля, че си страхотна, Маргарет. Ти и животните ме научихте на толкова много! Всички ще ми липсвате ужасно много.
	— Ама хич няма да ти липсвам, ако приемеш работата в Кинеърд. На две крачки съм, долу в долината, и ще бъда на разположение, ако имаш нужда от съвет за котките. А и ще трябва да посещаваш Денис, Гинес и Батън, иначе и на тях ще им липсваш.
	Погледнах надолу към трите хилави създания, които лежаха пред огъня: престаряла трикрака рижава котка и две стари кучета. И трите бяха излекувани като малки от Маргарет.
	— Ще се кача да огледам Кинеърд и тогава ще взема решение. Ако не стане, ще се върна у дома в Атлантис и ще премисля нещата. А сега, искаш ли да ти помогна да се приготвиш за лягане?
	Задавах този въпрос на Маргарет всяка вечер и тя отвърна с обичайния си горд отговор.
	— Не, ще поседя още малко край огъня, Тиги.
	— Приятни сънища, скъпа Маргарет.
	Целунах я по бузата с кожа като пергамент и се качих по тясното, неравно стълбище към спалнята си. Спалнята някога беше на Маргарет, докато тя не откри, че вече не може всяка нощ да изкачва стълбите. Впоследствие преместихме леглото й на долния етаж, в трапезарията, и може би беше по-добре, че никога не бе имала средства да премести тоалетната горе, защото тя още си беше в мразовития външен нужник само на няколко метра от стаята, която сега служеше като спалня на Маргарет.
	Докато изпълнявах обичайните си действия — да съблека дневните си дрехи и да сложа няколко пласта нощни, преди да се пъхна между леденостудените чаршафи — се почувствах спокойна, че решението ми да дойда тук, в убежището, е било правилно. Както казах на Чарли Кинеърд, след шест месеца в изследователския отдел на зоопарка „Сервион“ в Лозана осъзнах, че искам да се грижа и да защитавам самите животни. Затова отговорих на обява за работа, която видях онлайн, и дойдох в тази рушаща се къщичка край шотландско езеро, за да помагам на една стара дама с артрит, в убежището й за диви животни.
	_Следвай инстинктите си, Тиги, те никога няма да те подведат._
	Така ми казваше често Татко Солт. „В живота най-важна е интуицията, с малко логика. Ако се научиш да използваш и двете в точното съотношение, повечето ти решения ще бъдат правилни“ — каза ми Татко, когато стояхме заедно в личната му градина в Атлантис и гледахме как пълната луна изгрява над Женевското езеро.
	Помня, че тогава му разказвах за мечтата си един ден да отида в Африка и да работя с невероятните създания в естествения им хабитат, вместо зад решетките.
	Тази нощ, докато свивах пръстите на краката си в парченце от леглото, което бях стоплила с коленете си, осъзнах колко далече се чувствах от осъществяването на мечтата си. Отглеждането на четири шотландски диви котки не беше точно върхът на професията.
	Изгасих лампата и, лежейки, се замислих как всичките ми сестри ме закачаха, защото бях единствената в семейството, която се занимаваше с духовните неща. Не можех да ги обвинявам, защото като малка не разбирах, че съм „различна“, и просто говорех за нещата, които виждах и усещах. Веднъж, когато бях много малка, казах на сестра ми Кики да не се качва на любимото си дърво, понеже я бях „видяла“ да пада от него. Тя ми се изсмя без злоба и ми каза, че се е катерила там стотици пъти и да не ставам глупава. След това, когато наистина падна половин час по-късно, извърна поглед от мен, смутена, че пророчеството ми се беше сбъднало. Оттогава разбрах, че е най-добре да си държа устата затворена, когато „зная“ неща. Точно както знаех, че Татко Солт не е мъртъв…
	Ако беше, щях да усетя, когато душата му е напуснала земята. Но не бях усетила нищо, освен тоталния шок от новината, когато ми се обади сестра ми Мая. Бях напълно неподготвена, нямах никакво „предупреждение“, че идва нещо лошо. Така че или духовната ми система беше нещо повредена, или просто отказвах да приема истината, понеже не можех да я понеса.
	Мислите ми се завъртяха обратно към Чарли Кинеърд и странното интервю за работа, на което бях днес. Продължавах да изпитвам същите неприлични усещания, когато въображението ми се концентрира върху поразителните му сини очи и тънките ръце с дълги, чувствени пръсти, които бяха спасили толкова много животи…
	— За бога, Тиги! Вземи се в ръце! — промърморих сама на себе си. Може би беше само защото живеех такъв изолиран живот и привлекателните, интелигентни мъже не се редяха пред вратата ми. Освен това Чарли Кинеърд трябва да беше поне десет години по-възрастен от мен…
	Все пак, когато затворих очи, очаквах с голямо нетърпение да посетя имението Кинеърд.

	* * *

	Три дни по-късно слязох от малкия влак с два вагона на гарата в Тейн и тръгнах към един очукан ленд роувър — единствения автомобил, който виждах пред главния вход на миниатюрната гара. Мъжът зад волана свали прозореца.
	— Ти ли си Тиги? — попита със силен шотландски акцент.
	— Да. А ти си Кал Макензи?
	— Същият. Качвай се!
	Така и направих, но не можах да затворя тежката врата след себе си.
	— Вдигни я и я тръшни — посъветва ме Кал. — Тая тенекия е виждала по-добри дни, като повечето неща в Кинеърд.
	Изведнъж чух лай зад себе си, обърнах се и видях огромна шотландска еленова хрътка*, която седеше на задната седалка. Кучето се протегна напред, за да подуши косата ми, след което облиза лицето ми с грапавия си език.
	[* Scottish deerhound, порода, известна също като „шотландски дирхаунд“ на български. — Б.пр.]
	— Ой, Бодил, долу, момче! — нареди Кал.
	— Няма проблем — казах аз и се протегнах да почеша Бодил* зад ушите. — Обичам кучета.
	[* Кучето е кръстено на магарешкия бодил, национален символ на Шотландия — Б.пр.]
	— Хубаво, ама недей да го разглезваш, той е работещо куче. Айде, тръгнахме!
	След няколко неуспешни опита Кал успя да запали двигателя и минахме през Тейн — малко градче, построено от сиви шистови камъни, което служеше като център на малка селска община и притежаваше единствения сносен супермаркет в околността. Скоро напуснахме околностите на града и тръгнахме по дълъг, криволичещ път, заобиколен от гладки, полегати хълмове, покрити с туфи пирен и тук-там каледонски борове. Върховете на хълмовете бяха скрити сред гъста сива мъгла, а след един завой отдясно се появи езеро. Под лекия дъждец то ми напомняше на гигантска сива локва.
	Потръпнах от студ, въпреки че Бодил, който бе решил да облегне рошавата си сива глава на рамото ми, топлеше бузата ми с горещия си дъх, и си спомних първия ден, когато пристигнах на летище Инвърнес преди близо година. Бях оставила чистото, синьо, швейцарско небе и първия лек сняг за сезона по върховете на планините срещу Атлантис само за да се озова в негово мрачно подобие. Докато таксито ме возеше към къщичката на Маргарет, се запитах знаех ли всъщност какво вършех. Година по-късно, след като бях прекарала и четирите сезона в планинската част на Шотландия, знаех, че дойде ли пролетта, пиренът ще обагри склоновете в меко лилаво, а спокойното езеро ще блесне в синьо под благосклонното шотландско слънце.
	Хвърлих поглед скришом на шофьора си: набит, но добре сложен мъж с почервенели бузи и оредяваща червена коса. Големите ръце, които държаха кормилото, очевидно бяха на човек, който често се труди с тях: бяха покрити с драскотини, с кал под ноктите и почервенели кокалчета. Предвид физически изтощителната работа на Кал, реших, че трябва да е по-млад, отколкото изглеждаше, между трийсет и трийсет и пет.
	Като повечето хора тук, които бяха свикнали да живеят и да обработват земите си в изолация от останалия свят, Кал не говореше много.
	Но той е добър човек… — прошепна ми вътрешният ми глас.
	— От колко време работиш в Кинеърд? — наруших тишината.
	— Още от мъничък. Баща ми, дядо ми, прадядо ми и прапрадядо ми са вършили същата работа. Излизах с тате, откак се научих да ходя. Времената се промениха оттогава и спор няма! Промените носят и проблеми обаче. На Берил хич не й се нрави някакви _sassenach_* да нахлуват в територията й.
	[* Sassenach — (шот.) презрително наименование за англичаните. — Б.пр.]
	— Коя е Берил? — попитах.
	— Икономката в хижата Кинеърд. Работи там от четирийсет години.
	— А какво е „sassenach“?
	— Англичаните; ще идват цял куп превзети богаташи от другата страна на границата да прекарат Хогманей* в хижата. Берил хич не е доволна. Ти си първата гостенка след реновацията. Съпругата на господаря се занимаваше с това и не е пестила от нищо. Само за пердетата трябва да са отишли хиляди.
	[* Hogmanay — последният ден преди Нова година; синоним на новогодишните празненства.]
	— Е, надявам се да не си е правила толкова труд заради мен. Свикнала съм да спя на неудобни места — казах аз, защото не исках Кал да ме помисли за някаква разглезена принцеса. — Трябва да видиш къщичката на Маргарет.
	— А, виждал съм я, много пъти. Тя е брат’чедка на брат’чед ми, та сме далечни роднини, като повечето хора по тия краища.
	Между нас отново се спусна тишина. Кал направи остър ляв завой край малък, западнал параклис с избелял знак „Продава се“, закован накриво на стената. Пътят се бе стеснил и вече карахме между селски поляни с каменни стени от всяка страна, които задържаха овцете и добитъка вътре.
	В далечината виждах сиви облаци по върховете на още планини. От време навреме от двете ни страни се появяваше по някоя каменна къща със струйки дим, издигащи се от комините. В четири следобед вече се бе здрачило. Пътят бе осеян с дупки, а амортисьорите на стария ленд роувър все едно ги нямаше. Кал се провираше по множество тесни, извити мостове над буйни потоци, които образуваха гъста бяла пяна, когато водата се спускаше върху камъните, с което показваха, че се изкачваме нагоре.
	— Още колко остава? — попитах аз, след като си погледнах часовника и открих, че е минал цял час, откакто напуснахме Тейн.
	— Не е далече — каза Кал, след като завихме рязко надясно и пътят се превърна в чакълена пътека, чиито подмолни дупки бяха толкова дълбоки, че калта от тях се плискаше нагоре и опръскваше прозорците. — Вижда се входът на имението ей там, отпред.
	Видях за момент две каменни колони в светлината на фаровете и ми се прииска да бях дошла по-рано, за да мога да се ориентирам.
	— Почти стигнахме — увери ме Кал, докато се въртяхме, обръщахме и клатехме по алеята. Ленд роувърът се заизкачва по стръмен склон и колелата се завъртяха в опит да се захванат за разхлабения от водата чакъл. Кал най-сетне спря колата.
	— Добре дошла в Кинеърд — обяви той, отвори вратата и слезе. Забелязах, че се движи много леко за размерите си. Той заобиколи колата, отвори ми вратата и ми подаде ръка, за да сляза.
	— Мога да се справя — настоях аз, скочих долу и веднага потънах в една локва. Бодил скочи до мен и ме близна приятелски, след което отиде да подуши около алеята, очевидно зарадван, че е на позната територия.
	Огледах се и видях под лунната светлина ясните очертания на хижата Кинеърд с високите й стръмни покриви и дълги комини, хвърлящи сенки в нощта, с топлите светлини, блестящи зад широките прозорци в здравите стени от шистов камък.
	Кал извади сака ми от задната седалка на ленд роувъра и ме поведе покрай хижата към задната врата.
	— Входът за прислугата — промърмори той, чистейки ботушите си на стъргалото отвън. — Само господарят на имението, семейството му и гостите ползват предния вход.
	— Ясно — казах аз и пристъпихме вътре, където ни удари добре дошла вълна от топъл въздух.
	— Тука е като в пещ — оплака се Кал, докато вървяхме по коридор, който миришеше силно на прясна боя. — Жената на господаря е инсталирала някаква засукана нова отоплителна система и Берил още не се е научила да я управлява. Берил! — провикна се той и ме въведе в голяма, ултрамодерна кухня, осветена от множество кръгли лампички. Примигнах, за да помогна на очите ми да се приспособят, и видях огромното, блестящо централно отделение, редиците лъскави стенни шкафове и двете ултрамодерни печки.
	— Много е стилно — казах на Кал.
	— Да, такова си е. Трябваше да я видиш тая стая, преди да умре старият господар — сто години се беше събирала мръсотия, имаше и цяло семейство мишки. Ама всичко ще се провали, ако Берил не се научи да работи с тия нови печки. Тя си готви на старата печка на дърва, откак е тук, а за тия двете ти трябва диплома по компютърно програмиране.
	Докато Кал говореше, в кухнята влезе елегантна, стройна жена със снежнобяла коса, прибрана на кок на тила й. Усетих как сините й очи, обграждащи орлов нос върху дълго, ъгловато лице, ме оценяват.
	— Госпожица Д’Аплиез, предполагам? — каза тя с лек намек за шотландски акцент.
	— Да, но ме наричайте Тиги, моля ви.
	— А ти ме наричай Берил, така ми казват всички тук.
	Помислих си, че името й създава грешно впечатление за нея.
	Когато го чуех, в ума ми изникваше жена с майчински вид, с широка пазва, червени бузи и големи, груби ръце, също като тиганите, които използва всеки ден. Изобщо не си представях тази чаровна, строга на вид жена с безупречна черна рокля на икономка.
	— Благодаря ви, че ми позволявате да пренощувам тук тази нощ. Надявам се, че не ви създавам неудобство, докато сте толкова заета — казах аз, чувствайки се като дете, което говори с директорката на училището. Берил излъчваше авторитет, който чисто и просто изискваше уважение.
	— Гладна ли си? Направих супа — общо взето само това мога да сготвя безопасно, докато разбера програмите на новите печки. — Тя се усмихна мрачно на Кал. — Господарят каза, че си веганка. Морков и кориандър ще свършат ли работа?
	— Да, благодаря ви.
	— Добре тогава, аз ще ви оставя — каза Кал. — Имам да варя едни еленски глави от вчерашния лов. Лека нощ, Тиги, да спиш добре!
	— Благодаря, Кал, подобно — отвърнах аз, потискайки желанието си да повърна след прощалните му думи.
	— Хайде, ще те заведа горе в спалнята ти — каза рязко Берил и ми направи знак да я последвам.
	В края на коридора завихме и влязохме в огромно антре с каменен под и впечатляваща каменна камина, над която висеше глава на елен с великолепни рога. Тя ме поведе по покритите с чисто нов килим стълби, покрай портретите на предците на рода Кинеърд и до широката площадка горе, където отвори вратата на голяма спалня, декорирана в меки оттенъци на бежовото. На почетното място стоеше огромно легло с балдахин, покрито с червен тартан; до камината имаше кожени кресла с пухкави възглавнички, а на полираните до блясък махагонови нощни масички стояха две старинни месингови лампи и излъчваха мека светлина.
	— Толкова е красиво — казах тихо аз. — Чувствам се като в петзвезден хотел.
	— Тук спеше старият господар, чак до деня, в който умря. Сега обаче едва би познал стаята, особено банята. — Берил посочи вратата вляво от нас. — Използваше я като гардеробна. Накрая сложих там нощно гърне и умивалник — банята беше в другия край на коридора, нали разбираш.
	Берил въздъхна тежко и по изражението й личеше, че мислите й са се върнали към миналото — минало, към което може би изпитваше носталгия.
	— Хрумна ми, че мога да те използвам като опитно зайче: да тестваш стаята за проблеми, ако искаш — продължи Берил. — Ще ти бъда благодарна, ако си вземеш душ и ми кажеш колко време отнема да потече топлата вода.
	— За мен ще бъде удоволствие. Там, където живея в момента, топлата вода е рядкост.
	— Добре тогава, още чакаме масата за хранене да се върне от реставратора, така че най-добре ще е да ти донеса вечерята тук.
	— Както е най-лесно за теб, Берил.
	Тя кимна и излезе. Седнах на ръба на матрака, който изглеждаше много удобен, и си помислих, че не мога да реша що за човек е Берил. А и тази хижа… луксът, който ме заобикаляше, бе последното нещо, което очаквах да открия. Накрая се надигнах от леглото и отворих вратата на банята. Вътре открих двойна мраморна мивка, свободно стояща вана и душкабина с един от онези големи кръгли душове, под който нямах търпение да застана след месеци къпане във ваната с напукан емайл на Маргарет.
	— Истински рай! — въздъхнах, когато се съблякох, пуснах душа и прекарах под него неприлично много време. Излязох, изсуших се и си облякох прекрасната пухкава хавлия, която висеше от вътрешната страна на вратата. Подсуших с кърпа непослушните си къдрици и се върнах в спалнята, където Берил тъкмо поставяше поднос на масата до едно от кожените кресла.
	— Донесох ти домашен сок от бъз към супата.
	— Благодаря! Впрочем водата потече веднага и беше съвсем гореща.
	— Чудесно — отвърна Берил. — Сега ще те оставя да хапнеш. Лека нощ, Тиги.
	И с тези думи напусна стаята.


>>	2.

	През дебелите завеси не проникваше никаква следа от дневна светлина, когато затърсих с ръка ключа на лампата, за да видя колко е часът. За моя изненада беше почти осем — доста се бях успала, като се има предвид, че обикновено ставах в шест, за да нахраня животните. Станах от огромното легло, прекосих стаята, за да дръпна завесите, и ахнах възхитена от великолепния пейзаж, който се разкри през прозореца.
	Хижата се намираше на хълм с изглед към тясна долина. Склонът се спускаше плавно до тясна, лъкатушеща рекичка на равното дъно на долината и се издигаше отново от другата страна към планинска верига със сняг като захарна глазура по върховете. Целият пейзаж блестеше, покрит със скреж под изгряващото слънце, и отворих наскоро боядисания прозорец, за да вдишам глътка планински въздух. Имаше свеж аромат, със съвсем лек намек за есенна торфена почва и разлагащи се опадали листа, които щяха да подхранят новата растителност следващата пролет.
	Единственото, което исках, беше да изтичам навън и да се изгубя в това великолепно чудо на природата. Навлякох си дънките и пуловера, добавих зимното си яке, шапката и топлите си ботуши и слязох долу при входната врата. Беше отключено, така че пристъпих навън, за да се насладя на приказния земен рай, ширещ се пред мен, като по чудо недокоснат от хората и техните градежи.
	— Всичко това е мое — прошепнах, вървейки по острата, заскрежена трева в предния двор. Чух шумолене от дърветата вляво и видях млада сърна с големи, остри уши, дълги мигли и червеникавокафява козина, покрита с петна, да скача леко между тях. Макар заграждението за елени на Маргарет да беше голямо и да наподобяваше възможно най-добре естествения им хабитат, докато елените се излекуват, все пак си беше заграждение. Тук, в Кинеърд, елените имаха хиляди акри, където да скитат, диви и свободни, макар все още да бяха изложени на опасност от хищници от човешкия род, вместо някогашните им естествени врагове.
	Нищо в природата не беше в безопасност, помислих си, дори хората, самозваните владетели на земята: в своята арогантност вярвахме, че сме недосегаеми. Но бях виждала безброй пъти как един силен вятър, пратен от боговете в техните небеса, можеше да унищожи хиляди от нас с един удар, когато дойде ураган или цунами.
	По средата на пътя надолу по хълма спрях пред бърз поток, придошъл от снощните дъждове. Вдишах въздуха и се огледах.
	_Мога ли да поживея тук?_
	_Да, да, да!_ — отвърна душата ми.
	Но дори за мен тоталната изолация беше крайност: Кинеърд наистина беше друг свят. Знаех, че сестрите ми биха казали, че съм луда да се крия тук, че трябва да прекарвам повече време с хора — за предпочитане подходящи мъже — но не това караше сърцето ми да пее. Сред природата се чувствах жива, сетивата ми се изостряха и сякаш се издигах над земята и ставах част от вселената. Знаех, че тук, в Кинеърд, онази вътрешна част от мен, която криех от света, можеше да разцъфти и да расте, когато се будех всяка сутрин сред безценния дар на тази вълшебна долина.
	— Какво мислиш за идването ми в Кинеърд, Татко? — попитах небесата над мен, изпитвайки непреодолимо желание да установя онази жизненоважна, невидима връзка с човека, когото обичах най-много от всичко на света. Но отново говорех само на въздуха, и във физическо, и в духовно отношение, и това ме разстройваше дълбоко.
	На няколкостотин метра от хижата се озовах на един скален зъбер, откъдето погледнах надолу към склон, покрит с гъсти дървета. Мястото беше изолирано, но когато слязох по склона, за да го огледам, се оказа лесно достижимо. Това беше идеалното място за ограждение за Моли, Игор, Поузи и Полсън — четирите диви котки.
	Прекарах известно време в обхождане на мястото и се уверих, че залесеният склон отзад ще осигури усещането за сигурност, от което се нуждаеха дивите котки, за да се почувстват достатъчно спокойни, за да излязат навън, и накрая да започнат да се размножават. Беше само на десет минути от хижата и къщичките наоколо — достатъчно близо, за да мога да им нося дневните дажби, дори в дълбоката зима. Доволна от избора си, тръгнах обратно по склона към неравната, тясна пътека, която очевидно служеше за придвижване през долината.
	Тогава чух шума на двигател, приближаващ към мен, обърнах се и видях Кал, който се бе навел през прозореца на ленд роувъра с изписано на лицето си облекчение.
	— Ето те къде си! Къде беше? Берил приготви закуската отдавна, но като отиде да те потърси в стаята ти, я намери празна. Беше убедена, че нощеска те е взел Безразсъдния Мактавиш, призракът на хижата.
	— Олеле, толкова съжалявам, Кал! Беше толкова хубава сутрин, че излязох да се разходя. Освен това намерих идеалното място за жилище на дивите котки. Ей там, долу е — посочих склона.
	— Значи си е струвало да объркаш Берил и закуската й! А и няма лошо малко да се постресне, да изпита малко силни усещания, ако разбираш какво имам предвид — намигна ми Кал. — Разбира се, проблемът е, че тя се има за истинската господарка на хижата, и не мога да отрека, че в много отношения е така. Качвай се и ще те закарам обратно.
	Качих се и потеглихме с клатушкане.
	— Тия пътища стават опасни, като завали сняг — отбеляза Кал.
	— Цял живот съм живяла в Женева, така че поне съм свикнала да карам по сняг.
	— Това е добре, защото тука ще има много сняг, и то с месеци. Виж — посочи Кал, — ей там, зад ручея в онази брезова горичка спят на закрито елените нощем.
	— Това не изглежда като място, което осигурява достатъчно защита — казах аз, гледайки редките дървета.
	— Да, това е проблемът. Повечето естествени гори в долината вече ги няма. Започваме да залесяваме, но ще трябва да ги оградим, иначе елените ще изядат малките дръвчета. С голяма работа се е захванал новият господар. Ох, Берил, недей така! — От ленд роувъра се чу стържене, когато Кал се опита да смени скоростта. Колата се разтресе за няколко секунди и отново тръгна плавно.
	— „Берил“? — повторих.
	— Да — засмя се той, — кръстена на самата ни икономка; туй Ленди е яко като стари ботуши и на него може да се разчита, въпреки малките спънки.
	Когато с Кал се върнахме в хижата, се извиних пространно на човешката Берил за изчезването си преди закуска, след което се почувствах длъжна да преглътна сандвичите с „Мармайт“*, които ми беше направила — „вместо закуската, която не изяде“. А определено не бях фен на „Мармайт“.
	[* „Мармайт“, типичен британски продукт — екстракт от мая във вид на паста, който се използва за мазане на сандвичи — Б.пр.]
	— Не мисля, че тя ме харесва — промърморих на Кал, когато тя излезе от кухнята, а той ми помогна, като изяде два от сандвичите.
	— А-а, Тиг, горката жена просто е стресирана — каза мъдро Кал, докато огромната му челюст унищожаваше сандвичите. — А сега, кой влак смяташ да вземеш? Има един в 3:29, но ти си решаваш.
	Телефонен звън наруши тишината, после спря. Преди да успея да отговоря на Кал, Берил се върна в кухнята.
	— Господарят иска да говори с теб, Тиги. Удобно ли е сега? — попита тя.
	— Разбира се. — Вдигнах рамене към Кал и последвах Берил по задния коридор до една стаичка, която очевидно служеше за офис.
	— Ще те оставя сама — каза тя и посочи слушалката, която лежеше на бюрото. Вратата се затвори зад нея.
	— Ало? — казах в слушалката.
	— Здравей, Тиги! Извинявам се, че няма да мога да дойда при теб в Кинеърд. В болницата изникнаха няколко спешни случая.
	— Няма проблем, Чарли — излъгах, макар да бях разочарована.
	— Е, какво мислиш за Кинеърд?
	— Мисля… че това е едно от най-невероятните места, които съм виждала. Направо ти спира дъхът, Чарли! О, и между другото, мисля, че намерих идеалното място за дивите котки.
	— Наистина ли?
	— Да. — Обясних в коя част на имението се намира и защо съм го избрала.
	— Ако смяташ, че това е правилното място, Тиги, съм сигурен, че е така. А какво реши — ще дойдеш ли с тях в имението?
	— Ами… тук много ми харесва — казах аз с усмивка. — Всъщност направо обожавам това място!
	— И би могла да поживееш там за известно време?
	— Да — отговорих без колебание. — Определено.
	— Ами тогава, това е… фантастично! Кал особено много ще се зарадва. Осъзнавам, че още не сме обсъдили парите и условията, но какво ще кажеш да ти пратя предложението по имейл? Да речем три месеца начален период?
	— Да, това добре, Чарли. Ще прочета имейла и ще отговоря.
	— Страхотно! Очаквам следващия път лично да те разведа, но се надявам Берил да се е погрижила да се чувстваш удобно в хижата.
	— О, да, определено.
	— Добре. Ами тогава ще пратя онзи имейл и ако се съгласиш да дойдеш да работиш в Кинеърд, може да пристигнеш с котките в началото на декември.
	— Звучи перфектно.
	Сбогувахме се и затворих, питайки се дали бях взела най-доброто или най-лошото решение в живота си.
	След като благодарих на Берил за гостоприемството й, Кал ме заведе да огледам набързо семплата, но очарователна къщичка, в която щях да живея заедно с него, ако приемех позицията. После се качихме на ленд роувъра „Берил“ и потеглихме към гара Тейн.
	— И какво стана, ще дойдеш ли с котките, или не? — попита ме направо Кал.
	— Да, ще дойда.
	— Слава богу! — Кал удари волана с ръка. — Тия котки са последното, дето ми трябва сега, с всичката работа, която имам да върша.
	— Ще пристигна заедно с тях през декември, което значи, че трябва да започнеш със строежа на заграждението им.
	— Аха, и ще ми трябват доста съвети от теб за това, Тиг, но е страхотна новина, че ще идваш. Сигурна ли си, че ще се справиш с изолацията? — попита той, докато се клатушкахме по пътя след имението. — Не е за всеки.
	В този момент слънцето реши да се покаже иззад облаците и да озари долината под нас, обгърната от ефирна мъгла.
	— О, да, Кал — отвърнах с усмивка и усетих как в мен се надига вълнение. — Знам, че ще се справя.


>>	3.

	Следващият месец премина сякаш мигновено — месец, пълен с тъжни раздели, защото Маргарет и аз трябваше да се сбогуваме с мъка с любимите ни животни. Елените, двете червени катерици, таралежите, совите и единственото ни останало магаре бяха разпратени по новите им домове. Маргарет приемаше нещата много по-спокойно от мен — аз леех сълзи след всяко заминаване.
	— Това е кръгът на живота, Тиги, пълен е със срещи и сбогувания и е добре да го научиш колкото може по-скоро — посъветва ме тя.
	С Кал си разменихме множество имейли и обаждания по въпроса за ограждението на дивите котки и накрая той нае компания да го построи.
	— Не трябва да се скъпя за нищо, така ми казаха — обясни ми Кал. — Господарят е подал заявка за финансиране и е твърдо решен котките да се развъдят.
	От снимките, които ми прати, се виждаше, че жилището на котките е възможно най-модерното — няколко клетки, подобни на павилиони, свързани от тесни тунели и обградени от дървета, растителност и изкуствени скривалища, които котките да открият и проучат. Щеше да има общо четири павилиона, за да може всяка котка да си има собствена територия и да имаме възможност да отделим женските от мъжките, когато и ако забременеят.
	Показах снимките на Маргарет, докато пиехме шери през последната ни вечер заедно.
	— Божичко! Тук могат спокойно да живеят два-три жирафа, да не говорим за няколко кльощави котки — изсмя се тя.
	— Чарли очевидно приема напълно сериозно програмата си за размножаване.
	— О, да, той е перфекционист, нашият Чарли. Жалко, че толкова млад си изгуби мечтата. Не мисля, че се е съвзел оттогава.
	Наострих слух.
	— От какво?
	— Не биваше да го споменавам, но туй шери ми развърза езика. Нека кажем само, че нямаше късмет в любовта. Момичето му го взе друг, а той се ожени за тая негова съпруга по инерция.
	— Виждала ли си съпругата му?
	— Само веднъж на живо, на сватбата им преди, колко бяха, вече шестнайсет години. Разменихме няколко думи, но не я харесах много. Много е красива, не отричам, но също като в приказките, физическата красота невинаги означава вътрешна красота, а Чарли винаги си е бил наивен по отношение на жените. Ожени се на двайсет и една, като беше трети курс медицина в Единбург — въздъхна Маргарет. — Вече беше бременна със Зара, дъщеря им, нали разбираш. Мисля, че целият живот на Чарли дотогава беше реакция към поведението на баща му. Медицината и бракът му дадоха алтернатива. Може би сега е времето на Чарли — каза Маргарет и отпи за последно от шерито си. — Определено го е заслужил.

	* * *

	На следващата сутрин се засуетих около багажника на ленд роувъра „Берил“, който в момента съдържаше Моли, Игор, Поузи и Полсън, които виеха и пищяха недоволно от котешките клетки. Бяха нужни много време и усилия да ги натоварим и въпреки дебелия ми пуловер и работни ръкавици, по китките и ръцете ми имаше няколко дълбоки драскотини. Макар шотландските диви котки да имаха горе-долу същите размери и окраски като домашните котки „таби“, приликите свършваха дотук. Неслучайно ги наричаха също „шотландски тигри“. Особено Полсън имаше навика първо да хапе, а после да задава въпроси.
	Но въпреки киселия им и често жесток нрав, ги обичах до една. Те бяха малка искра надежда в един свят, в който толкова много местни видове бяха предали Богу дух. Маргарет ми беше обяснила, че за да им се попречи да се съешават с домашните котки, няколко размножителни програми из цяла Шотландия целяха да създадат чистокръвни котенца, които по-късно да върнат в дивата природа. Затваряйки вратите под звуците на ядосаното им ръмжене, усетих товара на отговорността си като един от пазителите на бъдещето им.
	Алиса, домашното ми таралежче — наречена така, защото като бебе беше паднала в заешка дупка, откъдето я извади кучето Гинес, а аз я спасих от челюстите му — седеше в картонена кутия на предната седалка, заедно с раницата ми, съдържаща малкото дрехи, които притежавах.
	— Готова ли си да тръгваме? — попита Кал, който вече седеше зад волана и гореше от нетърпение да потегли.
	— Да — преглътнах аз, знаейки, че ще трябва да се върна в къщата и да се сбогувам с Маргарет, което щеше да е най-сърцераздирателният момент от всички. — Можеш ли да ми дадеш пет минути?
	Кал кимна с безмълвно разбиране, а аз изтичах обратно в къщата.
	— Маргарет? Къде си? Ехо?
	Не я видях никъде, затова излязох да я потърся навън и я намерих да седи на земята, в центъра на празното заграждение на дивите котки, с Гинес и Батън, които стояха на пост от двете й страни. Държеше главата си в ръце и раменете й се тресяха.
	— Маргарет? — отидох до нея, коленичих и я прегърнах. — Моля те, недей да плачеш, иначе и аз ще се разплача.
	— Не мога да се спра, моме, опитах се да бъда смела, но днес… — Тя свали ръце от лицето си и видях, че очите й са зачервени. — Днес е краят на една епоха, когато ти и котките си тръгнете…
	Тя протегна кокалестата си, увредена от артрита ръка, като на зла вещица от приказките, но всъщност изразяваше точно обратното: искрена доброта.
	— Ти ми беше като внучка, Тиги. Никога няма да мога да ти се отблагодаря, че опази живота и здравето на животните ми, когато нямах сили да се справя сама.
	— Скоро ще дойда да те видя в бунгалото ти, обещавам. Все пак не сме толкова далече една от друга. — Взех я в прегръдките си за последен път. — За мен беше удоволствие и научих толкова много. Благодаря ти, Маргарет.
	— Удоволствието беше изцяло мое. И като говорим за учене, иди да видиш Чили, докато си там, горе. Той е един стар циганин, който живее в земите на имението, и е истинска златна мина за билкови лекове, и за животни, и за хора.
	— Ще отида. Довиждане засега, скъпа Маргарет. — Изправих се и тръгнах бързо към портата, защото знаех, че след малко и аз ще заплача. Кал се появи до мен.
	— Ти само гледай онези ми ти котки да си навъдят повечко котенца! — провикна се Маргарет, а аз й махнах за последно, качих се на Берил и потеглих към следващата глава от живота си.

	* * *

	— Това е спалнята ти, Тиг — каза Кал и пусна раницата ми на пода.
	Огледах малката стая с нисък таван, чиято мазилка беше напукана и покрита с издутини, сякаш таванът беше изтощен от усилието да поддържа покрива отгоре. Стаята беше, първо, леденостудена, и второ, лишена от удобства, дори според моите стандарти, но поне имаше легло. Имаше и скрин, върху който поставих таралежката Алиса, все още в пътната й кутия.
	— Мога ли да донеса тук и клетката й? — попита Кал. — Не мога да се оправя с нея в дневната. Ако избяга нощеска, като нищо ще я настъпя и смачкам по пътя за нужника! Не трябва ли да спи зимен сън?
	— Да, в дивата природа щеше да е заспала, но не мога да рискувам — обясних. — Не е наддала достатъчно на тегло, откакто я спасих, и не би могла да преживее зимата. Трябва да я държа на топло и да се погрижа да продължи да яде.
	Кал донесе клетката и след като настаних Алиса обратно в дома й и я нахраних с любимата й котешка храна, се почувствах толкова уморена, че седнах на леглото и ми се прииска да си легна.
	— Много ти благодаря за помощта днес, Кал. Нямаше да успея сама да сваля котките по склона до клетките.
	— Да, фина фея си ти, нали? — каза Кал и ме огледа. — Едва ли ще те моля да ми помагаш да цепя дърва и да оправям огради тая зима.
	— По-силна съм, отколкото изглеждам — излъгах, защото всъщност не бях. Поне физически.
	— Е, както и да е, сигурен съм, че имаш други умения, Тиг. — Кал посочи студената, гола стая. — На тая къща й трябва женска ръка — намекна той. — Аз хабер си нямам.
	— Сигурна съм, че можем да я направим по-приветлива.
	— Искаш ли нещо за ядене? Има яхния от еленско в хладилника.
	— Ъ-ъ-ъ, не, аз всъщност съм веганка, ако си спомняш…
	— А, да, разбира се. Е, тогава… — Той сви рамене, а аз се прозинах. — Може би ти трябва малко сън.
	— И аз така мисля.
	— Има корито в банята, ако искаш да се понакиснеш. Ще изчакам да използваш първа топлата вода.
	— Не се притеснявай, аз ще си лягам веднага — отвърнах. — Лека нощ, Кал.
	— Лека, Тиг.
	Най-накрая вратата се затвори зад него и се отпуснах на учудващо удобния матрак, завих се и заспах моментално.

	* * *

	Събудих се в шест часа от смразяващия студ и собствения си вътрешен часовник. Светнах лампата и видях, че навън още е тъмно като в рог, а прозорците са заскрежени отвътре.
	Нямаше нужда да се обличам, защото още бях в пуловера си и мръсните дънки от вчера, така че само си навлякох допълнителна жилетка, ботушите, якето и шапката. Влязох в дневната с многото греди, където имаше и голямо огнище. Грабнах фенера, който Кал ми беше показал, от куката до входната врата, където висеше. Включих го и се приготвих да изляза навън. Намерих по памет пътя до големия хамбар, където имаше хладилно помещение, от което щях да взема мъртвите гълъби и зайци за храна на котките. Докато ги слагах в кошницата, забелязах Бодил, който спеше върху бала сено в ъгъла. Той усети приближаването ми, събуди се и се протегна сънено, след което тръгна полека към мен на невъзможно дългите си крака и ме поздрави, като набута дългата си муцуна в протегнатата ми длан. Погледнах интелигентните му кафяви очи, обградени от сива козина, която почти приличаше на гъсти, рунтави вежди, и сърцето ми се разтопи.
	— Ела, момче! Да видим дали и за теб има нещо за ядене.
	След като събрах храната за котките и избрах сочен кокал за Бодил, отново излязох навън. Бодил се опита да ме последва, но неохотно го бутнах обратно в хамбара.
	— Може би някой друг ден, миличък — казах му. Не можех да рискувам да изплаши котките само ден след пристигането им.
	Минах по заскрежената поляна и слязох по склона към клетките. Досега не бях виждала такова черно като мастило небе, без никаква светлина. Използвах фенера, за да осветя пътя надолу по склона, и стигнах до входа на първата клетка.
	— Моли? — прошепнах в тишината. — Игор? Поузи? Полсън?
	Хванах дръжката по навик, но си спомних, че тук, където в бъдеще можеше да дойдат посетители, имаше електронна ключалка, за да не могат случайни хора да влизат и да притесняват котките. Напрегнах си мозъка да си спомня комбинацията, която ми каза Кал, и я налучках от третия опит. Чу се тихо щракване и вратата най-сетне се отвори. Влязох и я затворих.
	Отново повиках котките по име, но не чух нищо, дори най-леката стъпка на лапичка върху сухо листо. С тези четири огромни клетки, котките можеха да бъдат навсякъде и очевидно всички се криеха, сигурно сърдити.
	— Хей, милички, аз съм, Тиги — прошепнах в напълно тихия въздух и дъхът ми излезе като ледена вълна пред мен. — Тук съм и няма от какво да се страхувате. В безопасност сте, кълна се. Тук съм, с вас — повторих и зачаках да видя дали ще реагират на гласа ми. Нямаше резултат и след като огледах всеки от павилионите и се ослушвах толкова дълго, колкото можех, без да умра от измръзване, разпределих плячката, излязох и се качих обратно по склона.

	* * *

	— Какво си правила навън толкоз рано? — попита ме Кал, когато излезе от миниатюрната кухня с две чаши чай, от които се вдигаше пара.
	— Отидох да проверя котките, но не искаха да излязат. Горкичките, сигурно са ужасени, но поне чуха гласа ми.
	— Както знаеш, не съм почитател на котките по принцип. Самовлюбени, драскащи, необщителни гадинки са те, лоялни към този, който ги храни. Дай ми по-добре едно куче кат’ Бодил — изкоментира той.
	— Видях го днес в хамбара, дадох му кокал от хладилното помещение — признах аз и отпих от силния чай. — Винаги ли спи там?
	— Да, той е работещо куче, както ти казах, не някакво разглезено градско пуделче.
	— Не може ли понякога да спи в къщата? Навън е ужасно студено.
	— Ох, Тиг, много си мекушава. Свикнал си е той — скара ми се меко Кал и тръгна обратно към кухнята. — Искаш ли препечени филийки и сладко?
	— Да, благодаря, много ще се радвам — викнах в отговор, докато отварях вратата на спалнята си. Коленичих пред клетката на Алиса и отворих вратичката. Видях две блестящи очички, подаващи се от мъничката дървена къщурка, в която обичаше да се заравя. Едно от крачетата й беше лошо счупено, когато падна в заешката дупка, и така и не се възстанови напълно. Тя ходеше с накуцване из клетката си като пенсионер, макар да беше само на няколко месеца.
	— Добро утро, Алиса — прошепнах. — Как спа? Искаш ли малко краставица?
	Върнах се в кухнята, за да взема краставицата от хладилника — който, както забелязах, се нуждаеше от основно почистване, за да се отстрани зелената плесен от гърба и рафтовете. Видях, че и мивката е пълна с мръсни тенджери и тигани. Извадих препечените филийки и ги намазах с маргарин на плота, покрит с трохи, които сякаш не бяха чистени поне от седмица.
	_Типичен мъж_, помислих си. Макар да не бях фанатичка на тема чистота, това преминаваше границите на търпението ми и ме сърбяха пръстите да се заема за работа. След като нахраних Алиса, седнах с Кал на малката масичка в ъгъла на дневната и започнах да си ям филийките.
	— И какво даваш обикновено на котките сутрин? — поинтересува се той.
	— Днес им сложих гълъбите и два заека, които донесох със себе си.
	— Имам една купчина еленови сърца за теб, прибрани във фризера. Ще ти покажа — той е в една барака в двора зад хижата.
	— Много ще им харесат, благодаря ти, Кал!
	— Не схващам, Тиг. Казваш, че си веганка — как тогава понасяш всеки ден да държиш мъртво месо?
	— Защото това е природата, Кал. Хората са еволюирали достатъчно, за да могат да правят съзнателен избор каква диета да следват, а и имаме предостатъчно алтернативни източници на храна, за да живеем, докато животните нямат. Алиса яде месо, защото това е естествено за нейния вид; същото е и с котките. Просто така стоят нещата, макар да признавам, че не ми харесва идеята да разнасям еленски сърца. Сърцето е есенцията на всички ни, нали?
	— Не мога да кажа, аз съм мъж и обичам вкуса на червено месо между зъбите си, от карантиите до най-добрите пържоли. — Кал размаха пръст към мен. — И те предупреждавам, Тиг, никога няма да еволюирам — месояден съм до мозъка на костите си.
	— Обещавам, че няма да се опитвам да те убеждавам, но няма и да ти готвя агнешки котлети и такива неща.
	— Мислех си, че вие французите си обичате червеното месо, не е ли така?
	— Аз съм от Швейцария, не от Франция, може би е заради това — възразих с усмивка.
	— Маргарет ми каза и че си падаш малко зубърка, с твойта диплома и всичко друго, а, Тиг? Сигурен съм, че можеш да си намериш висок пост с добра заплата в някоя лаборатория, вместо да го играеш бавачка на някакви проскубани котки. Защо Кинеърд?
	— Всъщност работих в лаборатория няколко месеца, обработвах данни. Плащаха добре, но бях ужасно нещастна. Качеството на живота е това, което има значение, нали?
	— Аха, като имаш предвид какво ми плащат за убийствената работа тука, трябва да вярвам! — изсмя се Кал. — Е, радвам се, че си тук, хубаво е да имам компания.
	— Мислех си днес да направя пролетно почистване на къщата, ако нямаш нищо против.
	— Има си нужда, не може да се отрече. Ще се видим по-късно.
	С тези думи той си навлече старото яке „Барбур“ и тръгна с тежки стъпки към вратата.

	* * *

	Прекарах остатъка от сутринта долу с котките — или по-скоро без тях, защото колкото и обстойно да претърсвах бърлогите, внимателно скрити сред растенията, не можах да ги намеря.
	— Би било истинска катастрофа, ако поверениците ми умрат през първата седмица — казах на Кал, когато мина през къщата по обед за един от мегасандвичите. — Не са докоснали храната.
	— Аха, права си — изръмжа той, — но изглеждаха като да имат достатъчно тлъстинки, че да преживеят няколко дни. Ще свикнат, Тиг.
	— Надявам се, наистина. Както и да е, трябва да отида да напазарувам храна и почистващи препарати — казах аз. — Къде е най-близкото подходящо място?
	— Сега ще те заведа до местния магазин. Ще те науча и да караш Берил, трябва малко време да й свикнеш.
	Прекарах следващия час в изучаване на Берил и ексцентричните й прищевки, докато карахме до магазина и обратно. Магазинът се оказа голямо разочарование — продаваха се бог знае колко вида маслени сладкиши за минаващи туристи, но нямаше кой знае какво друго. Поне успях да взема картофи, зеле и моркови, солени фъстъци и много печен боб за протеини.
	Върнахме се в къщата и Кал ме остави да се заема с чистенето, но след като потърсих и не намерих метла и бърсалка за под, реших, че няма друг изход, освен да отида и да попитам Берил дали има пособия за чистене, които мога да взема назаем. Прекосих двора до задната врата на хижата. Почуках, но не получих отговор, така че отворих вратата и влязох.
	— Берил? Тиги от малката къща е! Тук ли си? — провикнах се, вървейки по коридора към кухнята.
	— Горе съм, скъпа, с новата приходяща прислужничка — чу се глас отгоре. — Ще сляза след минутка. Иди в кухнята и сложи чайника, ако обичаш!
	Изпълних инструкциите на Берил и тъкмо търсех чайник, когато тя влезе с една бледа млада жена в престилка и гумени ръкавици.
	— Това е Алисън, която ще се грижи хижата да е чиста, когато дойдат гостите по Коледа. Нали така, Алисън? — Берил говореше бавно и ясно, все едно момичето имаше проблем със слуха.
	— Да, точно тъй, госпожо Макгърк.
	— Е, добре, Алисън, ще се видим утре точно в осем сутринта. Има много работа за вършене, преди да дойде господарят.
	— Да, госпожо Макгърк — повтори момичето, очевидно уплашено до смърт от новата си шефка. Кимна за довиждане и се изнесе от кухнята.
	— Леле-мале — поклати глава Берил, отвори един шкаф и извади чайника. — Няма кой знае колко мозък нашата Алисън, но и аз нямам кой знае какъв избор на персонал по тези места. Поне може да идва пеша от чифлика на родителите си, което през зимата е най-важното.
	— Ти наблизо ли живееш? — попитах Берил, докато слагаше чаени листа в чайника.
	— В една къщичка отвъд долината. Предполагам, че не пиеш чая си с мляко?
	— Не.
	— Позволено ли ти е едно парче от домашния ми милионерски сладкиш? Вътре има истинско масло. — Берил посочи съблазнителните парчета сладкиш, покрити с дебел слой шоколад и карамел. — Все пак местната млекарна е съвсем наблизо и мога лично да гарантирам, че се грижат много добре за кравите.
	— В такъв случай ще си взема, благодаря — отговорих, понеже реших, че сега не е подходящ момент да обяснявам, че имам проблем с откъсването на новородените теленца от майките им, които биваха държани постоянно бременни, за да дават неестествено количество мляко за хората. — Това, което абсолютно отказвам да ям, са месото и рибата. Понякога си позволявам млечни продукти — обожавам млечен шоколад — признах си.
	— Всички го обичаме, нали? — Берил ми подаде парче сладкиш в чиния и на устните й проблесна усмивка. Помислих си, че сме направили една малка крачка към сприятеляване, макар и с цената на принципите ми. — Как се справяш в къщата?
	— Ами — започнах, наслаждавайки се на всяка хапка от прелестния маслен сладкиш, — дойдох да те питам дали имаш метла и бърсалка за под, ако може и прахосмукачка, които да мога да взема назаем, за да я почистя хубаво?
	— Да, имам. Мъжете сякаш обичат да живеят като прасета в собствената си мръсотия, нали?
	— Някои мъже, да, макар че баща ми беше един от най-чистите и прибрани хора, които познавам. Всичко винаги беше на мястото си, а той сам си оправяше леглото всяка сутрин, макар да имахме икономка, която да го прави вместо нас.
	Берил ме изгледа все едно си е променила мнението за общественото ми положение.
	— Значи си от дворянството, така ли?
	Не разпознах думата.
	— Какво значи това?
	— Извинявай, Тиги, английският ти е толкова добър, че забравям, че явно си французойка, съдейки по акцента ти.
	— Швейцарка съм, всъщност, но родният ми език е френският, да.
	— Имах предвид, че се чудех дали не си от благородническо семейство — поясни Берил. — Понеже каза, че си имала икономка.
	— Не, или поне не мисля така. Аз и сестрите ми сме били осиновени от баща ми като бебета.
	— Така ли? Колко интересно! Баща ти казвал ли ти е откъде произхождаш?
	— За жалост той почина преди пет месеца, но остави писмо на всяка от нас. Моето ми казва точно къде ме е намерил.
	— И ще отидеш ли на това място?
	— Не съм сигурна. Щастлива съм просто да бъда себе си, каквато винаги съм била, и да имам прекрасните си спомени със сестрите ми и осиновителя ми.
	— И не искаш нищо да ги нарушава? — попита Берил.
	— Точно така, не искам.
	— Кой знае? Един ден може да поискаш, но засега, съжалявам за загубата ти. Е, метлите и бърсалките са в шкафа надолу по коридора, твое ляво. Можеш да вземеш каквото искаш, стига да ги върнеш, като свършиш с тях.
	— Благодаря ти, Берил — казах аз, трогната от съболезнованията й за Татко.
	— Ако имаш нужда от още нещо, за да направиш онази къщичка обитаема, само ми кажи. А сега трябва да се обадя по радиото на Бен, ратая ни, и да го пратя да събере още дърва за Чили.
	— Това е старият циганин, който живее в земите на имението, нали?
	— Да.
	— Маргарет препоръча да се срещна с него.
	— Ами той винаги си е вкъщи, скъпа. Направо е превит надве от артрита, как преживява зимите навън в долината не мога и да си представя. Поне има нова дървена колиба, която му построи господарят през лятото. Има изолация, така че е на топло.
	— Това е много мило от страна на Ч… господаря.
	— Е, аз вече му казах, че социалните би трябвало да преместят Чили в селото от съображения за собствената му безопасност. Проблемът е, че всеки път, когато отидат да го видят, той се крие и никой не може да го намери. Следващия път, като дойдат, няма да го предупреждавам изобщо — закани се Берил. — Сега се налага някой от нас да го наглежда всеки ден, да му носи храна и дървесина. Все едно си нямаме достатъчно работа! Както и да е — Берил посегна към радиопредавателя, — трябва да се захващам за работа.
	Взех една бърсалка, метла и прахосмукачка и ги понесох с усилие през двора. Бодил, който бягаше радостно напред-назад пред мен, изобщо не ми помагаше.
	— Хей, Тиг! — чу се глас от недрата на бараката в двора. — Тук вътре съм, варя две еленски глави. Ще правиш ли чай скоро?
	— Да, но ще трябва да излезеш да си го вземеш, няма начин да стъпя вътре, докато се занимаваш с това — провикнах се в отговор.
	— Хубаво, Тиг, две бучки захар, ако обичаш!
	— Да, Ваше Превъзходителство — отговорих. — Само да си оставя кофата и бърсалката, ако нямате нищо против! — Клекнах в реверанс и отворих вратата на къщата.


>>	4.

	Оставаха две седмици до Коледа и дните намаляваха все повече с приближаването на зимното слънцестоене. Въпреки заскрежените прозорци още не бе валял сняг и се радвах, че успях да направя къщичката много по-уютна отпреди. Берил дойде с купчина хубави завеси на цветя на следващия ден, след като взех назаем бърсалката и метлата й.
	— Избери си, които искаш — подкани ме тя. — Висяха в хижата, преди да я реновираме, и бяха прекалено хубави, за да ги хвърлим. Има и няколко килима, които събират прах — леко са проядени от молците, но ще дадат малко топлина на тия каменни подове. Кажи на Кал, че има едно старо кожено кресло в хамбара, което ще стои хубаво пред онова огнище.
	— Голяма домакиня си, а? — изкиска се Кал, когато видя обновената дневна.
	Всъщност се наслаждавах на процеса, понеже никога не бях имала собствен дом. Сега, седейки пред огромното огнище вечер, докато Кал се излягаше на дивана, се чувствах доволна. Макар в началото да игнорираше Алиса, Кал се беше поддал на чара й и често я взимаше от клетката й и я оставяше да се свие доволна в голямата му длан. Бях малко разстроена, че той приемаше Алиса като гостенка в къщата, но не позволяваше да приберем Бодил.
	— Ще се връщаш ли при семейството си за Коледа? — попита ме той, докато закусвахме заедно, а скрежът по прозореца обграждаше като в рамка прекрасната долина под нас.
	— В началото си мислех да си отида у дома в Швейцария за няколко дни, но котките още са толкова неспокойни, че сигурно няма да мога. Само ще се притеснявам, а и никоя от сестрите ми няма да се връща вкъщи тази година, така че би било много странно да съм там без тях и Татко.
	— Къде живеят сестрите ти?
	— Мая, най-голямата, е в Бразилия, Али е в Норвегия, Ася е надолу в Южна Англия, Кики пак е потеглила на някакво ново приключение, а Електра, малката ми сестричка… е, тя може да е навсякъде. Тя е модел. Може да си чувал за нея. Повечето хора са чували.
	— Да нямаш предвид _онази_ Електра? Дето е по-висока от мен и все е на първа страница на вестниците, полугола и виси на врата на оная рокзвезда?
	— Да, точно тя — потвърдих.
	— Леле, Тиг! Пълна си с изненади, а? — Той ме огледа внимателно. — Не, хич не приличаш на нея.
	— Всички сме осиновени, нали помниш, Кал? — изкикотих се. — Не споделяме и капка обща кръв.
	— Да, разбира се — каза той. — Е, кажи на Електра, че ако иска да навести сестра си, бих се радвал да я придружа до местния пъб за по едно-две уискита.
	— Ще й кажа следващия път, когато се обади — отговорих аз, и като видях премрежения му поглед, бързо смених темата. — А ти какво ще правиш по Коледа?
	— Каквото правя всяка година. Ще бъда със семейството си в Дорнох. И ти си добре дошла у нас, Тиги. Все пак няма как да излапаш цялата пуйка, нали? — изкиска се той.
	— Много мило от твоя страна, Кал, но още не съм взела окончателно решение. Не ми харесва, че никоя от нас няма да бъде с Мама, жената, която ни отгледа от малки. Може би трябва да я поканя тук — започнах да мисля на глас.
	— Тази твоя „Мама“ е била омъжена за баща ти, така ли?
	— Не, макар че беше почти същото. Не в интимно отношение — побързах да уточня. — Той я наел за наша бавачка, когато бяхме малки, и тя така и не си отиде.
	— Да не се обидиш, Тиг, ама имаш много странно семейство, поне в сравнение с мен.
	— Знам, но обичам Мама и Клаудия, икономката ни, и сестрите ми точно толкова, колкото и ти обичаш семейството си. Наистина не искам смъртта на Татко да ни раздели. Той държеше всички ни заедно — въздъхнах. — Винаги се стараехме да сме си вкъщи за Коледа.
	— Да, семейството е всичко — съгласи се Кал. — Може да се мразим и в червата, но ако външен човек нарани някой от нас, ще се защитаваме взаимно докрай. Ако искаш да поканиш таз твоя Мама да дойде тук, няма проблем, и ще се постараем да ви направим Коледата колкото може по-… коледна, така да се каже. А сега по-добре да се връщам при моите огради. — Той стана и ме потупа по рамото на излизане.
	По-късно същата сутрин се обадих на Мама и й предложих да дойде в Шотландия за Коледа, но тя отказа.
	— Тиги, _chérie_, много мило от твоя страна, че си се сетила за мен, но не мисля, че мога да оставя Клаудия сама.
	— И тя е добре дошла тук — предложих, — макар че може да ни е малко тясно.
	— Всъщност вече поканихме Георг Хофман на гости, и разбира се, Крисчън също ще е с нас.
	— Ясно. Е, ако си сигурна… — предадох се накрая, мислейки колко е тъжно, че на Коледа в Атлантис ще бъде само персоналът, без никой от семейството.
	— Сигурна съм, _chérie_. А ти как си? И как са ти гърдите?
	— Всичко е наред, дишам само чист планински въздух, Мамо.
	— Гледай да се обличаш топло. Знаеш, че гърдите ти не понасят добре студеното време.
	— Ще внимавам, Мамо, обещавам. Довиждане засега.

	* * *

	Няколко дни по-късно се обадих на Маргарет, за да видя как е, и тя ме покани на коледен обяд у тях. Приех поканата с благодарност, облекчена, че няма да ми се налага да смущавам семейната Коледа на Кал, или по-скоро, ако трябва да съм честна, да се изправя пред мъртвата печена птица, с която щяха да обядват. Заведох Бодил на разходка в земите на имението. Той явно се беше привързал към мен, което Кал намираше за много забавно, и ме следваше насам-натам като спътник на вещица, когато не го използваха за лов. Няколко пъти дори го вкарах скришом в къщата, когато знаех, че Кал го няма. Бодил се припичаше на огъня, докато аз решех рунтавата му, заплетена козина, надявайки се господарят му да не забележи. Винаги си бях мечтала за собствено куче.
	Когато се прибрах и влязох вкъщи, Кал тъкмо поставяше малка коледна елха в ъгъла на дневната. Той вдигна поглед и се намръщи на Бодил, който ме бе последвал до вратата и сега стоеше на прага и гледаше умолително.
	— Тиг, казах ти сто пъти, той не трябва да влиза. Ще го развалиш.
	— Да го разваля? — попитах виновно, чудейки се дали Кал вече знаеше, че съм нарушила заповедите му.
	— Да, ще го направиш мекушав. Остави го навън.
	Неохотно изпъдих Бодил в двора и прошепнах, че ще се видим по-късно, след което затворих вратата.
	— Реших, че туй дръвче малко ще разведри обстановката, а и тебе — обясни Кал. — Изрових го с корените от гората, та после можем да го върнем. Може утре да идеш до Тейн да купиш лампички и украси за него?
	В очите ми избиха сълзи при вида на малкото дръвче, което седеше килнато на една страна в кофата си с пръст.
	— О, Кал, това е толкова мило, благодаря ти! — Отидох до него и го прегърнах. — Ще отида утре, след като нахраня котките.
	— Е, гледай да е рано, че утре ще вали сняг, няма спор. Онез _сасенах_ долу на юг само си мечтаят за „бяла Коледа“, ама тука не помня една Коледа, дето да не е валяло.
	— Нямам търпение! — казах с усмивка.

	* * *

	Както бе предрекъл Кал, на другата сутрин се събудих и видях първия сняг за сезона. Взех резервния ленд роувър, който беше още по-стар и потрошен от Берил, и внимателно го закарах до Тейн.
	До Коледа оставаха само няколко дни и градчето беше пълно с хора, дошли на пазар. След като купих лампички и украшения за елхата, избрах един мек шал на шотландско каре за Кал и розов вълнен пуловер за Маргарет. На прибиране забелязах един очукан рейндж роувър, паркиран пред хижата Кинеърд. Берил не беше на себе си от няколко дни, защото Чарли и семейството му щяха да дойдат да прекарат Коледа в хижата, преди да я оставят на първите клиенти за Хогманей.
	Когато Кал се прибра вкъщи, малката ни елхичка вече беше украсена и светеше, а в камината весело пламтеше огън. От старата портативна уредба на Кал звучеше диск с коледни песни, който бях купила в Тейн.
	— Очаквам стария Свети Ник* да падне от комина всеки момент — засмя се Кал, докато окачваше якето, шапката и шала си на куките, които го бях накарала да завинти до входната врата. — Навън даже си имаме елени, виж, Тиг!
	[* Свети Николай, отъждествяван с Дядо Коледа в много държави — Б.ред.]
	Погледнах през прозореца и видях, че шестте елена, които обикновено стояха на ливадата до хижата, бяха дошли да ни навестят. Всичките бяха мъжки и достатъчно добре опитомени, за да ги храним; Кал ми беше обяснил, че са отгледани от хора в земите на имението.
	— Усещаш ли вече коледния дух, Тиг? Чакай само да опиташ от мойто греяно вино! Тогаз ще го усетиш, и още как! Какво има за вечеря?
	— Фасул в касерол, или сам си сготви улова — отговорих и тръгнах към кухнята.
	— А, давай тогава. Последният, който направи, беше много вкусен.
	Докато вечеряхме с касерола и бутилка евтино вино, с Кал обсъдихме напредъка на котките.
	— Поне гълъбите и еленовите сърца вече изчезват от местата, където ги оставям всеки ден, но всички, освен Поузи, още отказват да се приближат до мен. Скоро ще трябва да ги заведа всичките на ветеринар, а нямам представа как да се доближа до тях.
	— Тиг, не можеш да принудиш животни да свикнат с нов хабитат по програма.
	— Знам — въздъхнах, — но се чувствам толкова притисната, Кал. Размножителният сезон започва през януари, но те са толкова разстроени, че почти не излизат от собствените си клетки, камо ли да се сближават една с друга. И честно казано, не мисля, че се харесват особено; никога не съм забелязвала химия между тях.
	— Не мисля, че размножаването има нещо общо с химията. В размножителния сезон съм виждал един елен да се сношава с шест кошути подред. Това си е природата и трябва само да се надяваш, че твоите момчета ще изпитат нуждата.
	— Страхотен консултант по дивите животни се оказах — оплаках се. — Ако не се родят котенца напролет, имам усещането, че ще бъда тотално разочарование за Чарли.
	— Ох, Тиг, господарят не е чудовище. По-рано го видях в хижата и каза, че ще дойде да види котките и теб някъде по Коледа.
	— О, господи! — изстенах. — Ами ако не искат да излязат, когато дойде да ги види?
	— Той ще разбере. Впрочем исках да те помоля за съвет, нали си момиче и госпожа Коледа отгоре на всичко. Трябва да купя нещо на Кейтлин и нямам идея какво.
	— Кейтлин?
	— Моето момиче. Живее в Дорнох, но няма още дълго да е мое момиче, ако не й измисля свестен коледен подарък.
	Изгледах Кал с едва прикрита изненада.
	— Имаш приятелка? Кал, защо никога не си ми споменавал за нея?
	— Това са лични работи, нали? А и досега не сме засягали темата.
	— Но ти постоянно си тук, в имението. Кейтлин не се ли сърди, че те вижда толкова рядко?
	— Не особено, защото винаги е било така. Виждаме се за по един уикенд всеки месец и всеки първи четвъртък.
	— Откога сте заедно?
	— Към дванайсет години — отвърна той и налапа още от касерола. — Предложих й преди две години.
	— Божичко! Тогава защо не живее тук, в къщата, с теб?
	— Първо на първо, тя е мениджър на местния отдел на строителната каса* в Тейн, който, както знаеш, е на един час път оттук. Каквото е времето по тия места, не може да рискува снегът да блокира пътищата и да остане затворена тук. А и не иска да живее във влажна дупка като тази. Но ако види какво си направила с къщата, може и да си промени мнението, имай предвид! — засмя се той. — Ами ти, Тиг? Има ли някой специален човек в живота ти?
	[* Финансово учреждение във Великобритания и Австралия, притежавано от членовете си, което предлага банкови услуги; подобно на кредитните кооперативи в Америка. — Б.пр.]
	— Имаше един мъж, когото срещнах в лабораторията в зоопарка „Сервион“, имахме нещо като връзка за известно време, но не беше сериозно. Още не съм срещнала „единствения“, така да се каже — обясних и отпих от виното си. — Късметлия си, че си я срещнал, Кал. Много ще се радвам да се запозная с Кейтлин. Защо не я доведеш някоя вечер около Коледа?
	— Работата е там, Тиг — намръщи се Кал, — че общо взето я оставих с впечатлението, че съквартирантката ми е брадата боксьорка, а не хубава мома като теб. Знаеш какви са жените, никога няма да ме остави на мира.
	— Това е още една причина да я доведеш тук, за да я уверя, че не съм заплаха за нея. При всички случаи искам да се запозная с нея в някакъв момент, щом имате толкова сериозна връзка. О, и препоръчвам да й купиш нещо от бижутерията.
	— Тя е практично момиче, Тиг — каза със съмнение Кал. — Миналата година й взех термални чорапи за спане и водоустойчиви ръкавици. Изглеждаше съвсем доволна.
	— Гарантирам ти, Кал — отвърнах, потискайки кикота си, — че жените, независимо колко са практични (или колко се преструват на практични), обичат бижутата.
	Час по-късно си казахме лека нощ и се прибрахме по спалните. Разкритието на Кал ме радваше — според моя опит, колкото и да беше модерно днешното общество, в отношенията между мъж и жена, които живеят заедно, винаги имаше напрежение, докато не се изясни къде е границата. Което разговорът ни току-що бе изяснил. Не изпитвах никакво сексуално влечение към Кал, но определено се чувствах близка с него. Добрата новина беше, че след като израснах с пет сестри, Кал вече можеше да се превърне в това, за което винаги бях мечтала — по-голям брат.

	* * *

	Погледнах нагоре към Полсън, който седеше на една от дървените платформи над мен. Той се печеше на слънце с дупе към мен и показно ме игнорираше. Не ми пукаше. Поне беше излязъл от кутията си на чист въздух, което ми даваше надежда, че най-сетне е преодолял травмата.
	Снимах го бързо с фотоапарата си, в случай че господарят на имението — както бях започнала да наричам Чарли Кинеърд, като всички тук — поискаше доказателство, че котките са живи.
	— Весела Бъдни вечер — казах на Полсън, — и може би утре сутрин ще благоволиш да погледнеш към мен, за да мога да ти кажа „Весела Коледа“ очи в очи.
	Изкачих се обратно нагоре по склона, мислейки си, че ако котките имаха репутацията на горди и капризни като кралски особи, то Полсън беше самият цар. Погледнах нагоре и видях една много слаба жена, която стоеше на върха на склона и ме наблюдаваше. Имаше дълги крака като жираф и беше облечена в зимно яке, което Кал би нарекъл „градско“, с ефектна кожена яка. Гъстата й коса беше бледоруса, блестеше като ореол под слънчевата светлина и обрамчваше две големи сини очи и устни, които можеха да минат за възглавници. Която и да беше, бе много красива. Започна да върви към мен, вдигайки много шум със стъпките си. Полсън я видя и веднага се скри.
	— Ъъъ, здравейте — казах аз и тръгнах нагоре с удвоена скорост. Стигнах я и се оказах лице в лице с нея, или по-точно с очи срещу стомаха й, понеже беше надвиснала над мен на върха на склона.
	— Много съжалявам, госпожо, но достъпът до този район е забранен.
	— Наистина ли? — проточи тя и ме погледна пренебрежително. — Не мисля така.
	— Всъщност за момента е така, защото дивите котки тъкмо пристигнаха, нали разбирате. Опитвам се да им помогна да се приспособят, а те са много темпераментни, не обичат непознати, а току-що ги убедих да започнат да излизат на открито и…
	— Коя сте вие всъщност?
	— Казвам се Тиги, работя тук.
	— Така ли?
	— Да. Няма проблем, ако стоите тук, горе. Искам да кажа, знам, че не се вижда много, но господарят на имението се опитва да развъди котките, защото в Шотландия са останали само триста.
	— Знам всичко това — каза тя и чух лек чуждестранен акцент, както и едва прикритата антипатия в думите й. — Е, няма да се меся в малкия ви проект. — Тя се усмихна стегнато. — Ще последвам инструкциите и ще се оттегля. Довиждане.
	— Довиждане! — провикнах се след подобието на Клаудия Шифер и я загледах как се качва обратно по склона. Инстинктивно разбрах, че съм направила грешка.

	* * *

	— Срещнах една жена долу при котките днес — казах на Кал, когато се прибра за обяд. — Беше руса, с устни на принцеса на „Дисни“ и много висока.
	— Била е господарката, значи — отвърна Кал, сърбайки супата си. — Съпругата на господаря — Улрика.
	— Мамка му! — прошепнах.
	— Какво е станало, Тиг? Обикновено не псуваш.
	— Мисля, че бях много груба към нея, Кал. Тъкмо бях успяла да изкарам Полсън от бърлогата му, когато тя дойде и го принуди да се прибере обратно вътре. Така че в общи линии й казах да се маха. — Прехапах устна и зачаках реакцията на Кал.
	— Бас държа, че хич не й се е понравило — каза той и обра остатъците в купата си с парче хляб, което натъпка в устата си. — Вероятно за пръв път й се случва някой да й каже да се разкара.
	— Боже, Кал, аз само се опитвах да защитя котките; тя би трябвало да разбере, ако знае нещо за дивите животни, нали?
	— Тя знае само тия животни, дето ги носи по тялото си, Тиг. Винаги следва последната мода. Била е модел като по-млада.
	— Трябваше да се сетя коя е, когато я видях — изстенах.
	— Която и да е, не си искала да пречи на котките. Няма значение, Тиг. Сигурен съм, че ще го преодолее. И без това хващам бас, че не е дошла да види котките, а пазачката им. Чарли сигурно й е казал за теб, а доколкото я познавам, едва ли й се нрави да има млада жена в нейната територия. Особено хубавица като теб.
	— Ха! Благодаря за комплимента, Кал, но едва ли ще се почувства застрашена от мен. — Посочих дребното си тяло, което така и не бе развило женствената фигура, която се очакваше, облечено в стария ми арански пуловер, покрит с дупки от молците в къщата на Маргарет.
	— И все пак си мисля, че ще изглеждаш доста добре, ако се постараеш. А точно това трябва да направиш за сбирката довечера в хижата. Забравих да спомена, че господарят продължава традицията на баща си да организира парти с пиене и танци на Бъдни вечер в голямата зала, така че ще трябва да се понаконтиш.
	— Какво?! — Изгледах Кал с ужас. — Нямам никакви хубави дрехи!
	— Е, може поне да се изкъпеш, че да не миришеш на диви котки, като отидеш.
	Тази нощ открих, че единствените ми дрехи, различни от прояден от молци пуловер, бяха червена карирана риза и „най-добрите“ ми черни дънки. Пуснах кестенявата си коса, вместо да я връзвам на опашка, и добавих малко спирала за очи и червено червило.
	Ахнах от изненада, когато видях Кал в дневната. Беше облечен в шотландска поличка в тъмносиньо и зелено, от токата на колана му висеше традиционната торбичка споран, а в единия му чорап имаше нож.
	— Леле, Кал, изглеждаш невероятно!
	— И тебе си те бива — каза той одобрително. — Хайде, да тръгваме!
	Отидохме до предния вход на хижата, където вече чувах гласовете отвътре.
	— Това е единственият ден в годината, когато на нас от простолюдието ни е позволено да прекрачваме прага на предния вход — прошепна ми той.
	Влязохме вътре и аз вдигнах поглед към прекрасната коледна елха над стълбището. В камината гореше буен огън, а Берил и Алисън предлагаха греяно вино и коледни пайове с месо на гостите. Мъжете носеха шотландски полички като Кал, а жените — тартанови шарфове.
	— Изглеждаш много добре, Тиги — каза Берил. — Весела Коледа!
	— Весела Коледа! — Чукнахме се и отпих от греяното си вино, оглеждайки се крадешком за Чарли Кинеърд и съпругата му.
	— И двамата още са горе — сякаш прочете мислите ми Берил. — На новата господарка винаги й трябва много време да се приготви. А и нали се подготвя да поздрави поданиците си — добави тя със стиснати устни.
	Берил продължи да раздава храна и вино на другите новопристигнали гости, а аз тръгнах безцелно из залата. Забелязах, че повечето гости бяха в пенсионна възраст. Тогава видях една тийнейджърка, която изпъкваше сред посивелите глави. Стоеше сама с чашата си греяно вино и изглеждаше отегчена, като всяко момиче на нейната възраст на подобно събиране. Доближих се до нея и видях, че ми изглеждаше позната — имаше същите ясни сини очи и гладка кожа като жената, която срещнах край клетките на котките тази сутрин, но косата й беше с цвят на махагон, вълниста и подрязана много късо. Беше очевидно, съдейки по суитшърта й и нарочно скъсаните дънки, че не е положила никакви усилия да се облече официално за празненството.
	— Здрасти — усмихнах се, когато стигнах до нея. — Аз съм Тиги. Тъкмо започнах работа в имението. Ще се грижа за дивите котки, докато свикнат с мястото.
	— Да, татко ми спомена за теб. Аз съм Зара Кинеърд. — Сините очи на Зара ме изгледаха преценяващо, също като тези на майка й по-рано днес. — Изглеждаш много млада, за да си консултантката на татко. На колко си години?
	— Двайсет и шест. А ти?
	— На шестнайсет. Как се чувстват котките? — попита ме тя, като че ли с истински интерес.
	— Ще им отнеме малко време да се приспособят, но има напредък.
	— Ще ми се да бях на твое място, по цял ден на чист въздух и да работя с животните в имението, вместо да съм затворена в класната стая и да решавам задачи и други подобни. Мама и татко няма да ми позволят да дойда да работя тук, докато не завърша образованието си.
	— Не ти остава много, нали?
	— Цели осемнайсет месеца! А дори след това мама сигурно очаква да стана главен редактор на „Вог“ или нещо от тоя тип. Не мисля така — изсмя се тя. — Пушиш ли? — прошепна в ухото ми.
	— Не. А ти?
	— Да, когато мама и татко не ме гледат. Всички в училище пушат. Ще дойдеш ли с мен навън, за да изпуша една? После можеш да кажеш, че си ме завела да видя еленовите глави в склада или нещо подобно. Тук е тоооолкова скучно!
	Последното нещо, което ми трябваше, беше да ме хванат как помагам на дъщерята на господаря да пуши между сградите. Но това момиче ми харесваше, затова се съгласих и се измъкнахме през входната врата. Зара веднага изрови смачкана цигара и запалка от джобовете на суитшърта си и запали. Забелязах тежките сребърни пръстени по ръцете й и черния лак, който ми напомни за сестра ми Кики, когато беше на възрастта на Зара.
	— Татко каза, че трябва да поговоря с теб, докато съм тук, и да разбера какво си правила в убежището на Маргарет — каза тя и изпусна цигарения дим от устата си в ледения въздух. — На таралежката от приказките на Биатрикс Потър ли си кръстена? — продължи тя, преди да успея да отговоря.
	— Да, оттам идва прякорът ми. Казват, че като бебе косата ми била щръкнала нагоре, като на таралеж. Истинското ми име е Тайгета.
	— Доста необичайно. Откъде идва?
	— Аз и сестрите ми сме кръстени на Седемте сестри, съзвездието Плеяди. Виж — посочих съвършено ясното нощно небе. — Ето ги там, точно над онези три звезди в редица — това е Коланът на Орион. Според легендата Орион преследвал сестрите в небесата. Виждаш ли ги?
	— Да! — възкликна Зара с детинско въодушевление. — Много са мънички, но ако се вгледам, виждам как блестят. Винаги съм се интересувала от звездите, но не ни учат много за тези неща в училище. На теб хареса ли ти да следваш зоология? Искам да уча нещо подобно в университета.
	— Да, и много ще се радвам да ти разкажа, но не мислиш ли, че трябва да се връщаме вътре? Родителите ти може да те търсят.
	— Не, не ме търсят. Имаха голяма кавга. Мама отказва да слезе, а татко се опитва да я разубеди. Както обикновено. — Зара завъртя очи. — Става истерична, нали разбираш, ако татко не е съгласен с нея, и тогава той трябва с часове да й се моли да се успокои.
	След досегашните ми срещи с бащата на Зара ми беше трудно да го вкарам в подобна сцена — изглеждаше като човек, който винаги държи под контрол всичко около себе си. Но не беше прилично да разпитвам за повече детайли, така че разказах на Зара каквото можах за специалността си, а после и за работата си в убежището на Маргарет. Очите й заблестяха на лунната светлина.
	— Еха, това звучи страхотно! Сега, след като татко най-сетне е господарят, му казах, че трябва да отдели няколко акра за убежище за животни като това на Маргарет. И може би от онези зоопаркове, където децата могат да галят някои животни — така местните родители ще могат да си водят децата и да ги насърчават да се радват на имението.
	— Това е чудесна идея, Зара! Какво каза той?
	— Че в момента няма достатъчно пари за нищо — въздъхна Зара. — Казах му, че ще спра училище и ще дойда тук за постоянно да му помагам, но той пак почна да разправя как трябва да завърша и да ида в университет. Маргарет не е имала диплома, нали? Трябва ти само любов към животните.
	— Вярно е, но дипломата помага да направиш кариера, Зара.
	— Имам кариера! — Сините й очи блеснаха яростно и тя разтвори ръце, сякаш за да прегърне имението. — Възнамерявам да прекарам живота си тук, горе. Ти знаеше ли, че искаш да работиш с животни, когато беше на моята възраст?
	— Да.
	— Животните са толкова по-добри от хората, нали?
	— От някои хора да, но пък един от дивите котараци, Полсън, е такава примадона, че едва ли бих го харесала, ако беше човек.
	— Звучи като майка ми… — изкикоти се Зара. — Ела, по-добре да влезем и да видим дали нашите са успели да слязат вече.
	Докато вървяхме обратно към хижата, се замислих, че Зара беше истинска тийнейджърка — заклещена на неудобното място между детството и превръщането в жена.
	Салонът вече беше претъпкан и загледах как Зара маха и праща целувки на различни верни служители сред тълпата, които, съдейки по възрастта им, вероятно я познаваха от малко бебе. Тя все пак беше тяхната „принцеса“ — бъдещата наследница на имението Кинеърд. Част от мен й завиждаше, че всичката тази красота ще бъде нейна, но поне по всичко личеше, че тя искрено обича Кинеърд.
	Мислите ми бяха прекъснати от появата на ниска жена с предпазливи сини очи и гъста червена коса.
	— Зара, няма ли да ни запознаеш? — попита жената.
	Зара се обърна и целуна жената по двете бузи.
	— Кейтлин! Колко се радвам да те видя! Тиги, това е Кейтлин, по-добрата половинка на Кал. Кейтлин, това е Тиги, тя дойде да работи в имението за няколко месеца.
	— Да, Кал ми е разправял за теб. Как се оправяш в къщичката с него? Не е най-удобното място, нали?
	— О, не е толкова зле, а и твоят Кал прави всичко възможно да се чувствам добре дошла. Къщата изглежда много по-добре отпреди, постарах се да стане по-удобна за двама ни…
	_Тиги, просто млъкни!_ — казах си, когато видях изражението на Кейтлин.
	Зара ме спаси, като започна да разпитва Кейтлин за работата й в строителната каса. Няколко секунди по-късно самият Кал се присъедини към нас, с по чаша уиски във всяка ръка, придружен от слаба, привлекателна жена, която изглеждаше на около четирийсет. Видях колко неудобно се почувства при вида на годеницата си и съквартирантката си заедно.
	— Виждам, че вече сте се запознали. Аз, ъ-ъ, се канех да ви събера по-рано, но не можах да намеря Тиги. — Той се усмихна с обич на Кейтлин и прегърна раменете й с мускулестата си ръка, при което уискито в ръката му едва не се разля.
	— Да, запознахме се. — Кейтлин също му се усмихна, но погледът й никак не беше весел.
	— Да, както и да е — продължи той, за да смени темата, — тъкмо доведох Фиона тука да се запознае с Тиги. Тиги, това е местната ни ветеринарка, Фиона Макдугъл. Каза, че ще ти трябва някой да прегледа котките и това е твоят човек.
	— Здрасти, Тиги, радвам се да се запознаем! — Гласът на Фиона беше мек и топъл, с лек шотландски акцент.
	— Удоволствието е мое — отвърнах, благодарна, че не се налага да продължавам разговора с Кейтлин.
	Преди някой да успее да каже нещо повече, бяхме прекъснати от внезапен цветен проблясък на стълбите над нас. Погледнахме нагоре, като всички други гости в залата. Избухнаха аплодисменти, когато жената, която бях видяла край клетките на дивите котки, сега облечена във впита по тялото червена рокля с шарф от тартан през рамо, слезе по стълбите под ръка със съпруга си Чарли Кинеърд. Сега, вместо лекарската си униформа, в която го бях видяла предния път, той носеше вечерно сако, папийонка и шотландска поличка; все едно беше излязъл от някой от портретите на предишните господари на имението, които висяха в хижата.
	Когато се обърнаха на ъгъла на стълбището, за да слязат по последните няколко стъпала, рязко си поех дъх. Не заради нея, макар да изглеждаше поразително красива, а заради него. Изчервих се от срам, когато отново изпитах същото бодване в стомаха като последния път, когато се видях с него.
	Двамата се спряха на средата на стълбището и жената започна да маха на тълпата долу, все едно беше взимала уроци от възрастната владетелка на Великобритания. Чарли стоеше до нея и скованите му рамене издаваха напрежението, което бях забелязала по време на интервюто. Въпреки фалшивата усмивка на лицето му знаех, че се чувства неудобно.
	— Дами и господа! — Чарли вдигна ръка за мълчание. — Преди всичко бих искал да ви посрещна с добре дошли на нашето ежегодно коледно събиране. Това е първото такова събитие, на което съм домакин, макар да съм присъствал на всяко едно през последните тридесет и осем години. Както всички знаете, баща ми Ангъс почина внезапно в съня си миналия февруари и преди да кажа каквото и да било друго, моля всички да вдигнете чашите уиски, които ви е раздала Берил, и да вдигнем тост за него. — Чарли взе чаша от подноса на Берил и я вдигна до устните си. — За Ангъс!
	— За Ангъс! — повтори в хор тълпата.
	— Искам също така да благодаря на всеки един от вас, който е помагал за поддръжката на имението през годините. Мнозина вече знаят, че въпреки месеците на несигурност след смъртта на баща ми, аз имам визия за бъдещето, да вкарам имението Кинеърд в двайсет и първи век, но в същото време да направя всичко по силите си да възстановя някогашното му естествено великолепие. Това е трудна задача, но знам, че с подкрепата на местната общност ще мога да го направя.
	— Да, ще можеш! — провикна се мъжът до мен, извади манерка от джоба на якето си и отпи голяма глътка.
	— И най-накрая искам да благодаря на съпругата си Улрика, че беше до мен през тази трудна година. Нямаше да се справя без нейната подкрепа. За теб, скъпа!
	Всички отново вдигнаха чашите си, макар всичките да бяха празни, така че Чарли побърза да продължи.
	— И, разбира се, дъщеря ми Зара. Зара? — Той се огледа из стаята, както и аз, но тя бе изчезнала. — Е, всички си я знаем отдавна колко обича да изчезва в неподходящи моменти.
	Чу се развеселено мърморене след коментара на господаря.
	— Сега остава само да пожелая весела Коледа на всеки един от вас.
	— Весела Коледа! — отвърнахме в хор.
	— А сега, моля, напълнете си чашите, а след няколко минути ще свием килимите за танците.
	— Много вдъхновяваща реч, а? — отбеляза Кал, хвана ръката на Кейтлин в мечешката си лапа и промърмори нещо как двамата щели да донесат още за пиене.
	— Добър човек е този — каза Фиона, докато Кал отвеждаше Кейтлин. — Как се справяш тук? — попита тя, насочвайки цялото си внимание към мен, и изведнъж ме порази интелигентността в красивите й зелени очи.
	— Приспособявам се — отвърнах. — Толкова е красиво, че понякога усещам, че бих могла да се изгубя в него. Малко е странно да бъда сред толкова много хора тази вечер, след последните три седмици в изолация.
	— Знам какво имаш предвид. Изпитах нещо подобно, когато се преместих тук от Единбург.
	— О, какво те е довело от големия град в планините, ако нямаш нищо против да попитам?
	— Влюбих се в местен човек — отговори просто тя. — Почти бях завършила обучението си за ветеринар в Единбургския университет и бях на практика в местния ветеринарен кабинет близо до Кинеърд, когато се запознах с Хамиш. Той имаше малка ферма наблизо. След като завърших, ми предложиха работа в голяма клиника в Единбург, но избрах да послушам сърцето си и се омъжих за Хамиш, след което се преместих тук. Започнах работа в местния ветеринарен кабинет, а когато партньорът ми Иън се пенсионира преди около две години, поех бизнеса изцяло.
	— Ясно. Много работа ли имаш?
	— Да, много, макар че тук се грижа за различни видове пациенти. Малко домашни любимци, каквито щяха да ми водят в Единбург, и безброй овце и крави.
	— И харесва ли ти?
	— О, да, много, макар че понякога е трудно, като ти се обадят в три сутринта да помогнеш на бременна юница, а навън е натрупал трийсет сантиметра сняг — засмя се тя.
	До нея изникна висок, рус младеж с широки рамене.
	— Здрасти, мамо, чудех се къде си изчезнала.
	Ясните му сиво-зелени очи, толкова подобни на тези на Фиона, че всеки би познал, че й е син, блестяха под светлините.
	— Здрасти, Лохи — каза Фиона с топла усмивка. — Това е Тиги, момичето, което се грижи за новите диви котки в имението.
	— Радвам се да се запознаем, Тиги — каза момчето и ми протегна ръка, а след това, когато Зара се върна при нас, се изчерви до ушите.
	— Здрасти, Лохи! — поздрави го Зара. — Откога не съм те виждала! Къде се криеш?
	— Здрасти, Зара — каза той и се изчерви още повече. — Бях в колежа в Дорнох.
	— Ясно. А сега какво правиш?
	— Търся си работа като чирак. Няма много свободни места, така че помагам на татко във фермата.
	— Казах му да говори с Кал тази вечер и да го пита дали има работа тук, в Кинеърд — добави Фиона.
	— Кал има отчаяна нужда от помощ — намесих се аз.
	— Но татко няма никакви пари — въздъхна Зара.
	— Готов съм да работя без пари, само за да трупам опит — каза Лохи и усетих отчаянието му.
	— Може би не съвсем без пари, Лохи — вметна майка му.
	— Е, ще кажеш някоя добра дума за мен, нали, Зара?
	— Разбира се. Ще отидеш ли да ми вземеш нещо за пиене? — помоли го тя.
	— Леле, колко е пораснал! — прошепна в ухото ми Зара, след като Лохи кимна енергично и тръгна към претрупаната маса в дъното на залата. — Някога беше нисък, дебел и покрит с акне! Мисля, че по-добре да ида да му помогна.
	— Давай — казах на гърба й, защото вече се беше обърнала и се отдалечаваше от мен.
	— Тийнейджъри, а? — Фиона завъртя очи и двете се засмяхме.
	Кал се върна с още чаши уиски, но аз отказах, понеже внезапно почувствах, че главата ми се замайва. Забелязах, че Чарли и Улрика поздравяваха гостите и се приближаваха все повече към нас.
	— Всъщност не ми е добре. Сигурно е от алкохола. Мисля, че ще се прибера вкъщи.
	— Но, Тиг, трябва да останеш за танците! Това е събитието на годината! А и знам, че Чарли ще иска да ти каже здрасти.
	— Той има да се види с много хора, а и съм сигурна, че по Коледа ще има още шансове да поговорим. Ти остани тук, Кал, и се забавлявай. Ще се видим у дома. Фиона, много се радвам, че се запознахме.
	— И аз, Тиги, обади се да ми кажеш кога да дойда да прегледам котките ти. Кал има номера ми.
	— Разбира се, благодаря ти, Фиона!
	Обърнах се, преди Кал да успее да ме спре, и излязох навън. Видях, че се е спуснала гъста мъгла; тя се носеше по въздуха и покриваше като с воал примигващите светлинки на коледната елха. На няколко метра от елхата проблесна друга светлина и осъзнах, че някой наблизо пуши цигара.
	— Весела Коледа! — казах, когато се разминах със силуета.
	— И на вас. Ъ-ъ-ъ… — Силуетът тръгна към мен и когато излезе от мъглата, видях, че е много висок, но в мрака не можех да различа нищо друго от чертите му.
	— Хубаво ли е партито? — попита той с лек акцент, който не можах да определя.
	— Да, много е хубаво.
	— Тук ли е Чар… господарят?
	— Да, той е домакин на партито, заедно със съпругата си. Не сте ли влизали още?
	— Не.
	— Ти ли си, Тиги? — Към нас проблесна фенер. — Търсих те под дърво и камък вътре.
	Чарли Кинеърд тръгна към мен, но спря внезапно, когато фенерът му освети събеседника ми.
	Минаха няколко секунди, преди да каже:
	— Ти какво правиш тук?
	— Дойдох си у дома да навестя старата си майка. Реших да я изненадам. Не е незаконно, нали?
	Чарли отвори уста да отговори, но я затвори отново. От него се излъчваше осезаема антипатия.
	— Е, добре — казах с всичкото фалшиво веселие, което можах да събера, — ще ви пожелая лека нощ. Весела Коледа! — добавих, преди да се обърна и да тръгна с възможно най-бърза крачка към къщичката. Отваряйки вратата, чух как двамата мъже си говорят, или по-скоро си ръмжат един на друг. В обикновено спокойния глас на Чарли се чуваше остър тон, изразяващ…
	_Какво, Тиги?_
	— Омраза — прошепнах и потръпнах.
	Затворих вратата, за да заглуша надигащите се гласове и очевидно назряващата кавга. Къщата беше леденостудена, понеже огънят почти бе загаснал, а топлинните акумулатори не работеха. Разпалих огъня и се свих пред него, като изведнъж се почувствах много самотна и осъзнах наново, че това беше първата Коледа, която прекарвах извън Атлантис, без сестрите си и Татко.
	Извадих зарядното от мобилния си и все още облечена в зимното си яке влязох в банята, за да видя дали са дошли телефонните феи с двете си чертички сигнал. Оказа се, че са, и успях да прочета множество съобщения от сестрите си и да изслушам едно гласово от Мама, което ме накара да се почувствам много по-добре.
	Започнах да пиша на телефона.
	„Нека Коледният дух да бъде с теб и да ти донесе радост и благодат, скъпа, с любов, Тиги…“
	Изпратих същото съобщение на петте си сестри и оставих гласово на Мама. След това седнах пред огъня с Алиса на коляното ми, да ми прави компания, и чух как църковната камбана от другата страна на долината известява настъпването на коледния ден.
	Чух скимтене пред вратата и станах, за да пусна вътре Бодил, понеже знаех, че Кал няма да се върне още няколко часа. Той скочи весело вътре и се опита да се качи на коленете ми, когато се свих пред огъня.
	— Бодил — казах аз, затрупана с миризлива сива козина, — просто си прекалено голям!
	Все пак се радвах на топлината му и на компанията му.
	— Две самотни създания заедно. Весела Коледа, скъпи — прошепнах, докато галех меките му уши, след което ги целунах. — И на теб, Татко, където и да си.


>>	5.

	Когато се събудих сутринта на Коледа, се чувствах много по-весела. През нощта бе навалял още сняг, а първите проблясъци на утрото на порозовяващия хоризонт обещаваха възхитителен изгрев.
	Бях чула Кал и Кейтлин да се прибират около три сутринта. Не исках да ги притеснявам, затова, след като се увих хубаво, излязох на пръсти от къщата и отидох да нахраня котките. Макар за хората да беше празник, природата не спираше на произволни календарни дати. Когато стигнах върха на склона, видях висок мъж долу край клетките, облечен в яке „Барбур“ и вълнена шапка, с вдигната яка заради студа. Пулсът ми се ускори, когато осъзнах, че е Чарли Кинеърд.
	— Весела Коледа! — надигнах леко глас, когато се приближих.
	Той се обърна стреснат към мен.
	— Тиги! Не те чух, такава лека стъпка имаш. Весела Коледа и на теб — добави той с усмивка.
	Отблизо вече виждах тъмните кръгове под сините му очи и наболата брада под острите му скули.
	— Слязох да видя котките, но се сетих, че не знам комбинацията — продължи той.
	— Четири седмици е, да знаеш в бъдеще — осведомих го. — Не искам да те обезкуражавам, но котките рядко излизат, дори за мен. Вече са подушили новата ти миризма и ще трябва да дойдеш няколко пъти, преди да благоволят да се покажат.
	— Разбирам. Кал ми каза, че си положила много усилия да ги насърчиш да излязат. Не искам да ги притеснявам, Тиги. Ако предпочиташ, ще си тръгна.
	— О, не, недей! Ти си този, който им предостави този прекрасен нов дом. Ужасно са темпераментни, но ще си струва, ако ги накараме да се размножат.
	— Макар да не са точно пухкави големи панди — отбеляза унило Чарли.
	— Е, това вече би привлякло тълпите — усмихнах му се.
	— Вместо да ги притеснявам повече, какво ще кажеш да се поразходим? — предложи той, докато аз слагах дневната доза месо на котките в ограждението.
	— Добре — съгласих се.
	Качихме се обратно нагоре по склона и завървяхме в тишина, докато не достигнахме скалисто възвишение, което изкачихме, за да бъдем възнаградени от най-добрия изглед към изгрева. Когато слънчевите лъчи започнаха да се подават иззад планината, се обърнах към Чарли.
	— Какво е усещането да знаеш, че всичко това е твое? — попитах.
	— Честно? — Той сведе поглед към мен.
	— Честно.
	— Ужасяващо е. Бих избрал отговорността за спасяването на човешки живот пред тази да оправя Кинеърд. Поне в болницата знам какво правя — има установен метод, който или ще реши проблема, или няма. Докато това… — Чарли посочи дивия терен — е до голяма степен извън контрола ми. Макар да искам да направя най-доброто, на което съм способен, за Зара и бъдещите Кинеърд, се чудя дали не е отвъд способностите ми. Всичко, което бих искал да постигна, като че ли изисква още повече разходи и време.
	— Но всичко това си струва усилията — въздъхнах и не можах да се сдържа да не разтворя ръце към невероятния пейзаж, разкриващ се пред нас, блестящ със собствен живот в светлината на изгряващото слънце. Той се вгледа в мен за миг, след което последва примера ми и обърна поглед към долината, вдишвайки дълбоко, докато наблюдаваше своето кралство.
	— Знаеш ли какво? — каза той след кратка пауза, през която раменете му сякаш се отпуснаха и част от напрежението ги напусна. — Права си. Трябва да мисля позитивно, да си дам сметка какъв късмет имам.
	— Имаш късмет, да, но напълно разбирам, че ти е в повече. Но всички стоим зад теб, Чарли, наистина.
	— Благодаря, Тиги.
	Той спонтанно протегна ръка и докосна ръкава на якето ми, а погледите ни се срещнаха. Аз първа се дръпнах и моментът свърши също толкова бързо, колкото бе започнал.
	Чарли прочисти гърло.
	— Слушай, искам да ти се извиня за неприятната сцена, на която стана свидетел снощи.
	— Не се притеснявай. Надявам се всичко да е приключило добре.
	— Не, не приключи, и никога няма да приключи — каза рязко той. — Изобщо не можах да заспя снощи, затова станах рано и дойдох тук. Надявах се чистият въздух да ми прочисти главата.
	— Съжалявам, Чарли, за каквото и да става дума. Баща ми ми казваше, че има някои проблеми, които можеш да разрешиш, а онези, които не можеш, трябва просто да приемеш, да затвориш вратата и да продължиш напред.
	— Баща ти явно е бил мъдър човек. За разлика от мен — сви рамене той. — Но е прав. Фрейзър се е върнал в Кинеърд по неизвестни причини и не мога да направя нищо по въпроса. Е, добре, по-добре да се връщам, иначе обилната шотландска закуска на Берил ще изстине.
	— Това няма да й хареса — усмихнах се.
	— Определено няма — съгласи се той и се обърнахме, за да се върнем в съответните си домове. — Къде ще прекараш деня?
	— Маргарет ме покани на обяд в бунгалото си.
	— Предай й много поздрави от мен, ако обичаш. Винаги съм я харесвал — каза Чарли, когато се спряхме пред хижата. — Отново ти пожелавам весела Коледа, Тиги. Благодаря, че ми направи компания тази сутрин. Надявам се да имаме шанс да поговорим още.
	— И аз се надявам. Весела Коледа, Чарли.

	* * *

	Бунгалото на Маргарет беше точно каквото трябваше да бъде едно ново бунгало и двете издавахме радостни звуци, докато тя демонстрираше как от чешмите веднага потича топла вода, докосвахме всички радиатори и сменяхме каналите на телевизора.
	— Тук е толкова уютно, Маргарет — казах аз, а Маргарет ме поведе към новия си розов диван и ми подаде чаша уиски. Изглеждаше в добро здраве и отпочинала, а двете й кучета и котката спяха спокойно пред камината.
	— Трябва да призная, че хич не ми липсва ставането по изгрев-слънце. След всичките тези години е истински лукс да се излежавам до седем! А сега се отпусни, Тиги, аз ще се погрижа за обяда.
	Бавно отпивах от уискито, а горещината му се стичаше приятно по гърлото ми. Накрая последвах Маргарет до малката масичка, която бе украсила с яркочервена коледна звезда и свещи.
	Докато се наслаждавах на рулото си от ядки, което само Маргарет можеше да прави толкова добре, тя си хапваше пуешки гърди.
	— Как бяха коледните танци в хижата снощи? — попита ме тя. — Зара беше ли там?
	— Бях много уморена и не останах за танците, но да, запознах се със Зара. Доста колоритна личност е — едва сдържах усмивката си. — Всъщност, когато излязох от хижата, там имаше един много висок мъж, който стоеше отвън. После Чарли излезе и… ами, не изглеждаше много щастлив, че го вижда — свих рамене.
	— Казваш, че бил много висок?
	— Много — потвърдих. — И май имаше американски акцент.
	— По-скоро канадски. Не… не може да бъде. — Маргарет остави вилицата си и се вторачи в светлината на свещите.
	— Името му беше Фрейзър — съобщих й. — Чарли ми каза тази сутрин.
	— Значи е бил той! Какво, по дяволите, прави този негодник тук? Ха! — Маргарет отпи голяма глътка уиски и плесна с ръка по масата. — Хващам се на бас, че зная!
	— Какво знаеш?
	— Нищо, Тиги, но стой далече от него. Само неприятности носи тоя тип. Горкият Чарли — само това му трябваше точно сега. Чудя се дали той знае? — попита Маргарет, сякаш говореше сама на себе си; очевидно не искаше да споделя с мен. — Както и да е, да забравим за него. Все пак е Коледа.
	Кимнах, защото не исках да я разстройвам. След основното ядене, седнахме и си хапнах един от домашните й пайове. Гледахме традиционната коледна реч на кралицата, а след това Маргарет си подремна, докато аз миех чиниите. Постарах се да не мисля за Татко, нито колко ми липсваха сестрите ми и чувството за принадлежност, което ми даваха. Макар да бяхме съвсем различни една от друга, без никаква кръвна връзка помежду ни, коледните ни събирания винаги бяха топли и страшно успокоителни, споени от традициите ни. Винаги украсявахме елхата заедно в деня преди Коледа, след което Татко вдигаше Ася, за да постави звездата на самия връх. Клаудия, икономката ни, винаги приготвяше най-страхотната храна, и докато другите ядяха фондю с месо или печена гъска, аз си хапвах малки вегански лакомства, приготвени специално за мен. После, когато всички се чувствахме заситени, отваряхме подаръците в топлата дневна, през чиито заскрежени прозорци проникваше светлината на блещукащите звезди в нощното небе. Сутринта на Коледа притичвахме до спалнята на Татко, за да го събудим, слизахме долу за една от традиционните закуски на Клаудия със сладки палачинки, последвана от ободряваща разходка, след която се стопляхме с по чаша от нейното греяно вино.
	Когато Маргарет се събуди, изпихме по чаша чай и хапнахме от фантастичния й коледен кейк, остатъкът от който, по нейно настояване, взех за вкъщи, за да го занеса на Кал. Посочих вече смрачаващото се небе и снежинките, които започнаха да падат от другата страна на прозореца.
	— Мисля, че трябва да тръгвам.
	— Разбира се, Тиги, карай внимателно и идвай насам, ако се случи да си в града.
	— Ще идвам, Маргарет — обещах и я целунах за довиждане. — Благодаря ти за днес. Беше прекрасно.
	— Впрочем, вече видя ли се с Чили? — подвикна ми тя, докато се качвах на Берил.
	Осъзнах, че в суматохата около Коледа бях забравила за него.
	— Не, но скоро ще го направя, обещавам.
	— Гледай да не забравиш, скъпа! Довиждане засега.

	* * *

	В деня след Коледа се събудих в обичайния ранен час и отидох да нахраня котките. Снегът бе дълбок тази сутрин и докато им слагах порциите месо, реших, че не мога да ги обвинявам, че предпочитат да си стоят на топло в скривалищата. Бях изненадана, но и се зарадвах, когато излязох от ограждението и видях, че Чарли ме чака.
	— Добро утро, Тиги. Надявам се нямаш нищо против, че пак съм тук. Събудих се рано и не можах да заспя отново.
	— Няма проблем, Чарли — уверих го.
	— Какво ще кажеш пак да се поразходим? Освен ако нямаш работа другаде — добави той.
	— В къщата не ме чака нищо, освен миризлива стара хрътка и сакат таралеж. Дори Кал ме изостави. Той е със семейството си в Дорнох.
	Чарли се засмя.
	— Разбирам.
	Докато се разхождахме, той изглеждаше доста по-позитивно настроен към имението: показваше ми любимите си места и ми разказваше повече за историята му.
	— Тук е имало страхотна къща, която е изглеждала като средновековен замък. Била е точно вдясно от хижата — обясни той. — Там са живели господарите и семействата им докъм 1850 г., когато прапрадядо ми успял да я изгори, като заспал с дебела пура в устата. И той пламнал с къщата; тогава бил над осемдесет, а цялата сграда изгоряла до основи. Още можеш да видиш остатъците от основите в горичката до хижата.
	— Леле, имаш толкова много семейна история, а аз нямам никаква!
	— Но дали това е благословия или проклятие, чудя се? Напоследък определено ми тежи. Макар че разговорът с теб вчера много ми помогна, Тиги. Май че в последните месеци почти бях спрял да забелязвам красотата на Кинеърд — гледах на имението повече като на тежест, отколкото ценност.
	— Е, това е разбираемо, Чарли. Голяма отговорност е.
	— Не е само това — призна той. — Има го и факта, че имението донякъде обърка визията ми за собственото ми бъдеще.
	— Каква беше визията ти?
	Последва дълга пауза, сякаш Чарли се чудеше дали да ми се довери.
	— Ами, мислех си да отида да работя в чужбина с „Лекари без граници“, щом Зара завърши училище. Националната здравна служба е прекрасна институция, но работещите за нея са затрупани с документация и ограничени от правителствените бюджети. Искам просто да бъда свободен да използвам уменията си там, където са наистина необходими, някъде, където мога да постигна нещо значимо.
	— Знам точно какво имаш предвид. Винаги съм си мечтала да работя със застрашени видове в Африка. Не че не обожавам дивите котки, разбира се, но…
	— Разбирам — прекъсна ме Чарли и се усмихна съчувствено. — Тук не е точно африканската савана. Мечтите ни като че ли си приличат.
	— Е, на мечтите им трябва време да се реализират, а дори тогава невинаги са на мястото, където очакваме да ги намерим. Предполагам, че трябва да имаме търпение и да се концентрираме върху това, което имаме днес.
	— Да, права си, и като сме отворили темата, помисли ли за други животински видове, които бихме могли да заселим тук?
	— Мисля, че червените катерици са добър вариант в бъдеще, след като залесяването напредне. Проучих онези сьомги, които спомена, но развъждането им звучи много сложно, а както ти казах, не съм експерт по рибите, така че ще трябва да поговоря със специалист. Междувременно ми се струва, че европейските лосове биха могли да бъдат следващата стъпка — познавам човек в зоопарка „Сервион“, който може да ни помогне. Макар че очевидно ще имаме нужда от бюджет; мислех си, че може да успееш да кандидатстваш за някои субсидии.
	— Да, знам за субсидиите — въздъхна Чарли. — Опитах се да попълня заявка за субсидии по Програмата за развитие тук, в Шотландия, както и няколко до Европейския съюз, но са истински кошмар. Просто нямам време да събера информация в такива детайли, каквито изискват.
	— Мога да ти помогна, имам много свободно време.
	— Можеш ли? Имаш ли някакъв опит в тази област?
	— Да, в университета и в „Сервион“ трябваше да подавам заявки за финансиране за изследователски проекти. Правила съм само няколко, но имам представа от процеса и бюрокрацията около него.
	— Е, това би било прекрасно! Само си скубя косата над тия заявления. Откакто баща ми умря, или съм в болницата, или се занимавам с правни документи. Жена ми все ме убеждава да продам мястото или да го направя на голф игрище, и не мога да я обвинявам.
	— Чух, че тя се е заела с обновяването на хижата. Свършила е страхотна работа, великолепно е.
	— Да, макар че проектът надмина първоначалния бюджет доста. Но не е честно да я критикувам. Не й беше лесно и само се опитваше да помогне.
	— Сигурна съм, че хижата ще привлече много изискани клиенти в бъдеще — заявих твърдо, а Чарли си погледна часовника.
	— Трябва да се връщам. Може да ти донеса формулярите за заявките в къщата, за да ги прегледаш?
	— Когато пожелаеш, Чарли.

	* * *

	Докато се върна в къщата, навън вече виеше бурен вятър, така че след като закусих, запалих огъня и се свих на дивана с книга в ръка. Предната нощ, знаейки, че Кал го няма, бях пуснала Бодил в къщата и тази сутрин той отново беше на прага ми. Веднага се опита да се качи в скута ми, но накрая успях да го сваля от себе си и той се сви в краката ми. Хриптящото му хъркане и тихото пращене на огъня ме успокояваха, докато четях.
	Подскочих, когато чух стъпки пред вратата. Знаех, че ако беше Кал, щеше да ми се скара заради Бодил, но вместо това през вратата се показаха две ясни сини очи.
	— Здрасти, Тиги, притеснявам ли те? — каза Зара.
	— Не, изобщо, само си четях — отвърнах и се изправих на дивана до седнало положение. — Как вървят коледните ти празници? Добре ли си прекарваш?
	— Когато съм в Кинеърд, винаги си прекарвам добре — отговори тя и седна до мен на дивана. Бодил веднага скочи до нея и сложи глава в скута й. — Тази сутрин отидох с колата до хижата Дийних — мама и татко пак се караха, така че исках малко мир и покой. Там долу е фантастично, ходила ли си?
	— Не, но Зара, разумно ли е да караш сама по тези места? Пътищата са опасни в този сняг…
	— Карам из земите на имението, откакто станах на десет, Тиги! Това е нашата земя, не помниш ли? Тук не ми трябва книжка или нещо подобно. Взимам радиото, гореща бутилка и тъй нататък, в случай че нещо стане — знам правилата. Отидох да занеса коледния подарък на Чили. Задигнах бутилка уиски от татко, за да го поразвеселя. — Зара ми намигна съзаклятнически. — Пийнахме по чашка и изпушихме по няколко цигари. Той може да е откачен и да мирише лошо, но е по-забавен от всички други наоколо. Освен теб, разбира се.
	— Приятелката ми Маргарет ми спомена за него вчера. Бих се радвала да се запознаем.
	— Мога да те отведа там по всяко време, ако искаш. Може би е най-добре първо аз да ви запозная и да обясня коя си, защото той не обича много непознатите.
	— Малко като моите диви котки — усмихнах й се.
	— Да, точно така! А какво ще кажеш в замяна на това, че ще те запозная с Чили, да ми позволиш да се запозная с котките? Вървя много тихо, като теб, Тиги, кълна се, и наистина много искам да ги видя. Как се казват?
	Казах й, но си помислих, че ако заведа Зара да ги види, ще ми е трудно да обясня на майка й защо съм изгонила нея оттам.
	— Какво ще кажеш първо да видя колко приятелски настроени се чувстват утре? Просто много ме е страх да не се скрият отново, когато подушат непознати.
	— Разбирам, Тиги. Ще бъда тук до деня преди Хогманей, така че имам още няколко дни. Чудех се дали не може, докато съм тук, да ти бъда… нещо като асистентка? Да вървя след теб и да гледам какво всъщност правиш?
	— Боя се, че в момента, докато не уредим да доведем още животни в имението, се занимавам само с котките.
	Зара погледна часовника на телефона си.
	— По-добре да тръгвам. Разни съседи ще идват за вечеря и мама ще ме принуди да облека рокля! — Тя завъртя очи, изправи се и тръгна към вратата. — Ако няма проблем, ще намина утре към обед.
	— Добре дошла си по всяко време, Зара. Довиждане!
	— Чао, Тиги!

	* * *

	Зара се появи на другия ден малко след обяда и се зарадвах, че е тук. Кал цял ден беше навън с някаква ловна дружинка и аз се чувствах като самотна стара мома.
	— Здрасти, Тиги! — усмихна ми се тя, когато влезе. — Слизам в Дийних Глен да занеса обяда на Чили. Искаш ли да дойдеш да ви запозная?
	— Да, би било чудесно. — Грабнах връхната си дреха. — Ти водиш.
	Зара седна до мен на предната седалка и подкарах колата.
	Вчерашният пронизващ вятър бе стихнал през нощта и денят беше слънчев и спокоен. Снегът блестеше навсякъде около нас, когато тръгнахме надолу по склона, но прикриваше опасния лед, който се криеше отдолу. Зара ми каза в коя посока да карам и започна да бърбори колко била скучна снощната вечеря и с какъв ужас очаквала да се върне в училището си в Северен Йоркшир след Нова година.
	— Това, че поколения Кинеърд са ходили там, не значи, че е подходящо за мен. Не е ли безумно, че на шестнайсет можеш законно да се ожениш, да правиш секс и да пушиш, но в интерната още се държат с теб като с десетгодишен и светлините се гасят в девет?!
	— Остават ти само осемнайсет месеца, Зара. Ще преминат много бързо, наистина.
	— Нямаме много време на тази земя, тъй че защо да губя толкова много от него — повече от петстотин и четирийсет дни, преброих ги — на място, което мразя?
	Вътрешно бях съгласна, но бях станала достатъчно благоразумна възрастна, за да не го казвам на глас.
	— Светът е пълен с глупави правила, но има и някои добри, които са направени, за да ни защитават.
	— Имаш ли гадже, Тиги? — попита Зара, след като ме насочи по един тесен дървен мост над малката река; водата по скалите под нас бе заледена и образуваше невероятни ледени скулптури.
	— Не. А ти?
	— Може да се каже. Имам предвид, има едно момче в училище, което много харесвам.
	— Как се казва?
	— Джони Норт. Много е атлетичен и всички момичета в моя курс са влюбени в него. Срещали сме се няколко пъти в гората, да изпушим по цигара. Но… той е лошо момче, нали разбираш?
	— Да, разбирам — промърморих, чудейки се защо толкова много момичета бяха вечно привлечени от типа мъже, които щяха да ги използват и наранят, когато добрите момчета, каквито имаше много, стояха наоколо и се чудеха защо не могат да си намерят приятелка.
	— Всъщност не мисля, че наистина е лош, само обича да се преструва на такъв, за да изглежда готин в очите на приятелите си. Когато сме насаме, говорим по много дълбоки теми — продължи Зара. — Той е имал трудно детство, нали разбираш? Под повърхността е много уязвим и чувствителен.
	Погледнах замечтаното изражение на Зара и разбрах, че току-що е отговорила на въпроса ми: всяка жена, която хлътнеше по лошо момче, смяташе, че всъщност изобщо не е лошо, а само неразбрано, че само тя го разбира и следователно може да го спаси…
	— Станахме много близки миналия срок, но всичките ми приятелки казват, че той иска само да ме вкара в лег… — Зара се спря и прояви благоприличието да се изчерви. — Знаеш какво искам да кажа, Тиги.
	— Приятелките ти може и да са прави — отвърнах, изумена от откровеността на Зара.
	На нейната възраст никога не бих си помислила да говоря за секс с възрастен човек, особено ако едва го познавам. Внимателно спрях Берил и усетих как гумите се плъзнаха леко по заледения сняг на няколко метра от дървената колиба от трупи, построена на закрито в един процеп. Планините се издигаха в изящна арка около нас; изолацията беше едновременно зловеща и величествена. Слязохме от колата и тръгнахме към колибата, а леденият вятър хапеше всеки сантиметър от голата ми кожа. Увих си шала около носа, защото буквално ме боляха белите дробове, когато вдишвах ледения въздух.
	— Леле, тук трябва да е поне минус десет. Как оцелява Чили?
	— Предполагам, че е свикнал. А и сега си има колибата и е добре. Ти почакай тук — каза Зара, когато се спря пред прага. — Ще вляза и ще му кажа, че има посетител, но не от социалните служби. — Тя ми намигна, прекоси снега и влезе през входната врата на колибата.
	Огледах колибата и видях, че е добре построена от здрави борови трупи, наредени едни върху други като в старите скиорски хижи по планините в Швейцария.
	Вратата се отвори и Зара се показа навън.
	— Вече можеш да влизаш! — подвикна ми тя.
	Отдалечих се от колата и отидох при Зара. Когато влязох вътре, ме посрещна добре дошла вълна топъл, задимен въздух. Очите ми постепенно свикнаха със сумрака в стаята, осветена само от две газови лампи и трепкащите пламъци в печката на дърва. Зара ме хвана за ръката и ме заведе две крачки по-близо до изтърканото кожено кресло пред огъня.
	— Чили, това е приятелката ми Тиги.
	Две ясни тъмнокафяви очи се вгледаха в мен. Лицето беше толкова набръчкано, че приличаше на пътна карта на просторен столичен град. Осъзнах, че силният мирис на дим не идваше от огъня, а от дълга дървена лула в устата на дребния човек на креслото. С напълно плешивата си глава и сбръчкана кожа ми напомняше на престарял монах.
	— Здравей, Чили — поздравих го, пристъпих към него и му подадох ръка. Той не ми подаде своята, само продължи да се взира в мен. Сърцето ми започна да бие по-бързо. Затворих очи, за да се успокоя, и в ума ми изплува образ: бях в пещера и гледах нагоре, в очите на една жена. Тя ми шепнеше тихо, докато отнякъде наблизо се вдигаше дим и плуваше пред лицето й, а аз кашлях и кашлях…
	Тогава осъзнах, че действително кашлям. Отворих очи и залитнах леко, когато се върнах в реалността. Зара ме хвана за ръката.
	— Добре ли си, Тиги? Боя се, че въздухът тук е много мръсен и застоял.
	— Добре съм — отвърнах, а насълзените ми очи се втренчиха в тези на Чили. Не можех да откъсна поглед от него, макар да исках.
	_Какъв си ми ти?_
	Устните му се размърдаха и той започна да мърмори нещо на език, който не разбирах, после ме повика да дойда с кокалестия си пръст, докато не застанах само на няколко сантиметра от него.
	— Седни! — каза той на английски със силен акцент и посочи единственото друго място за сядане в стаята — грубо издялано дървено столче край печката.
	— Сядай, аз мога и на пода — каза Зара и взе възглавница от месинговото легло, за да омекоти голия бетон, от който бе направен подът.
	— _Хочиуичи!_ — възкликна внезапно Чили, клатейки изкривения си, подобен на нокът на хищник пръст към мен. После отметна глава назад и се засмя, сякаш беше възхитен от нещо. — _Pequeña bruja!_
	— Не се притеснявай, той все си бърбори безсмислици на английски и испански — промърмори Зара. — Татко казва, че говорел и малко от стария ромски език.
	— Ясно — казах, макар да бях доста убедена, че Чили току-що ме бе нарекъл вещица*.
	[* Pequeña bruja — от исп. „малка вещица“. — Б.пр.]
	Чили най-сетне отмести поглед от мен и започна да пълни лулата си с нещо, което приличаше на мъх. След като я запали ми се усмихна.
	— Говориш английски или испански?
	— Английски и френски, но съвсем малко испански.
	Чили зацъка неодобрително и продължи да пуши лулата си.
	— Взимаш ли хапчетата, които ти даде докторът? — попита Зара от възглавницата си.
	Чили се обърна и я изгледа със смесица от веселие и пренебрежение в очите.
	— Отрова! Опитват се да ме убият с тази модерна медицина!
	— Чили, това са обезболяващи и противовъзпалителни за артрита ти. Помагат ти.
	— Използвам си моите начини — каза той и вдигна брадичка към дървения таван. — И ти ще го правиш… — Той посочи към мен. — Дай ми ръцете си! — заповяда.
	Подадох му ги, с дланите нагоре, и Чили ги хвана в своите. Докосването му беше учудващо меко. Усетих изтръпване във върховете на пръстите си, което ставаше все по-силно и по-силно, докато той проследяваше линиите на ръцете ми и леко стискаше пръстите един по един.
	— Значи магията ти е в тях — обяви той, сочейки ръцете ми. — Ти помагаш на малките земни създания… _los animales_. Това е твоят дар.
	— Ами, да… — Погледнах с неразбиране Зара, която само вдигна рамене.
	— Сила на _bruja_. Но не пълна, защото кръвта ти не чиста, виждаш ли? Какво правиш, Хочиуичи?
	— Имаш предвид работата ми?
	Той кимна и аз обясних. Когато приключих, той ме погледна и цъкна с уста.
	— Изхабена. Твоята сила тук. — Той посочи ръцете и сърцето ми. — Не там. — Посочи главата ми.
	— О! — възкликнах обидена. — Е, поне дипломата по зоология ми помага да разбирам поведението на животните.
	— За какво са ти статистики и документи и компютърни машини? — Той пак размаха кокалестия си пръст към мен. — Избираш грешен път.
	— Изяде ли онова пуешко, което ти донесох вчера? — намеси се Зара, като видя очевидното ми смущение. Тя се изправи, отиде в единия ъгъл на колибата и отвори някакъв стар бюфет, който съдържаше множество очукани тенекиени кутии и съдове.
	— _Sí._ Бла! — Чили издаде звуци като от повръщане. — Стара птица.
	— Е, добре, днес е пуешка супа — сви рамене Зара, извади алуминиева купа от бюфета, напълни я със супа от бутилката, която бе донесла със себе си, и му я донесе. — Хайде, изяж това, а аз ще ти донеса още дърва. — Зара вдигна една кошница за дърва и излезе от колибата.
	Гледах как Чили сърба глътка след глътка, сякаш изобщо не усещаше вкуса. След като изпразни купата я остави до себе си, избърса си устата с ръкав и пак запали лулата.
	— Ти усещаш Духа на Земята, сестро?
	— Да, усещам го — прошепнах, изненадана, че за пръв път разбирах точно какво има предвид.
	— „Истински ли е“, питаш ти.
	— Да, точно така.
	— Ще ти помогна да повярваш в него, преди да си тръгнеш оттук.
	— Не мисля скоро да напускам Кинеърд, Чили, едва пристигнах!
	— Така си мислиш ти! — изкикоти се той.
	Зара се върна с кошницата дърва и ги остави до печката. След това извади кутия коледен кейк и бутилката уиски, която бе откраднала от баща си и от която вече бяха останали само две трети, и сипа малко в тенекиена чаша.
	— Ето, Чили — каза тя, като остави уискито и кейка на малката масичка до креслото му. — Сега трябва да тръгваме.
	— Ти — каза той, сочейки към мен, — да дойдеш скоро, нали?
	Не беше молба, а заповед, затова свих рамене вместо отговор. Сбогувахме се и тръгнахме обратно към Берил по заледената земя. Чувствах се много странно, все едно се носех, като че бях имала някакво извънтелесно преживяване. Който и какъвто и да беше Чили, изглежда ме познаваше и въпреки грубостта му и аз усещах странна близост с него.
	— Проблемът е, че той е много горд — заговори Зара, докато пътувахме обратно. — Цял живот се е грижил сам за себе си, а сега не може. Татко дори предложи да му сложи генератор, но той отказва. Берил казва, че се превръща в тежест за нас и ни отнема прекалено много време, че за негово собствено добро би било по-добре да отиде в дом.
	— Тя ми каза — отвърнах, — но проблемът е, Зара, че сега, след като го видях, разбирам защо иска да остане, където е. Би било като да вземеш животно от естествения му хабитат, след като цял живот е живяло в природата. Ако го отведат в някой град, вероятно ще умре до дни. А дори и да запали колибата погрешка или да получи сърдечен удар, със сигурност би предпочел да умре така, вместо да е затворен в старчески дом с централно отопление. Аз определено бих го предпочела.
	— Да, сигурно си права. Както и да е, той май те хареса, Тиги. Покани те да се върнеш пак. Ще отидеш ли?
	— О, да — казах аз, — определено ще отида.


>>	6.

	Рано на другата сутрин, както се бяхме договорили, се срещнах със Зара в двора и слязохме с кошница месо да видим котките. Не мислех, че ще има особена вреда — нощес бе навалял още сняг и всяко благоразумно животно щеше да се зарови дълбоко в уютното си гнездо, така или иначе.
	— Е, добре — започнах, когато стигнахме пътеката над ограждението. — Оттук нататък трябва да си колкото може по-тиха, ясно?
	— Слушам, шефе! — прошепна Зара и ми козирува. Спуснахме се до първата клетка, отворих вратата и хвърлих вътре месото.
	— Моли? Полсън? Поузи? Игор? — повиках ги, минах, следвана от Зара, покрай всички клетки, като хвърлях храна във всяка от тях и говорех на невидимите си приятели. Когато поклатих глава в знак, че няма да излязат, Зара отказа да си тръгне.
	— Още пет минутки, моля? Може ли аз да се опитам да ги повикам? — помоли ме тя шепнешком.
	— Добре, защо не? — свих рамене.
	Тя се изправи и отиде до най-близката клетка. Прокара обвитите си в ръкавица пръсти през телената ограда, опря лице в нея и повика котките по име. Последвах я, докато ходеше около клетките и говореше на котките. Внезапно видях движение в кутията, която предпочиташе Поузи.
	— Виж! — изсъсках и посочих кутията, скрита под ниска растителност.
	Две кехлибарени очи се взираха в нас от тъмнината.
	— О, Господи! — прошепна възхитена Зара. Погледна котката право в очите и примигна много бавно. — Здрасти, Поузи, аз съм Зара — каза тихо тя, и за моя огромна изненада и радост, Поузи примигна в отговор. После изведнъж се чуха стъпки по снега и котката веднага се скри.
	— По дяволите! — изруга Зара. — Мислех, че се кани да излезе.
	— Може би се канеше — казах аз, докато се връщахме обратно нагоре по хълма, за да видим кой бе изплашил котката. Там, на върха на склона, стоеше Чарли Кинеърд.
	— Татко! — Зара се заизкачва бързо към него. — Тъкмо успях да примамя една от котките да излезе, когато чу стъпките ти и се скри — каза тя с пресилен шепот.
	— Съжалявам, скъпа. И аз дойдох да видя котките — прошепна в отговор Чарли. — Както и теб, Тиги. Може би е по-добре да се качим в къщата, където е по-топло и ще можем да говорим?
	Чарли ми се усмихна и усетих как се стопявам отвътре като сняг под слънцето.
	— Ето къде сте били! — чу се висок глас отгоре. Вдигнах очи и видях Улрика да върви към нас по пътеката. — Мислех, че никой не може да се доближава до тези животни, освен теб? — посочи ме Улрика. — Оказва ви се висока чест — отбеляза тя, когато Чарли и Зара изкачиха остатъка от склона преди мен. — Мен ме изгониха преди няколко дни.
	Висока, надвесена над мен от върха и с ръце на кръста, Улрика ми напомняше на ядосана валкирия.
	— Тя ме заведе само защото й се молих сто пъти, докато не се умори и не отстъпи — каза Зара в опит да я успокои.
	— Значи другия път трябва да падна на колене и също да ти се помоля? — гласът на Улрика звучеше безгрижно, но погледът й бе суров и студен.
	— Ела в къщата с нас, Тиги, да пийнем кафе и да поговорим — предложи Чарли, докато вървяхме обратно към хижата.
	— Съжалявам, скъпи, но трябва да ме закараш в Дорнох да се видя с лейди Мъри. Тя ме очаква на кафе в единайсет. Може би някой друг път, Тиги? — предложи студено Улрика.
	— Разбира се.
	— Ще мина през малката къща по-късно, когато се върна — каза Чарли. — Искам да ти дам онези формуляри за субсидиите и да поговорим за идеята да заселим европейски лосове в имението напролет.
	— Добре. Е, довиждане, Зара, довиждане, Улрика! — сбогувах се и побързах да се прибера на сигурно място в къщичката.
	— Еха! — възкликнах, след като се свлякох на дивана.
	— На какво викаш „еха“? — попита Кал, влизайки в дневната с препечена филийка в ръка.
	— Улрика Кинеърд — въздъхнах. — Имам чувството, че не ме харесва особено.
	— Не мисля, че харесва особено когото и да било, Тиг. Не го приемай лично. Какво ти е казала?
	Обясних на Кал какво се бе случило и той се изсмя.
	— Опа — каза той, — мисля, че няма да ти праща коледни картички в следващите няколко години. Улрика не обича да я оставят неинформирана, особено когато е намесен съпругът й. Може би просто е много несигурна в себе си, а?
	— Може би ще каже на съпруга си да ме уволни.
	— Господарят много държи на теб, Тиг, не се притеснявай. А сега трябва да тръгвам. Нейно Величество помоли да изчистя снега от алеята и да поръся сол, за да не падне на скъпоценния си задник. — Кал ми намигна и излезе от къщата.
	— Е, успя ли господарят да дойде да си поговорите на чаша чай? — попита Кал, когато влезе през вратата в осем вечерта.
	— Не, не дойде — отвърнах, докато наливах на Кал уискито, за което бе помолил, и му го подадох.
	— Аха, сигурно е изникнала някаква друга работа.
	— Може би, но не сме толкова далече от хижата, че да не може да дойде да ми каже. Цял ден седя тук и го чакам.
	— Да, а определено си бяха в хижата, видях колата им да се връща около три часа. Хайде, Тиг, недей да се мусиш.
	— Е, сега определено няма да дойде, така че отивам да се изкъпя.
	Водата не беше съвсем топла, но все пак легнах във ваната и се замислих дали думите на Чили, че скоро ще си замина, имаха нещо общо с появата на русата валкирия тази сутрин.
	Изведнъж на вратата на банята се почука.
	— Тиг? Готова ли си вече?
	— Ъъъ, почти — отговорих, извадих тапата и започнах да се оправям. — Кой е?
	Зачаках със затаен дъх отговора на Кал, надявайки се само да не беше Чарли Кинеърд. Наистина не исках да вляза в дневната в старата си опърпана хавлия и да трябва да бягам до спалнята, за да си взема дрехите.
	— Зара е, и изглежда много разстроена — изсъска той.
	— Добре, идвам! — извиках през вратата.
	Когато я отворих и влязох в дневната, видях Зара, която седеше на дивана, покрила лицето си с ръце, и хлипаше шумно.
	— Ще ви оставя насаме, дами — вдигна вежда Кал и излезе.
	— Зара, какво има? — попитах и седнах на дивана до нея.
	— Татко обеща, че може да останем до деня преди Хогманей, но сега казва, че си тръгваме! Можех да прекарам тук още цели два дни, а сега трябва да се върна в Инвърнес!
	— Защо?
	— Не знам. Някакъв мъж дойде в къщата тази сутрин и имаше голяма кавга с татко. Не посмях да сляза долу, но ги чух как си крещят. После татко се качи горе и ми каза, че си отиваме вкъщи. А аз не искам да си тръгвам!
	— Знаеш ли за какво е била кавгата? Или кой е бил мъжът?
	— Не, не ми каза.
	— Зара, скъпа — прегърнах я и заговорих, — толкова съжалявам. Трябва само да помниш, че скоро ще си на осемнайсет, и щом ги навършиш, никой няма да може да те спре да останеш в Кинеърд, ако това искаш.
	— Татко каза, че мога да прекарам цялата коледна ваканция тук горе, ако искам, но мама не ми позволява да остана. Тя мрази това място.
	— Може би имението просто не е начинът на живот, който й допада.
	— Никой начин на живот не й допада, Тиги — въздъхна Зара с изражение, излъчващо умора и отчаяние. — Тя все казва, че ще бъде щастлива, ако татко направи това или онова, например да я води на луксозни почивки с пари, които няма, или да й купи нова кола или някоя картина, която й харесва, защото това ще подобри положението. Но никога не се получава. Тя просто е много нещастен човек, разбираш ли?
	Седях и галех копринената коса на Зара, мислейки си, че дори момичето да преувеличаваше и драматизираше заради тийнейджърските хормони, бях видяла достатъчно от Улрика, за да разбера, че има труден характер. И изведнъж осъзнах факта, че макар да бях осиновена и отгледана от жена, наета от пастрока ми, и често да бях мечтала да имам семейство с женени биологични родители, бях идеализирала този образ. Нямах никакъв опит със скандали между родители. Нито веднъж не бях чула Татко Солт и Мама да се карат в Атлантис — бяхме отгледани в мир и за пръв път осъзнах колко рядко срещано бе това. Преживяванията на Зара бяха същите като тези, за които ми бяха разказвали от собствен опит много от приятелите ми в училище. Ние, сестрите, живеехме фантастичен, перфектен живот в нашия приказен замък поне що се отнася до двамата ни „родители“. Разбира се, имаше го и факта, че бяхме шест и определено не живеехме в пълна хармония. Някой все се караше с някого и този _някой_ друг обикновено беше малката ми сестричка Електра.
	Продължих да галя косата на Зара и между нас се спусна тишина. Продължи толкова дълго, че се зачудих дали момичето не е заспало, но изведнъж главата й се вдигна.
	— Сетих се! Мога да питам татко дали не може да остана с теб и Кал във вашата къща! Може да кажа, че имаш нужда да ти помагам до края на ваканцията! — Лицето й светна от въодушевление от новата й идея. — Може ли, Тиги? Обещавам, че няма да създавам проблеми. Мога да спя тук на дивана, стига Кал да няма нищо против, а съм сигурна, че няма да възрази, защото се разбираме добре и той ме харесва, и…
	— Много бих се радвала да отседнеш при нас, Зара, но майка ти едва ме познава и едва ли би поверила скъпоценното си момиче на непозната.
	— Но Берил е в хижата, а мама й има доверие, а татко познава Кал откакто се е родил и…
	— Зара, единственото, което можеш да направиш, е да говориш с родителите си. Ако те са готови да те пуснат да останеш с мен и Кал, ние ще се радваме да те приемем.
	— Ще говоря с тях — обеща тя, — а и да не ме пуснат, може просто да избягам.
	— Не говори така, Зара, това е заплаха, а ако искаш всички да повярват, че си пораснала достатъчно, за да взимаш решения, това не е начинът да постигнеш целта си. Защо не се върнеш в хижата и не ги попиташ? Ако се съгласят, трябва да им дадеш време да слязат и да се видят с мен, преди да тръгнат — окуражих я.
	— Добре, така ще направя. Благодаря, Тиги! — Тя стана и тръгна към вратата. — Кълна се, че един ден ще дойда да живея тук, в Кинеърд. За постоянно. И дори мама няма да може да ме спре. Лека нощ, Тиги!
	Както очаквах, тази нощ не ме посетиха нито Чарли, нито Улрика, а липсващият рейндж роувър на другата сутрин потвърди, че тримата са заминали за Инвърнес.
	— Горкото дете, заклещено в центъра на цялата тая бъркотия — отбеляза Кал, докато отпиваше от кафето си. — Нефункционални семейства, а? Моето не е перфектно, но поне бих казал, че сме доста нормални. А сега трябва да тръгвам.
	Кал отвори входната врата, наведе се и вдигна някакъв плик от изтривалката.
	— Имаш поща, Тиг — каза той и ми го подаде, а Бодил подаде глава през отворената врата. — А ти, Бодил, идваш с мене — каза той и изпъди кучето навън.
	Отворих плика и прочетох кратката бележка вътре.
C>
	Мила Тиги, много бързам, извинявам се за внезапното си заминаване и че не дойдох да те видя. Изникна правен проблем. Скоро ще се свържа с теб.
	Хиляди извинения,
@	Чарли
C$
	Нямах представа за какво говори, но предположих, че е свързан с големия скандал снощи.
	Върнах се в спалнята си; от всички тези разговори за семейства се бях затъжила за своето. Отворих чекмеджето на нощното си шкафче и извадих писмото си от Татко Солт. Бях го чела толкова много пъти, че изглеждаше вече изцапано. Разгънах го и започнах да го препрочитам. Дори само гледката на изящния почерк на Татко ме успокояваше.
C>
	__Атлантис__
	__Женевското езеро__
	__Швейцария__

	Мила моя Тиги,
	Няма много смисъл да си губя времето с обичайните банални фрази за внезапното ми изчезване от живота ти — знам, че няма да повярваш, че съм си отишъл. Но е така. Макар да знам, че ще продължиш да усещаш присъствието ми около себе си, трябва да приемеш, че никога няма да се върна.
	Разбира се, пиша това писмо на бюрото си в Атлантис, все още между живите, така че не мога да ти кажа какво има от другата страна, но със сигурност не изпитвам страх. С теб много пъти сме си говорили за чудотворната ръка на съдбата, за предопределението и по-висшата сила, която някои наричат Бог, и която докосва живота ми. Тя ме спаси като дете и вярата ми в нея, дори през трудните моменти от живота ми, никога не ме е напускала. И твоята вяра не бива да те напуска.
	С другите ти сестри внимавах да им дам само ограничена информация за произхода им, за да не обърквам живота им. Но ти си различна. Семейството ти се съгласи да те даде на мен само при изричното условие да обещая, че един ден, когато усетя, че времето е дошло, ще те пратя обратно при тях.
	Ти си част от древна култура, Тиги, която тези дни е презирана от мнозина. Смятам, че това е, защото много от нас, хората, са забравили корените си в природата и къде лежи сърцето и душата им. Ти, както ми казаха, идваш от специален род на даровити прорицатели, макар жената, която те предаде на мен, да поясни, че дарбата често пропуска едно поколение или не се развива докрай.
	Казаха ми да те наблюдавам, докато растеш, и го сторих. Ти се превърна от нервно и болнаво бебе в любопитно дете, което най-много от всичко обичаше да бъде сред природата, заобиколено от животни. Макар да не можеше да имаш свой домашен любимец заради алергията на Мама, ти се посвещаваше на всяко ранено врабче, което намереше, и на таралежите в градината, които хранеше.
	Едва ли помниш онзи момент, когато беше на пет и дойде при мен, за да прошепнеш в ухото ми, че си говорила с фея в гората. Тя ти казала, че името й е Лусия, и двете сте танцували заедно, боси в гората.
	Не е необичайно за дете на тази възраст да вярва във феи, но в твоя случай веднага разбрах, че си наследила дарбата. Мила Тиги, Лусия беше името на баба ти.
	Затова сега ще изпълня обещанието си, като ти кажа, че в някакъв миг от живота си трябва да отидеш в Испания, в град на име Гранада. На хълма срещу великолепната Алхамбра, в квартал, наречен Сакромонте, трябва да почукаш на синя врата на тясна алея, наречена „Cortijo del Aire“ и да попиташ за Анхелина. Там ще откриеш истината за биологичното си семейство. А може би и собствената си съдба…
	Преди да завърша писмото си, трябва също да ти разкрия, че ако не беше едно изречение, което ми каза твоя роднина преди много години, нямаше да бъда дарен с всичките си обични дъщери. Тя ме спаси от отчаянието и никога няма да мога да изплатя дълга си към нея.
	Давам ти всичката си любов, мое мило, даровито момиче. Толкова се гордея с теб.
@	Татко
C$
	След това извадих листа с информацията, гравирана на армиларната сфера, която се бе появила внезапно в градината на Татко няколко дни след смъртта му. Всеки от обръчите около нея носеше името на една от нас, цитат на гръцки и координати, които показваха къде по света ни е намерил Татко.
	Цитатът на Татко за мен, преведен от най-голямата ми сестра Мая, ме накара да се просълзя, защото толкова идеално ми пасваше:
C>
	Дръж краката си на свежата земя, но извиси ума си до прозорците на вселената.
C$
	Що се отнася до координатите, Али, която беше моряк и бе свикнала с тези неща, ни показа към кои места сочат. Моите отговаряха точно на това, което ми бе казал Татко в писмото си. До днес не бях посмяла да разбера какво е имал предвид Татко с думите си, че произлизам от специален и „даровит“ род. Но Чили сякаш знаеше коя съм и дори ми каза, че имам „сила“ в ръцете си. Станах и отидох до малкото огледалце, което висеше на стената над скрина. Разгледах чертите на лицето си — светлокафяви очи, тъмни вежди и мургава кожа. Да, ако си приберях косата, можеше да мина за човек със средиземноморска кръв. Но косата ми, макар да беше тъмна, имаше плътен кестеняв оттенък. Всички цигани — ако наистина бях такава, — които бях виждала по телевизията, имаха гарвановочерна коса, така че дори да имах циганска кръв, явно не бях чистокръвна, както ми бе казал самият Чили. Но тези дни кой ли беше? След две хиляди години смесване всички бяхме мелези.
	Не знаех нищо за циганите, освен че нямат най-добрата репутация, но Татко често бе казвал на мен и на сестрите ми: „Никога не съдете за книга по корицата. Едно скучно парче земя може да крие най-прекрасния скъпоценен камък…“.
	Гордеех се с факта, че винаги вярвах в доброто у хората, докато не се докажеше, че греша. Всъщност най-голямата ми слабост вероятно беше наивността ми по отношение на останалите, която по ирония произлизаше от най-доброто ми качество: нестихващата ми вяра в доброто в човешката природа. Останалите завъртаха очи, когато казвах, че доброто винаги тържествува над злото. Все пак, най-просто казано, ако не беше така, тогава всички зли души щяха да са избили добрите, а после да са се избили една друга и човешката раса вече нямаше да съществува.
	От която и раса да беше Чили, знаех, че има добра душа. Той беше първият циганин, с когото съзнателно се бях срещала, и определено исках да науча повече, помислих си, докато връщах скъпоценното писмо в чекмеджето до леглото си.


>>	7.

	Събудих се в новогодишния ден с радостно очакване на празненството за Хогманей в местното селско кметство, където щеше да ме заведе Кал, за да посрещнем Нова година по шотландските традиции. Когато се върнах в къщата, след като нахраних котките, открих там Берил, която ходеше напред-назад из дневната с ясно изписана на лицето тревога.
	— Тиги, как си? — попита тя.
	— Добре съм, благодаря, Берил. А ти? — Видях, че е необичайно нервна.
	— Появиха се някои… неприятни обстоятелства, но няма нужда да те притеснявам с тях точно сега.
	— Ясно.
	Зачудих се дали тези „обстоятелства“ имат нещо общо с внезапното заминаване на семейство Кинеърд, но вече познавах Берил достатъчно добре, за да не я притискам за информация по тази тема.
	Тя си възвърна самообладанието с очевидно усилие и продължи.
	— Обаче най-належащият ми проблем в момента е, че Алисън е болна. Майка й се обади и ми каза, че е много лошо настинала, но така оставам съвсем на сухо. Гостите за Нова година идват в четири следобед днес, цели осем души, и ще очакват следобеден чай със сладкиши! Имам цяла планина неизгладени чаршафи — трябваше да ги сваля от всички легла, защото пак беше паднал прах от реновациите, така че всяка стая трябва да се мине и с прахосмукачка, да се подреди масата в трапезарията и да се напалят огньове, а отгоре на това трябва да сготвя и вечеря, а още дори не съм оскубала фазана…
	— Мога ли да ти помогна? — предложих, виждайки едва прикритата нужда от помощ на Берил.
	— Ще можеш ли, Тиги? Господинът, който е наел хижата за тази седмица, е милиардер, както разбирам, и много влиятелен. Господарят разчита на него да разкаже за Кинеърд на богатите си приятели, а след всичко друго, което се струпа напоследък, не мога да го разочаровам.
	— Разбира се, че не можеш. Сега ще се кача в хижата с теб.
	Кал, който ни слушаше от кухнята, също предложи услугите си, така че прекарахме остатъка от деня в гладене на чаршафи, оправяне на легла, чистене с прахосмукачка и палене на огньове, докато Берил се трудеше в кухнята. В три следобед се присъединихме към нея за чаша чай. Всички бяхме изтощени.
	— Не знам как да ви се отблагодаря за днес — каза Берил, докато се наслаждавахме на парче топъл маслен сладкиш. — Не знам какво щях да правя без вас. Поне всичко е готово за довечера.
	Погледнах всичката храна, подредена на централния плот в кухнята и в множество покрити чинии и тигани на работните повърхности.
	— Ще дойде ли някой да ти помогне да я сервираш днес? — попитах.
	— Не, Алисън щеше да ми бъде и сервитьорка, но някак ще се справя.
	— Слушай, Берил, ще остана да ти помогна. Не можеш да се справиш с всичко това сама, поне не както би искал господарят.
	— О, не, Тиги, не мога да те моля за това. Хогманей е и Кал ще те води на кейли* долу.
	[* Ceilidh — традиционно празненство с шотландски фолклорни танци. — Б.пр.]
	— Щеше да ме води, но мога да ида някой друг път. Имаш нужда от мен, Берил.
	— Да, имам нужда — призна тя, — но господарят помоли персоналът да прислужва в униформа.
	— Ох, Тиги, нямам търпение да те видя пременена като френска камериерка! — намигна ми Кал.
	— Чувствам се ужасно, че те карам да правиш това — въздъхна Берил. — Ти си консултант по дивите животни с университетска диплома, а не сервитьорка.
	— Всъщност веднъж работих цяло лято в ресторант с английски сервиз* в Женева.
	[* English service или silver service — начин на сервиране, при който храната се премества от чинията на сервитьора в тази на клиента. — Б.пр.]
	— Е, това решава нещата, но утре ще се обадя на господаря и ще му кажа, че ако иска да отваряме петзвезден хотел, ще трябва да ми позволи да наема подходящ персонал. Не е честно към мен, нито към теб.
	— Няма проблем, наистина. Имаш ли нужда от помощ със следобедния чай? По-добре бързо да си облека униформата на камериерка — ухилих се, като видях, че минава три и половина.
	— Не, ти си иди вкъщи, изкъпи се и си почини. Вечерята е в осем, но ще ми трябваш тук от шест да поднасяш напитки, ако не е проблем?
	— Няма проблем, Берил.
	— Ще можеш ли да занесеш това на Чили, преди да тръгнеш? — попитах Кал, докато вървяхме през двора към малката къща, и му подадох кутия със задушен фазан, който бях взела от една от чиниите на Берил. — Пожелай му честита Нова година от мен и му кажи, че скоро ще сляза да го посетя.
	— Разбира се. Жалко, че не можеш да дойдеш с мен тази вечер, но поне си спечели място в сърцето на Берил за вечни времена.
	Върнах се в хижата в шест и Берил ми даде униформата за вечерта — имаше си даже и бяла престилка.
	— Униформата на Алисън щеше да ти стои като чувал, затова изрових тази от един стар сандък на тавана. Мирише на нафталин, но би трябвало да ти стане — каза тя. — Облечи я в стаята за пране. Боя се, че ще трябва и да си вържеш косата.
	Направих каквото ми каза и се върнах в кухнята.
	— Как изглеждам?
	— Прекрасно — каза Берил, почти без да ме поглежда.
	— Трябва ли да нося и това? — попитах и вдигнах бялата панделка с черна линия, която трябваше да вържа на челото си.
	— Не мисля, че е необходимо. Сега, всички ще слязат след няколко минути, тъй че ще трябва да отвориш шампанското. За въздържателите има газирана вода и сок от бъз в хладилника ей там. Алкохолът е подреден на бюфета за напитки в голямата стая. Трябва само да добавиш кофа лед.
	— Ясно. — Побързах да изпълня задачите си.
	Винаги се радвах да играя в училищните представления и се постарах да вляза напълно в ролята си, докато раздавах шампанско в Голямата стая, като едва се сдържах да не казвам „да, милорд“ и „мерси, мадам“ и да не правя реверанси, преди да мина на следващия гост. От наблюдателния си пункт до бюфета за напитки виждах, че гостите са очевидно заможни: петима мъже в официални костюми с черни вратовръзки и три жени с коктейлни рокли и скъпи на вид бижута. Макар групово да говореха английски, чух различни акценти, включително немски и френски.
	— Как върви там? — попита ме Берил, когато отидох в кухнята и изтичах до хладилника.
	— Добре, макар че вече изпиха първите шест бутилки шампанско.
	— Ще ги повикам за вечеря след около двайсет минути. Само се надявам Джими Гайдаря да не е забравил, че трябва да дойде да свири на входната врата на Нова година.
	Върнах се в Голямата стая с новия поднос шампанско и всички погледи се обърнаха към мен.
	— А! Ето я! За момент се зачудих дали персоналът не е изпил всичкото шампанско, което пратих тук!
	Цялата група се разсмя и предположих, че човекът, който вървеше към мен, е домакинът. Когато се приближи, видях, че е сравнително нисък, с широки рамене, тъмноруса коса, орлов нос и особени, хлътнали зелени очи.
	— Благодаря — каза той и ме огледа оценяващо. — Как се казваш?
	— Тиги.
	— Необичайно име. Шотландско ли е? — попита той, подавайки чашата си за шампанско, за да я напълня.
	— Не, прякор е. Истинското ми име е Тайгета. Гръцко е.
	С изненада видях, че името му говореше нещо, съдейки по изражението му.
	— Разбирам. Френски акцент ли чувам?
	— Да, макар че съм от Швейцария.
	— Така ли? — попита замислено той и отново ме огледа. — Виж ти, виж ти. Тук ли работиш?
	При други обстоятелства — например, ако се бяхме срещнали в бар — бих разбрала защо ми задава всички тези въпроси, но тук, където той беше домакинът, а аз — от „прислугата“, ми се стори много необичайно.
	— Да, но обикновено не на този пост. Само помагам за тази вечер, защото камериерката е болна. Иначе съм консултант по дивите животни на имението.
	— Разбирам. Сигурна ли си, че не сме се срещали преди?
	— Напълно — заявих. — Никога не забравям лица.
	— Къде е шампанското? — подвикна един гост от другия край на стаята.
	— По-добре да тръгвам — казах с учтива усмивка.
	— Разбира се. Впрочем казвам се Зед. Радвам се, че се запознахме, Тиги.

	* * *

	Върнах се вкъщи в два след полунощ, като вече едва ходех и реших, че работата на сервитьорките е недооценена.
	— Дай ми да се грижа за лъвове и тигри вместо това — изстенах, докато си свалях дрехите. Сложих си термопижамата, която ми бе купил Кал за Коледа, и се строполих в леглото.
	Добрата новина беше, че вечерята мина като по часовник. Аз и Берил със съвместни усилия подредихме вечерните забавления така, че да минават едно след друго без спънки и забавяния. Затворих очи с удоволствие и пулсът ми се забави, но сънят не идваше. Вместо това виждах зелените очи на Зед, които, ако не си го бях въобразила, ме следваха из стаята през цялата вечер.
	Малко преди полунощ, когато се върнах с още шампанско и уиски, Берил сложи в ръката ми един въглен.
	— Иди до входната врата, Тиги. Ето ти таймер, нагласен за единайсет часа, петдесет и девет минути и петдесет секунди. Когато завибрира, удари с всичка сила входната врата. Три пъти — добави тя. — Джими Гайдаря вече е там, на позиция.
	— Какво да правя с това? — попитах, разглеждайки въглена.
	— Когато вратата се отвори, Джими ще почне да свири, а ти ще подадеш въглена на човека, който е отворил вратата. Разбра ли?
	— Да, мисля, че разбрах. Но…
	— Ще обясня по-късно. Сега тръгвай!
	Присъединих се към Джими Гайдаря отвън; той залиташе леко, понеже беше пийнал доста чашки уиски. Изчаках сигнала на таймера и почуках силно по вратата. Гайдата зазвуча в ледения въздух, вратата се отвори и видях Зед зад нея.
	— Честита Нова година — казах и му подадох въглена.
	— Благодаря, Тиги — усмихна ми се той, след което се наведе и ме целуна леко по бузата. — Честита Нова година и на теб.
	Не го видях след това, понеже бях заета да чистя в кухнята с Берил, но сега, когато се замислих за целувката, ми се стори странно интимен жест към непозната, и то облечена като камериерка…

	* * *

	Събудих се в седем в напълно тихата къща и веднага скочих от леглото. Берил ме бе уверила, че може сама да се справи с обяда в дванайсет, но все пак, след като нахраних котките, отидох да видя дали няма нужда от помощ.
	— Само домакинът е буден. Поднесох му кафе в Голямата стая — каза Берил.
	— Добре. Сигурна ли си, че не искаш да остана?
	— Не. Алисън успя да се надигне от болничното легло и подрежда масата в трапезарията. Ще бъде разочарование за гостите след професионалното ти обслужване снощи — добави тя. — Знаеш какво казват — като плащаш жълти стотинки, получаваш, ами, Алисън!
	— Берил, недей така, горкото момиче е много настинало. Е, ако си сигурна, че няма какво друго да правя, ще ида да занеса обяда на Чили.
	— Има ли още кафе, Берил? — Зед влезе в кухнята с чаша в ръка.
	Беше облечен в дънки и поло с нефритенозелен цвят и изглеждаше напълно бодър и свеж.
	— Разбира се. — Берил взе чашата и докато наливаше прясно кафе, погледът му се обърна към мен.
	— Добро утро, Тиги. Как си?
	— Добре, благодаря. — Беше нелепо, но усетих как бузите ми се зачервяват.
	— Красив ден, нали?
	— Да. Тук, горе, винаги е красиво, когато слънцето грее.
	— Никога преди не съм идвал в Шотландия, но мисля, че се влюбих — каза той, все още гледайки към мен.
	— Кафето ви, господине.
	Берил ми дойде на помощ в най-подходящия момент, с обичайната си точност. Зед отмести поглед от мен, за да си вземе чашата.
	— Е — каза той, — значи ще ядем в дванайсет, а след това може би един тур из имението? Мисля, че глътка свеж въздух ще се отрази добре на гостите ми.
	— Разбира се. Кал с удоволствие ще ви изведе всички в ленд роувъра — отвърна Берил.
	— Отлично — каза той и определено чух лек немски акцент в гласа му. — Ако гостите ми не са станали до трийсет минути, имате пълното ми позволение да им хвърлите по чаша ледена вода в лицата. — Той кимна официално на двете ни и излезе от кухнята.
	— Кал върна ли се вече от Дорнох? — попита ме напрегнато Берил.
	— Не, когато излязох още го нямаше.
	— Тогава можеш ли да използваш телефона в хижата, за да се обадиш на родителите му и да се увериш, че ще е тук в два? И достатъчно трезвен, за да разведе гостите, без да паднат и да се утрепят в някое дере. — Берил посочи номера в списъка над телефона. — Отивам да се оправя с Алисън.
	Докато набирах номера, си спомних един английски сериал за ексцентричен мъж, който управляваше хотел само с двама души персонал на разположение. Не можех да не си помисля, че с Кал сме се превърнали неохотно в членове на актьорския състав.
	След като говорих с майката на Кал, която обеща веднага да вдигне Кал от леглото, но спомена, че празненството е било доста бурно, отидох в офиса и си проверих имейлите на компютъра.
	Имаше много мило писмо от най-голямата ми сестра Мая в Рио, която ми честитеше новата година и пожелаваше „всичките ми мечти да се сбъднат“. От всичките ми сестри като че ли имах най-много общо с нея — тя също беше мечтателка и вероятно бе приела смъртта на Татко най-тежко от всички нас. Но сега, шест месеца по-късно, тя живееше нов живот в Бразилия и сякаш всяка дума, която бе написала, излъчваше радост.
	Бързо й написах кратък отговор, върнах пожеланията и й казах, че трябва да направим план да се съберем с всичките си сестри и да оставим венец на мястото край гръцкия остров, където Али смяташе, че е видяла погребението на Татко в морето. Точно когато изпратих отговора, чух сигнал и видях, че съм получила нов имейл.
C>
	__1 януари 2008 г.__

	Мила Тиги,
	Първо, честита Нова година! Отново се извинявам, че не можах да дойда да се видим и да поговорим, както бях обещал. Надявам се в близките две-три седмици да намеря време да се кача горе до имението. Междувременно ти пратих по пощата формулярите за кандидатстване за субсидии, включително частта, която успях да попълня.
	Освен това искам да ти благодаря, че си била толкова мила към Зара, докато беше в Кинеърд. Знам, че е с труден характер — всички тийнейджъри са такива, така че оценявам търпението ти. Тя ти пожелава всичко най-добро и казва, че се надява да те види съвсем скоро. И аз се надявам на същото.
	С най-добри пожелания,
@	Чарли
C$
	Докато бях пред компютъра, използвах случая да напиша кратък имейл на моя познат в зоопарка „Сервион“ за европейските лосове и да го питам кога ще е удобно да проведем обаждане, после отидох в кухнята и не намерих там никого. Предположих, че Берил е заета да обслужва гостите, затова сложих малко кеджъри* в пластмасова кутия и отидох да посетя Чили.
	[* Kedgeree — индийско ястие от задушен ориз с добавки. — Б.пр.]
	— Къде се криеш, Хочиуичи? — попита настоятелно един глас от коженото кресло, когато отворих вратата.
	— Честита Нова година, Чили — пожелах му, докато изсипвах кеджърито в купата му. — Помагах на Берил горе в хижата.
	— Тъй ли? — Той ме изгледа косо, докато му подавах купата и лъжицата. — На онуй място има неща, които харесваш, тъй ли?
	Тогава той се изкикоти, като истинска стара вещица, каквато си беше.
	— Коя година е сега? — попита той и започна да поглъща храната.
	— Две хиляди и осма.
	Лъжицата му се спря пред устата и той се вгледа в печката.
	— На онез богаташи лошо им се пише таз година — каза той и продължи да яде.
	— Кои богаташи?
	— Не го мисли, ти си бедна като мене, но ония са били алчни… накрая всичко се разкрива. Да си чула нещо от господаря?
	— Днес получих имейл от него.
	— Той има големи проблеми. Внимавай с него.
	— Ще внимавам — обещах.
	— Внимавай с всички в оназ къща горе. Зимата идва преди пролетта… Помни го, Хочиуичи.
	— Какво е „хочиуичи“, Чили? — попитах.
	— Ти, таралежка, това твое име на ромски език — сви рамене той, а аз го зяпнах изумена, питайки се откъде би могъл да знае…
	— Идваш от много далече. _España…_ — Наострих уши при тези думи. Отново, откъде би могъл да знае?
	— И баща ми каза така в писмото, което ми е написал, преди да умре. Казва, че трябва да се върна там и да…
	Погледнах Чили, но той беше задрямал, затова използвах случая да отида в съседната пещера и да донеса дърва за огъня. Слънцето се бе издигнало над планините и нежните му пръсти от светлина се спускаха, за да осветят чистата белота на долината. Беше мистична гледка, място, където е много лесно да се отделиш от реалността. Докато стоях с кошницата дърва на ръка, отново бях хвърлена назад към образа на груб, варосан таван над мен, и чух глас, който бях сигурна, че познавам.
	— _Ела, малката ми, ще се грижа за теб, докато порастеш._
	— _Доведи я обратно при нас, у дома…_
	Бях вдигната нагоре към тавана, но не се изплаших, понеже знаех, че в ръцете, които ме държаха, бях в безопасност.
	Залитнах леко, когато се съвзех, и осъзнах, че краката ми са стъпили здраво на земята и стоя сама в леденостудената пещера.
	Тръгнах обратно към колибата, осъзнавайки с пълна сигурност, че един от гласовете, които бях чула, бе на Татко Солт.

	* * *

	— Имам новина за теб, всъщност две новини — каза Кал на вечеря същата нощ.
	— Какви?
	— Ами първата е, че снощи с Кейтлин избрахме дата. Ще бъде през юни.
	— Еха, Кал! — усмихнах му се. — Това е страхотно! Но така не ви остава много време да направите планове.
	— Спокойно, Кейтлин планира сватбата от дванайсет години, така че е имала достатъчно време.
	— Поздравления, Кал! Много се радвам за теб. И наистина трябва скоро да я поканиш на вечеря тук. Видях се с нея само за малко на Бъдни вечер и много ще се радвам да се видим отново.
	— Ще й кажа, Тиг. Работата е там, че тя ми изнесе лекция, след като й предложих, каза ми, че трябва да поискам от господаря увеличение на заплатата и асистент отгоре на всичко. Тая работа ще ме утрепе, или поне гърба ми, ако продължа да я върша сам.
	— Какво ще кажеш за сина на ветеринарката, Лохи? Изглежда като много приятен младеж.
	— Да, такъв си е, а и знае как да си върши работата. Ще звънна на господаря, да получа разрешение, и ще ида да говоря с него.
	— Не приемай „не“ за отговор, разбра ли, Кал?
	— Няма, не се притеснявай. Утре ще стана по изгрев, за да изведа мъжете на лов, а днес цял следобед търсих къде се крият елените. Нищо не ядосва клиентите като това да прекарват часове в газене из долината и да не видят пукнат елен.
	— Така им се пада, щом са толкова кръвожадни — заявих строго. — Ще използвам всичките си сили, за да помогна на елените да се скрият.
	— Недей да вършиш такива неща, Тиг, че ще ми проглушат ушите. Искат да си идат вкъщи с трофеите и да се изфукат с тях пред жените си, като пещерни хора, каквито наистина са под скъпите си дрехи. Ако имам късмет, утре ще им сваря няколко еленски глави — намигна ми той.
	— Стига, Кал. Знам, че така стоят нещата и част от елените трябва да се избиват, но няма нужда да ми го навираш в лицето.
	— За да се почувстваш малко по-добре, ще ти кажа втората новина.
	— Която е…? — Още му бях сърдита.
	— Ами оказва се, моме, че домакинът на тази сбирка, някой си Зед, не могъл да отиде с другите на тура по земите на имението днес, така че помоли, докато другите са с мен на лов утре, ти да го заведеш на частен тур.
	— Няма ли да е по-добре да изчака един ден и ти да го заведеш? — намръщих се. — Познаваш имението много по-добре от мен.
	— Не мисля, че го интересуват флората и фауната, Тиг, а по-скоро екскурзоводката. Настоя тъкмо ти да го закараш.
	— А ако не искам да отида?
	— Тиг, не ставай глупава. Ще бъде само два-три часа, а както и двамата знаем, господарят иска да си създаде репутация, че угажда на гостите си. Няма съмнение, че тоя тип има купища пари. Цената, която е платил, за да наеме това място за всичките си приятели за една седмица, е повече от годишните заплати на двама ни взети заедно. Погледни от добрата страна — може да си си хванала милиардер.
	— О, много смешно! — Грабнах чинията му, преди да е успял да види как се зачервяват бузите ми.
	— Е, ще го направиш ли? Берил иска да знае.
	— Да — въздъхнах от кухнята, докато пусках водата.
	— Може да си сложиш рокличката на камериерка от снощи — изсмя се той.
	— Стига, Кал, моля те!


>>	8.

	Качих се в хижата в десет часа на следващата сутрин, както ме бяха помолили. Берил беше в кухнята и слагаше подправки на две огромни сьомги, вероятно за днешната вечеря.
	— Добро утро, Тиги! — усмихна се напрегнато. — Готова ли си да се правиш на екскурзовод? Той те чака в голямата стая.
	— Само се надявам да не се изгубя, Берил. Никога преди не съм обикаляла цялото имение с колата без Кал.
	— Убедена съм, че ще се справиш, а и радиопредавателят ще е у теб, за всеки случай. В онази кошница там има и термос с горещо кафе и кутия маслен кейк, за всеки случай.
	— Благодаря!
	— Е, добре, сега по-добре тръгвай. Ако започне да вали силно сняг, се върни веднага.
	— Ясно.
	Излязох от кухнята и се отправих по коридора към голямата стая. Зед седеше пред огъня с лаптоп на масичката пред себе си. Във въздуха се носеше силна миризма на алкохол и цигарен дим.
	— А, виждам, че шофьорката ми е пристигнала — каза той и ми се усмихна. — Което е добре, защото съм на косъм да изхвърля лаптопа през прозореца. Единственото място, където има добра връзка с интернет, е офисът на Берил, а не искам да нахлувам в нейната територия.
	— Сигурна съм, че не би имала нищо против.
	— Тя е интересна жена; бих казал, че не е добра идея да я предизвикваш — отбеляза Зед, изправи се и тръгна към мен. — Не съм убеден, че ме харесва.
	— О, харесва ви, няма съмнение — на Нова година ми каза, че ви смята за джентълмен.
	— Значи изобщо не ме познава. — Той се засмя, когато видя изражението на лицето ми. — Само се шегувам, Тиги. Ще тръгваме ли?
	Излязохме навън, натоварих радиопредавателя и кошницата с кафе и кейк на задната седалка на Берил и се качих зад волана. Показах на Зед как да затвори вратата, след като седна на седалката до мен.
	— Мисля, че е време собственикът да инвестира в нов транспорт за гостите си — каза той, когато защракахме по пътя. — Дамите се върнаха от вчерашния тур с натъртени задни части.
	— Сигурна съм, че и това е в списъка, но както знаете, той току-що отвори хижата за гости. Удобно ли се чувствате досега?
	— Да, всичко е чудесно, с изключение на колата. — Той ме изгледа, докато си проправях път по стръмен завой. — Ти си по-силна, отколкото изглеждаш, а?
	— Определено съм свикнала с живота сред природата, да.
	— И какво прави едно швейцарско момиче в дивите гори на Шотландия?
	Обясних колкото можах по-кратко, докато карах внимателно надолу по склона към същинската долина.
	— Вижте! — Спрях колата с леко приплъзване, взех бинокъла от задната седалка и му го подадох. — Ей там, горе, на хълма под онази горичка, има малко стадо сърни.
	Зед взе бинокъла и го фокусира върху покритите със сняг дървета, които сочех.
	— Да, виждам ги.
	— Много от тях са бременни в момента, затова стоят далече от мъжките, които виждаме от южната страна на долината. Те се пекат на слънце, докато женските треперят в сянката — добавих.
	— Типични мъже, избират си най-топлото място — засмя се Зед и ми върна бинокъла.
	— Боя се, че няма кой знае какво за гледане през този сезон, с всичкия този сняг. Трябва да се върнете през лятото, когато долината оживява. Наистина е красиво.
	— Мога да си представя, но аз съм по-скоро градски човек.
	— Къде живеете?
	— Имам жилища в Ню Йорк, Лондон и Цюрих, както и кораб, който държа в Сен Тропе за през лятото. Пътувам много.
	— Изглежда сте много зает човек.
	— Да, последните няколко месеца бяха особено натоварени. — Той въздъхна тежко. — Това ли е всичко? — попита той, докато карах колата още по-навътре в земите на имението, които бяха покрити с лед и сняг и не ми предоставяха много гледки, които да му покажа.
	— Малко по-нататък в долината има шотландски говеда. Много са сладки. А ако извадите наистина голям късмет, може да видите скален орел.
	— А може и да не видя. Мисля, че ми стига толкова, Тиги. Сега искам само един спокоен обяд и чаша вино пред камината. Знаеш ли някой ресторант или пъб наблизо?
	— Боя се, че не. Не съм яла или пила навън, откакто пристигнах тук, а и нищо не е наистина „близо“ до Кинеърд.
	— Тогава нека се връщаме, моля. Замръзнах тук. Ако знаех, че колата няма отопление, щях да си сложа скиорския костюм.
	— Добре — свих рамене и направих обратен завой с известно хлъзгане. — Сигурна съм, че Берил ще ви спретне нещо за обяд, като се върнем в хижата.
	— Ще бъда честен с теб, Тиги, не природата исках да видя днес.
	Усетих погледа му върху себе си, но се концентрирах върху шофирането по заледения път нагоре. Усетих, че се изчервявам, и се мразех заради това.
	Върнахме се в хижата и проследих Зед, който влезе в кухнята, за да говори с изненаданата Берил. Тя явно даваше урок по готвене на пай на Алисън — момичето беше покрито с брашно и навиваше тестото във формата, която изискваше Берил.
	— Навън просто е прекалено студено, Берил — каза Зед. — А в ленд роувъра няма отопление. Трябваше да вземем моята кола, но вече е твърде късно. Бих искал да се запали огъня в Голямата стая и да донесеш там сандвичи за двама ни. О, и две чаши „Совиньон блан“, което донесох с мен.
	— Трябва да се захващам за работа… — промърморих.
	— Но можеш да си вземеш малко обедна почивка, нали, Тиги? А и не искам да обядвам сам.
	Хвърлих отчаян поглед към Берил, но тя го пренебрегна напълно.
	— Както желаете, господине. Идете в Голямата стая, а аз ще донеса сандвичите и виното. Заведи го там, Тиги, и запали огъня, ако обичаш. Ще дойда след няколко минути.
	Това не беше молба, а заповед, така че заведох Зед в Голямата стая и направих каквото поиска от мен Берил.
	— Така е доста по-добре — каза Зед, след като седна на едно кресло и си стопли ръцете на огъня. — Жалко, че нямаме греяно вино. Обичам да пия по чаша на обяд, за да се стопля на пистите. Ходиш ли на ски, Тиги?
	— Аз съм швейцарка, разбира се, че ходя.
	— Много бих искал да те заведа в едно шале в Клостерс, което харесвам. За мен е най-доброто — влизаш и излизаш със ски, за да можеш да се върнеш по обяд и да ядеш най-прекрасните скалопини с телешко, предоставени от един от най-добрите главни готвачи в страната. В кое училище си учила, впрочем? — внезапно смени темата той.
	Казах името на училището и Зед кимна самодоволно.
	— Най-доброто. Предполагам, че говориш перфектно френски.
	— Роден език ми е, макар че аз и сестрите ми говорехме и английски като деца. А вие?
	— Немски, но и мен ме научиха да говоря английски още от бебе, както и руски и френски. Също като къщите ми, принадлежа на всички страни и на никоя. С други думи съм типичен гражданин на глобалния свят от двайсет и първи век — каза той, докато Алисън влизаше с подноса, на който имаше бутилка бяло вино и две чаши.
	— Остави ги там — заповяда властно Зед. — Ще си налеем сами.
	Момичето не каза нищо, само направи странно движение, което евентуално би могло да бъде реверанс, и излезе с бързи стъпки от стаята.
	Зед провери етикета на бутилката, сипа малко вино в собствената си чаша, подуши го, завъртя го и отпи, след което кимна и напълни моята.
	— Идеално за обяд. Свежо, чисто, с приятен аромат и добър остатъчен вкус. _Santé._
	— _Santé._
	Чукнахме се с чашите и Зед отпи голяма глътка, а аз — съвсем мъничка, от учтивост, защото не бях свикнала да пия на обяд. Вгледах се в огъня, но отново усетих погледа на Зед върху себе си.
	— Не приличаш много на швейцарка, Тиги.
	— Защото съм осиновена. Като всичките ми сестри.
	Той отново ми кимна по онзи странен начин, все едно знаеше всичко.
	— И коя всъщност е родната ти страна?
	— Испания, или поне така мисля. Баща ми умря миналата година и в писмото, което ми даде адвокатът му след това, пишеше, че ме е намерил там.
	— Ти си много необичайна жена, Тиги. — Зелените му очи блестяха в светлината на огъня. — Много от момичетата в елитния ти швейцарски пансион трябва да са били богати малки принцеси, но ти… ти определено не си такава.
	— Не мисля, че която и да е от нас, сестрите, е била възпитана да бъде такава.
	— Макар да сте имали най-доброто от всичко?
	— Живеехме много привилегирован живот, да, но ни научиха да знаем стойността на нещата и кое е наистина значимо в живота.
	— И кое е то? — попита той, докато си наливаше още вино, след което допълни и моята чаша, от което всъщност нямаше нужда.
	— Най-общо казано, да бъдеш добър човек. Да не съдиш за другите по позицията им в живота, защото, както винаги казваше Татко, животът е лотария — някои хора печелят, а други губят.
	— Принципно съм съгласен, разбира се — кимна Зед, а изгарящият му поглед не се отместваше от мен. — Но какво знаем аз и ти за борбата? Цял живот съм имал пари, както и ти. Независимо дали ни харесва или не, винаги сме знаели, че имаме на какво да се опрем, ако се провалим. Така че дори да живеем, все едно нямаме нищо, никога няма да познаваме страха, който носи истинската бедност.
	— Вярно е, но поне можем да съчувстваме, да бъдем благодарни и да се опитаме да използваме привилегиите си, за да направим нещо добро за света — контрирах аз.
	— Възхищавам се на алтруизма ти. И явно наистина живееш така, като работиш тук и се грижиш за животните, вероятно за жълти стотинки.
	— Мда — съгласих се.
	— Предупреждавам те, Тиги, че добрите ти намерения може да се изгубят по пътя.
	— Никога! — твърдо поклатих глава.
	— Е, — започна той, отпивайки от виното си, докато ме гледаше оценяващо, — да не би да си тук, защото търсиш изкупление за нещо?
	— Нищо подобно! Правя това, което обичам, на място, което обичам, и нямам друг мотив, най-малкото пък вина. Живея от това, което припечелвам, и толкова. — Усещах, че се опитва да ме накара да призная нещо, което просто го нямаше у мен. — Аз съм просто… — свих рамене, — тази, която съм.
	— Може би затова те намирам за толкова пленителна.
	Видях как ръката му се промъква към моята, но, слава богу, се чу остро почукване по вратата. Станах, за да отворя.
	— Обядът ви — обяви Берил, влизайки в стаята с поднос в ръце.
	— Много ти благодаря — казах й аз, а тя закрачи към ниската маса до камината и постави подноса върху нея.
	— Да, благодаря ти, Берил — усмихна й се Зед. — Много си мила и се извинявам, ако съм ти причинил неудобство.
	— Нищо подобно, господине, това ми е работата. Ще желаете ли да сервирам сандвичите? — попита Берил.
	— Не, сигурен съм, че с Тиги ще се справим. Трябва да поздравя вас и собственика на имението за отличния избор на персонал — каза той и ме посочи с кимване. — Тиги и аз имаме много общо помежду си.
	— Радвам се, че сте доволен, господине — каза дипломатично Берил. — Добър апетит!
	Тя излезе от стаята и Зед се усмихна.
	— И тя не е каквато изглежда.
	— Сандвич? — предложих му, след като преместих единия в чиния и му я подадох.
	— Благодаря.
	— А вие с какво се занимавате? — попитах го.
	— Управлявам голяма комуникационна компания.
	— Всъщност нямам никаква представа какво значи това.
	— Понякога и аз нямам представа — засмя се Зед. — Просто си представи телевизия, интернет, мобилни телефони, сателити и тъй нататък; всичко, което позволява на човешката раса да комуникира, събрано на едно място.
	— Значи сте бизнесмен?
	— Да. — Той отхапа голяма хапка от сандвича си със скариди и кимна одобрително. — Трябва да призная, че престоят ми тук в последните няколко дни ме накара да осъзная колко много се нуждая от почивка. Прекарвам по-голямата част от живота си в пътуване, летя от единия край на света до другия, за да ходя по срещи.
	— Звучи като много бляскав живот.
	— Всичко може да изглежда бляскаво отвън, докато не заживееш в него. Бързи коли, пътуване в първа класа, най-добрите хотели, вино и храна… но всичко това става обичайно след известно време. Когато се намираш тук, сред това… — Зед посочи с жест планинския пейзаж навън, — започваш да виждаш нещата в перспектива, нали?
	— Да, природата често има този ефект. Тъй като живея тук през цялото време, имам много широка перспектива — усмихнах се. — Приемам деня, какъвто е, опитвам се да живея за мига и да му се наслаждавам.
	— Осъзнатост*1 — промърмори Зед. — Един лайф коуч*2 ми даде да чета книга на тази тема. Определено не ми идва отвътре. Но как би могло, когато всеки ден летя до различни държави? Трябва да съм подготвен, да гледам в бъдещето, не просто да се нося по течението в мъгла от добри намерения.
	[*1 Има се предвид доста мъглявия термин „mindfulness“, използван като синоним на будисткото „сати“. Това е особено състояние на ума, в което се концентрираш изцяло върху настоящия момент. — Б.пр.]
	[*2 Съветник или учител, който се занимава с индивидуалното личностно развитие на клиентите. — Б.пр.]
	— Но начинът ти на живот е твой избор, нали?
	— Да, така е. — Той ме погледна все едно изведнъж му бях дала ключа към смисъла на живота. — Искам да кажа, имам достатъчно пари — бих могъл да продам бизнеса и просто… да спра.
	— Да, би могъл. А сега… — Погледнах часовника си. — Наистина ще трябва да те оставя. Имам работа за вършене.
	— Наистина ли? Едва докосна виното си.
	— Не искам да заспя зад волана. Надявам се разходката тази сутрин да не е била разочарование за теб.
	— О, не, изобщо не беше разочарование. — Погледът му се задържа върху мен, когато се изправих и тръгнах към вратата.
	— Тиги?
	— Да?
	— Утре си заминавам, но ако мога да го кажа, беше удоволствие да се запозная с теб.
	— Удоволствието е мое — отвърнах. — Сбогом.
	— Сбогом.

	* * *

	— Заета си била, малка Хочиуичи. Надушвам мъж — каза Чили по-късно същия ден, докато сипвах обяда му в тенекиената купа.
	— Ето, заповядай — игнорирах коментара му и сложих купата на масичката до него.
	— Да внимаваш! Той не е какъвто изглежда. — Чили млъкна за момент, наклони глава и ме изгледа изпитателно. — Или може би е! — изкикоти се той. — Надушваш опасност, Хочиуичи? Така и трябва.
	— Наистина ли? Не съм сигурна, че надушвам каквото и да е. Едва го познавам — обясних. Бях започнала да свиквам с драматичните изявления на Чили, но беше интересно, че е успял да забележи присъствието на мъж. Както и, ако трябваше да бъда честна, неудобството, което изпитвах около Зед.
	— Сега седни тука и ми кажи какво е казал татко ти за това откъде си дошла — каза той, докато слагах чашата с ужасно силно кафе, каквото предпочиташе, до него.
	— Ами той каза, че трябва да отида в град на име Гранада и че срещу Алхамбра има място, наречено Сакромонте. Трябва да почукам на синя врата и да питам за жена на име Анхелина.
	Първо си помислих, че Чили е получил някакъв пристъп, защото се сви на две и започна да издава странни гърлени звуци. Но когато вдигна глава, изражението му ми показа, че плаче или се смее, защото по бузите му течаха сълзи.
	— Какво? Какво има?
	Той замърмори под носа си на испански и ядно изтри бузи с юмруците си.
	— Какво става?
	— Вятърът те е довял тук при мен. След всички тези години, дошла си, както беше казано.
	— Какво е било „казано“? — намръщих се.
	— Че ще се върнеш и аз ще те водя у дома. Да, родена си в пещера в Сакромонте, и вече го знаех аз — закима той категорично. — Седемте пещери на Сакромонте… Сакромонте…
	Той заповтаря думата отново и отново, все още присвит, обгърнал с ръце съсухреното си тяло. Изпитах странно чувство и ме побиха тръпки, когато внезапно си спомних виденията си, как някой ме вдига към тавана на една пещера…
	— Това е… твоят дом — прошепна той. — Защо да се боиш? Родата се познава, пратена си била при мен. Ще ти помогна, Хочиуичи.
	— Това място… Сакромонте, защо е толкова специално?
	— Защото е _наше_. Място, което принадлежи на нас. Също и заради… — пръстът му посочи месинговото легло, — ето това.
	Погледнах леглото, но не видях нищо, освен ярко одеяло на карета.
	— Това, момиче! — Чили премести леко пръста си и видях, че сега сочи китара, облегната на стената. — Донеси го тук — нареди ми той. — Ще ти покажа.
	Изправих се, донесох му инструмента и го сложих в протегнатите му ръце. Той го погали, почти както майка гали детето си. Беше стара китара, с различни пропорции от онези, които бях виждала преди; тъмното дърво бе полирано до блясък, инкрустирано с искрящ седеф около резонаторния отвор.
	Чили хвана китарата за грифа с кокалестите си пръсти и я намести пред себе си. Пръстите му замахнаха надолу и в задимената стая отекна кух, нехармоничен звук. Отново прокара пръсти по струните, след което започна да ги настройва една по една, като с една ръка тестваше звука, а с другата се мъчеше да нагласи напрежението.
	— _Ahora!_ — възкликна той след последното дръпване на струните. Започна да тропа с ботуш по пода, отмервайки ритъма. Пръстите му се движеха по струните, а ботушът тропаше все по-бързо и по-бързо. Тогава пръстите му, сякаш изцерени от артрита само от радостния звук, който създаваха, засвириха умело на инструмента и малката колиба се изпълни с пулсиращия каданс на музиката, за която можеше да има само едно име: фламенко.
	Тогава Чили започна да пее. В началото гласът му отказа, уморен и изхабен като китарата, на която свиреше. Но постепенно ръмжащият звук на събираната с години флегма от пушенето на лула се стопи и бе заменен от дълбок, звънък глас.
	Затворих очи. И моите крака тропаха по пода, цялата колиба вибрираше в ритъма на музиката. Познавах този ритъм, както познавах себе си, и изпитвах непреодолимо желание просто да стана и да затанцувам…
	Ръцете ми сами се вдигнаха над главата ми, изправих се, тялото и душата ми се отзоваха на невероятната музика, която свиреше Чили. И затанцувах — чрез някаква странна алхимия ръцете и краката ми знаеха точно какво да правят…
	Последен тон на струните, вик „Оле!“ от Чили, после тишина.
	Отворих очи, останала без дъх от физическото усилие, и видях, че Чили се е свлякъл над китарата и диша тежко.
	— Чили, добре ли си?
	Отидох до него и проверих пулса му; сърцето му още биеше, бързо, но равномерно.
	— Да ти донеса ли малко вода?
	След известно време той вдигна леко глава и се обърна към мен със светнали очи.
	— Не, Хочиуичи, но може да ми донесеш малко уиски — ухили се той.


>>	9.

	Събудих се на следващата сутрин и се замислих какъв необикновен ден беше вчера. С Чили имах чувството, че всяко посещение при него е като сън. А що се отнасяше до Зед, никога не ми се бе случвало мъж да ми обръща толкова внимание и да ми прави толкова комплименти, затова не знаех как да реагирам. Да, беше физически привлекателен, но имаше нещо в него, нещо в странната му… фамилиарност към мен, което не можех да разбера.
	— Все едно ме познава — прошепнах на себе си.
	Един от големите ми проблеми беше, че бях доста невинна по отношение на мъжете. Неведнъж си бях патила заради това и напоследък изпитвах чувството, че трябва да проведа няколко задълбочени интервюта с всеки кандидат-ухажор, преди дори да стигна дотам, че да се държим за ръцете. Бяха ме наричали „фригидна“, защото отказвах да скоча в леглото две секунди след като срещна някого, но не ми пукаше — така беше по-добре, отколкото да се мразя на сутринта. Аз и психиката ми просто не понасяхме връзките за една нощ — повече ни пасваше „вечната“ любов и просто така стояха нещата.
	Слязох при котките и влязох в заграждението, наслаждавайки се на топлите лъчи по лицето си, докато гледах как три от тях се пекат на слънце отвън. Поговорих им малко, докато им слагах закуската, после се качих обратно по склона към къщата, отворих задната врата на хижата и влязох вътре.
	— Берил? — вдигнах глас, вървейки по коридора.
	Нямаше я на обичайния й пост в кухнята, но по тиганите в мивката и мириса на бекон си личеше, че някой е пържил закуска. Отидох до хладилника и извадих обяда на Чили, за да му го занеса по-късно, после пак излязох в коридора. Берил вероятно беше на горния етаж и сменяше чаршафите на леглата; реших да се върна по-късно, за да помоля за достъп до компютъра в офиса й и да потърся седемте пещери на Сакромонте в Гранада.
	— Тиги! — чух глас зад себе си тъкмо когато се канех да изляза.
	— Здрасти, Берил! — Обърнах се и й се усмихнах. — Сигурно е облекчение за теб, че всички са си тръгнали и отново цари мир?
	— Ами така стояха нещата снощи, но… — тя сниши глас, — после се събудих и намерих имейл от господаря тази сутрин, който ми съобщи, че Зед е решил да остане тук в обозримото бъдеще. Другите гости си тръгнаха, но той още е тук и е заел офиса ми. Тази огромна хижа, заета само от един човек!
	— Зед е решил да остане — повторих бавно.
	— Да, явно иска да си вземе почивка, да избяга от всичко за малко по-дълго, така каза господарят.
	— О, Господи! — прошепнах повече на себе си, отколкото на Берил. — Ами тогава ще дойда друг път, за да помоля за интернет.
	— Между другото — каза Берил, когато се запътих към вратата, — той ми каза тази сутрин, че решението му да остане е било продиктувано от нещо, което ти си му казала вчера.
	— Наистина ли? Нямам представа какво може да е било. Отивам да видя Чили, Берил. Чао!
	Докато карах към колибата на Чили, се замислих за продължаващото присъствие на Зед и усетих тръпка на безпокойство в стомаха си.
	— Рано идваш — промърмори Чили, когато почуках и влязох. Макар че нямах представа откъде знае, че е рано, след като нямаше нито един часовник в колибата.
	— Притесних се за теб след това, което стана вчера, затова дойдох да видя дали си добре.
	— Няма за какво да се притесняваш, момиче! Не си бях прекарвал толкоз добре от години, колкото снощи.
	— Чили, това място, Сакромонте, пещерите… и ти ли си роден там?
	— Не, аз съм каталунец, роден на плажа в Барселона, под един фургон.
	— Откъде тогава знаеш за Сакромонте?
	— Моята прабаба е родена там. Тя беше силна _bruja_. Братовчеди, лели, чичовци… много роднини оттам имах.
	— Какво е _bruja_?
	— Мъдра жена, такава, дето вижда неща. Микаела, тя изроди майка ти, тя ми каза, че ще дойдеш. И че аз ще те пратя у дома. Бях мъничко момченце, на китара свирех за твоята баба. Тя стана много прочута.
	— С какво?
	— С танци, много ясно! Фламенко! — Чили започна да пляска с ръце в ритъм. — То е в наш’та кръв! — Той вдигна лулата си и я запали. — Бяхме в Сакромонте, на големия фестивал в Алхамбра. Тя детенце като мен. — Чили се засмя весело. — Мислех, след осемдесет и пет години чакане, че Микаела направила грешка, че ти не ще дойдеш, но ей те тука.
	— Как знаеш, че наистина съм… аз?
	— Дори татко ти да не ти беше оставил писмо, щях да знам.
	— Как?
	— Ха-ха-ха! — Чили плесна с ръце, после удари с юмрук стола. Напомняше ми на Румпелщилцхен и бях убедена, че ако беше изправен, щеше да изпълнява странни танци и песни около готварско гърне.
	— Какво?
	— Имаш нейните очи, нейната грация, само дето си красива! Тя беше грозна, докат’ не затанцува. Тогаз красива. — Той посочи старото си желязно легло. — Отдолу, моля. Вземи тенекиената кутия и ще ти покажа твойта баба.
	Изправих се, за да изпълня заръката, с мисълта, че се намирах в абсурдна ситуация: бях в ледената дива пустош на Шотландия, с някакъв откачен престарял циганин, който ми казваше, че пристигането ми е било предречено. Коленичих и извадих ръждива тенекиена кутия от бисквити.
	— Сега ще ти покажа!
	Сложих кутията в скута му и той се помъчи да я отвори с изкривените си от артрита пръсти. Когато успя, по коленете му и по пода се посипаха черно-бели снимки. Вдигнах падналите и му ги подадох.
	— Ей туй съм аз. Свирех в „Да Стампа“ в Барселона… Хубав бях, _sí_?
	Погледнах черно-бялата снимка и видях Чили преди може би седемдесет години — тъмнокос и строен, с традиционната надиплена риза, притиснал китара до гърдите си. Погледът му бе насочен към жената, която стоеше пред него с вдигнати над главата си ръце, облечена в рокля за фламенко и с голямо цвете в блестящата си тъмна коса.
	— Господи, колко е красива! Това ли е баба ми?
	— Не, това беше жена ми, Росалба. Да, тя беше _muy linda_… толкова красива. Оженихме се на двайсет и една… другата половина от сърцето ми. — Чили се хвана за гърдите.
	— Къде е сега?
	Лицето на Чили помръкна и той сведе поглед.
	— Няма я. Изчезна в Гражданската война. Лошо време, Хочиуичи. Дяволът влезе в сърцата на нашия народ.
	— Чили, толкова съжалявам…
	— Това е животът — прошепна той, галейки лицето на горката си съпруга с мръсния си палец. — Тя още ми говори, но с по-тих глас, защото пътува по-надалеч.
	— Затова ли напусна Испания? Имам предвид, след като си изгубил семейството си?
	— _Sí._ Нищо не остана за мене там, тъй че си тръгнах — най-добре миналото да остане минало.
	— И си се озовал тук?
	— След много пътуване в Англия преди, да. Сега… — Чили се върна към купчината снимки и започна да хвърля ненужните обратно на пода. Докато ги събирах видях, че всичките са на китаристи и танцьори в различни барове и клубове, но екстазът на всяко лице, запечатан завинаги от фотоапарата, бе един и същ.
	— _Aqui!_ Ето я!
	Чили ми направи знак да се доближа и погледнах поредната фотография на танц фламенко. На преден план имаше много дребна танцьорка с вдигнати над главата ръце, но вместо традиционната надиплена рокля, бе облечена в прилепнали панталони и елек. Кожата й беше бледа, а косата й — черна и намазана с някакво масло, с една-единствена къдрица в средата на челото й.
	— _La Candela!_ Огънят, който гори в сърцата на целия ни народ. Виждаш ли, Хочиуичи? Виж очите й… те са твоите очи.
	Вторачих се в очите на дребната жена на снимката, но беше черно-бяла и нямаше как да знам какъв цвят са очите й.
	— Това е тя! Лусия Амая Албайсин, твоята _abuela, La Candela_, най-прочутата танцьорка на своето време! Родена е в Сакромонте, изродена от ръцете на Микаела…
	В ума ми отново изплува образът на светлина на свещи, проблясваща по варосания овален таван над мен, докато ме вдигат към него…
	— Сега, Хочиуичи, ще ти разкажа историята на твоето семейство. Започваме през 1912-а, годината, в която се родила баба ти Лусия…


>	Мария Сакромонте
>	Гранада, Испания
>	Юни, 1912

>>	10.

	Въздухът бе странно притихнал, сякаш дори птиците бяха затаили дъх в маслиновите горички под стръмните, лъкатушещи пътеки, виещи се между пещерите на Сакромонте. Стоновете на Мария отекваха сред стените на пещерата, гърлени звуци, усилени от неестествената тишина.
	— Къде са всички? — попита тя Микаела.
	— На сватбата на Пако и Фелисия, не помниш ли? — отговори Микаела. Дългата черна коса на _bruja_ бе прибрана в практичен кок на тила й, в контраст с пищната рокля, която носеше.
	— Разбира се, разбира се… — промърмори Мария, а Микаела сложи хладна кърпа на потното й чело.
	— Не остана много, _querida_, но трябва да напънеш отново. Бебето има нужда от помощта ти.
	— Не мога — простена Мария, докато поредната контракция разтърсваше тялото й. — Нямам повече сили…
	— Слушай, Мария! — каза Микаела, наостряйки слуха си. — Чуваш ли го? Започват да свирят _alboreas_. Слушай ритъма и напъвай!
	Мария чу бавните, равномерни удари на ръце по барабана _cajón_, ритъм, който скоро щеше да се въздигне до експлозия от веселие. Китарите се включиха и земята под тях започна да вибрира от тропането на сто чифта крака, когато танцът започна.
	— _Dios mío!_ — изкрещя тя. — Това бебе ще ме убие! — Тя отново простена, докато бебето се местеше все по-надолу през тялото й.
	— Иска да излезе и да танцува, като мама. Слушай, те пеят за двама ви! Това е _alba_, началото на нов живот!
	Минути по-късно, докато въздухът бе изпълнен от великолепните звуци на фламенко китара и гласове, когато _alboreas_ достигна връхната си точка, бебето се появи на бял свят.
	— Момиче е — обяви Микаела, докато режеше пъпната връв с нож. — Много е малка, но изглежда достатъчно здрава. — Тя обърна бебето и го потупа по дупенцето. С леко покашляне то отвори уста и заплака.
	— Ето — каза Микаела, докато умело повиваше новороденото, сякаш увиваше парче месо. — Изцяло твоя е. Нека Пресветата Дева я благослови със здраве и щастие!
	— Амин — Мария погледна малкото личице — големите очи, издутия нос и дебелите устни, които изглеждаха прекалено големи за него. Малките ръчички бяха стиснати в юмручета и удряха ядно въздуха, докато бебето ревеше с цяло гърло. Две решителни крачета се измъкнаха от чаршафа и се присъединиха към ръчичките в изучаването на новооткритата свобода след излизането от утробата.
	— Огнено момиче е това. Има силата, _duende_, у себе си, усещам я. — Микаела кимна на бебето, подаде на Мария няколко парцала, за да спре кървенето, и си изми ръцете във вече кървавия леген. — Ще ви оставя двете да се опознаете. Ще кажа на Хосе, че си има дъщеря; сигурна съм, че скоро ще се върне от фиестата, за да я види.
	Микаела излезе от пещерата, Мария въздъхна и сложи бебето на гърдата си, за да успокои плача му. Нищо чудно, че _bruja_ толкова държеше раждането да мине бързо — цялото село Сакромонте беше на сватбата, чакана от месеци, защото булката бе внучката на Чорохумо, покойния цигански цар. Щеше да се лее бренди и да има кралско пиршество. Мария знаеше, че е толкова вероятно съпругът й да напусне фиестата, за да види жена си и новородената си дъщеря, колкото и да тръгне по улиците на Гранада гол на гърба на мулето си.
	— Само аз и ти сме, мъничката ми — прошепна тя, когато бебето най-сетне засука и в пещерата отново се възцари тишина. — Родила си се момиче и това е лошият ти късмет.
	Мария се надигна с усилие от леглото, все още притискайки бебето до себе си, защото имаше отчаяна нужда от глътка вода. Микаела толкова бързаше да си тръгне, че дори не бе напълнила канчето на пациентката си. Тя влезе от спалнята си в кухнята в предната част на пещерата, замаяна от жажда и изтощение. Погледна през малкото прозорче, издълбано в скалата в предната част на пещерата, и видя, че беше красива, ясна нощ и звездите светеха ярко, ограждайки идеална месечина.
	— Светлина — прошепна тя и целуна бебето си по главата. — Ще те нарека Лусия, мъничката ми.
	След като се добра обратно до леглото, все още стискайки бебето в една ръка и каната в другата, Мария най-сетне заспа от изтощение под далечните звуци на фламенко китари.


#	1922 г., десет години по-късно

	— Къде си била, лошо момиче такова? — Мария стоеше с ръце на кръста на входа на пещерата на Албайсин. — Алисия казала на майка си, че днес пак не си била на училище.
	— Алисия е подла дяволица, която не бива да си вре носа в чуждите работи. — В очите на Лусия проблесна гняв.
	Мария видя, че дъщеря й подражаваше на позата й и също бе сложила ръчички на кръстчето си.
	— Стига си нахалствала, _pequeña_*! Знам къде си била, защото Томас те е видял край фонтана, да танцуваш за монети.
	[* От исп. „малка“. — Б.пр.]
	— И какво от това? Някой тук трябва да печели пари, нали? — Лусия сложи няколко песети в ръката на майка си, метна дългата си черна коса и я подмина, за да влезе в пещерата.
	Мария погледна монетите, които щяха да стигнат да купи зеленчуци от пазара и даже малко кървавица за вечерята на Хосе. Все пак това не извиняваше нахалството на детето. Десетгодишната й дъщеря живееше по собствените си закони — можеше да я вземеш за шестгодишно детенце заради ниския й ръст, но крехката обвивка криеше горещ и пламенен характер, който според баща й само допринасяше към изключителните й умения във фламенкото.
	— Тя е родена под звуците на _alboreas_! Духът на _duende_ живее в нея — каза Хосе същата вечер, докато качваше дъщеря си на мулето, за да я заведе да танцува на главния площад на града под звуците на неговата китара. Хосе знаеше колко пари ще изкара, когато стъпките и въртежите на мъничката Лусия утроят подаянията от пиещите по околните барове.
	— Да не я върнеш много късно! — викна Мария след съпруга си, докато мулето тропаше надолу по криволичещата пътека.
	След това клекна обратно на прашната земя пред пещерата, за да продължи да плете кошницата си от трева еспарто, сушена от жътвата насам. Опря глава на стената за момент, за да се наслади на меката топлина на слънцето по лицето си. Отвори очи и погледна надолу към долината, през която течеше река Даро, придошла от пролетното топене на снега в планините Сиера Невада. Залязващото слънце огряваше с наситено оранжево сияние Алхамбра, която се намираше над нея, от другата страна на долината, с дребните си кули, издигащи се от тъмнозелената гора.
	— Макар да не живеем много по-добре от мулета, поне имаме красота — промълви тя. Докато работеше, я заля чувство на спокойствие, въпреки постоянната тревога, че Хосе използва Лусия, за да изхранва семейството. Той беше прекалено мързелив, за да си намери работа, и предпочиташе да разчита на скъпоценната си китара и таланта на дъщеря си. Понякога получаваха оферти от някой богат пайо — не циганин — да изнесат представление в някоя от големите къщи в Гранада. Това само засилваше илюзиите за величие на Лусия — тя не разбираше, че пайос идват от друг свят, до който никога не би могла да се домогне.
	Но Лусия като че ли цъфтеше от това. На Мария й беше трудно да си спомни време, когато Лусия да не е потропвала в ритъм — дори като бебе, седнало във високия си стол с желязната си лъжица, краченцата й постоянно тактуваха. Детето никога не стоеше неподвижно. Мария си спомняше, когато Лусия, само на девет месеца, се вдигна на крака, като се хвана за крачето на масата, и решително направи първите си несигурни стъпки без помощ. Беше като да гледаш как крехка порцеланова кукла става и прохожда. Жителите на Сакромонте се дърпаха назад от страх при вида й, когато Мария я изведе навън.
	— Дяволско дете — бе чула да казва една съседка на мъжа си, и действително, когато ушите й пропищяваха от детските пристъпи на ярост на Лусия, и Мария си мислеше същото. Отчаяно търсейки покой, накрая бе разбрала, че дъщеря й се успокояваше само от звуците на фламенко китарата на баща си, като започваше да тупка с малките си ръчички и крачета в ритъма на музиката. По-късно, докато Мария се упражняваше да танцува _alegrías_ в кухнята, за да се подготви за една фиеста, погледна надолу и видя как малкото телце на двегодишната Лусия повтаря движенията й. От гордо наклонената брадичка до изящните движения на ръцете й и буйните танцови стъпки на крачетата й, Лусия бе успяла да улови най-дълбоката същност на танца.
	— _Dios mío!_ — прошепна Хосе и погледна удивено жена си. — Искаш да се научиш да танцуваш като мама, така ли, _querida_? — попита той детето.
	Лусия впери поглед в баща си.
	— Да, тати! Танцувам!
	Сега, осем години по-късно, нямаше съмнение, че макар Мария да бе смятана за една от най-добрите танцьорки на фламенко в Сакромонте, уменията на дъщеря й далеч надхвърляха нейните. Стъпалата на Лусия можеха да правят толкова много удари в минута, че макар Лусия да я молеше да ги преброява, Мария не успяваше да брои достатъчно бързо. Нейното _braceo_, техниката за използване на ръцете в правилна позиция, бе почти безупречно, а над всичко друго беше странната светлина в очите й, която идваше от невидим пламък вътре в нея и въздигаше изпълнението й до съвсем друго ниво.
	През повечето вечери, докато бели стълбове пушек се вдигаха от комините на многото пещери, планината Сакромонте оживяваше от ритъма на китарите, дълбоките мъжки гласове на певците и пляскането и тропането на танцьорите. Макар циганите, които живееха там, да бяха бедни и гладни, те знаеха, че духът на фламенко може да ги възнесе.
	А Лусия въплъщаваше този дух повече от всички други. Когато танцуваше с другите от селото на фиестите в големите общи пещери, където се провеждаха такива събития, хората се спираха и се възхищаваха на силата _duende_ у нея — сила, която не можеше да бъде обяснена, която се издигаше от душата и хипнотизираше зрителя, защото съдържаше цялата палитра на човешките емоции.
	— Прекалено е малка, за да знае, че я има — каза Хосе една вечер, след като Лусия бе танцувала за тълпата, събрана пред тяхната пещера, привлечена от бързите стъпала и горещите очи на малкото дете, което наистина изглеждаше като обладано от духове. — И това я прави още по-специална.

	* * *

	— Мамо? Може ли да ти помогна с кошниците? — попита я Лусия няколко дни по-късно.
	— Ако имаш време в натоварената си програма, да — усмихна се Мария, потупа мястото до себе си и подаде на дъщеря си малко трева еспарто. Работиха заедно известно време, докато пръстите на Мария не се забавиха от умората. Тя бе станала в пет, за да нахрани мулето, пилетата и козите, които живееха в съседната пещера, служеща като обор, след което запали огъня под гърнето, за да осигури на съпруга си и четирите си деца оскъдна закуска от царевична каша. Гърбът и кръстът я боляха, защото бе носила вода от големите цистерни в дъното на Сакромонте нагоре по стръмните калдъръмени улици на селото.
	Сега поне изпита рядък момент на спокойствие, седейки с дъщеря си, която работеше тихо до нея. Макар толкова често да гледаше нагоре към величествената Алхамбра, чиято позиция и великолепие изразяваха всичко нечестно в живота й, и да се гневеше на крепостта и на живота си, изпълнен с тежък труд, поне имаше успокоението, че живееше сред собствения си народ, на сигурно място в малката им общност на склона на планината.
	Те бяха _gitanos_, испански цигани, чиито предци били прокудени отвъд стените на Гранада, където им се наложило да издълбаят домовете си в суровата скала на планината. Те бяха най-бедните от бедните, най-низшите от низшите, онези, на които _пайос_ гледаха с презрение и недоверие. Идваха при _gitanos_ само за танците им, железарията им и техните _brujas_, като лечителката Микаела, с която _пайос_ се съветваха тайно, когато имаха отчаяна нужда от помощ.
	— Мамо?
	— Да, Лусия? — Мария погледна дъщеря си, която посочи с пръст Алхамбра.
	— Един ден ще танцувам там, горе, пред хиляди хора.
	Мария въздъхна. Ако някое от другите й деца бе изрекло подобна мисъл, щеше да го плесне през ушите. Вместо това кимна бавно.
	— Не се съмнявам, че ще го направиш, _querida_. Изобщо не се съмнявам.

	* * *

	По-късно същата вечер, след като Лусия най-сетне заспа на сламеника, забутан до леглото на родителите й в малката кухина, издълбана по-дълбоко в скалата зад кухнята, Мария седна пред пещерата със съпруга си.
	— Тревожа се за момичето. Главата й е пълна с абсурдни мечти, вдъхновени от това, което е видяла в къщите на _пайос_, където ходи да танцува — каза Мария.
	— Какво лошо има в мечтите, _mi amori_ — Хосе стъпка пурата, която пушеше, с петата на ботуша си. — В нашия мизерен живот само те ни поддържат.
	— Хосе, тя не разбира коя е, откъде идва и какво означава това. И като я водиш толкова малка да види другата страна — Мария посочи стените на Гранада на половин миля от тях — главата й се е завъртяла. Това е живот, който никога няма да има.
	— Кой го казва? — Очите му, толкова подобни на тези на дъщеря му, проблеснаха ядно на фона на тъмната кожа, наследена от чистокръвните му цигански предци. — Много от нашите хора са се издигали и са постигали богатство и слава чрез таланта си, Мария. Защо да не може и Лусия? Определено има достатъчно дух. Когато бях китарист в Лас Рамблас в Барселона, срещнах великите танцьорки Пастора Империо и Ла Макарона. Те живееха в големи къщи, също като _пайос_.
	— Това са две късметлийки от десетки хиляди талантливи танцьорки, Хосе! Останалите трябва просто да пеем, да танцуваме и да се мъчим по всякакви начини да припечелим достатъчно, за да имаме храна в гърнето. Тревожа се, че Лусия ще се разочарова, когато от големите й мечти не излезе нищо. Детето дори не може да чете и пише! Отказва да ходи на училище, а ти я окуражаваш, Хосе!
	— За какво са й думи и числа, когато има дарбата си? Жено, превръщаш се в кисела старица, която е забравила как да мечтае. Отивам да си намеря по-добра компания. _Buenas noches._
	Мария се загледа след съпруга си, който стана и тръгна по тъмната, прашна пътека. Знаеше, че ще отиде в някоя от пивниците в многото скрити пещери, където ще гуляе с приятелите си до малките часове на нощта. Напоследък излизаше по-често нощем и тя се чудеше дали няма нова любовница. Макар някога стегнатото му тяло да остаряваше бързо заради минаващите години, брендито и суровия живот, който водеха, той още беше красив мъж.
	Ясно си спомняше първия път, когато го видя. Тя беше съвсем малко по-голяма от Лусия сега, а той бе на шестнайсет и дрънкаше на китарата си пред входа на семейната си пещера. Тъмната му къдрава коса блестеше като полиран махагон под слънцето, а пълните му устни се извиха в ленива усмивка, когато тя го подмина. Тя се влюби в него още на мига, макар да бе чувала лоши неща за „El Liso“, „Плавния“, известен с уменията си с китарата.
	И, както за жалост бе научила по-късно, с репутацията си сред жените. На седемнадесет бе заминал триумфално за Барселона, поканен да свири в Лас Рамблас, квартал, пълен с известни фламенко барове.
	Мария бе убедена, че никога повече няма да го види, но той се завърна пет години по-късно със счупена ръка и множество пожълтяващи синини по красивото си лице. Носеха се клюки, че се е сбил заради жена; други говореха, че договорът му във фламенко бара бил отменен заради пиянството му и той започнал да се бие за пари, за да си изкарва хляба. Което и да беше вярно, пулсът на Мария се ускори, когато мина край семейната му пещера по пътя надолу към пазара „Алкайсерия“, откъдето трябваше да купи зеленчуци. И той беше там, пушеше на прага на родителите си.
	— _Hola_, малка красавице! — подвикна той, докато тя го подминаваше. — Ти ли си момичето, което, както чувам, танцува _alegrías_ по-добре от всяко друго в селото? Ела да си поговорим малко. Да направиш компания на болния човек!
	Тя седна срамежливо до него, а той й посвири на китарата си, после настоя тя да дойде да потанцува с него в маслиновата горичка след пещерата му. Ръцете му пляскаха в ритъма на _palmas_, след което я хванаха през кръста, привлякоха я по-близо и телата им се залюляха в чувствения, невидим ритъм на сърцата им. Тя се прибра у дома онази вечер задъхана и замечтана, целуната за пръв път в живота си.
	— Къде си била? — Майка й Паола я чакаше у дома.
	— Никъде, мамо — каза Мария, подминавайки Паола, защото не искаше тя да види как се изчервява.
	— Ще разбера, госпожичке! — закани й се Паола. — И знам, че има намесен мъж!
	Мария знаеше, че Паола и Педро, баща й, биха се противопоставили остро на каквато и да било връзка между нея и Хосе. Неговото семейство живееше в бедност, докато тя беше от семейство Амая — богат род, поне според стандартите на _gitanos_. Родителите й вече бяха хвърлили око на сина на един братовчед — от седемте бременности на Паола бе оцеляло само едно момиченце и имаше отчаяна нужда от наследник на проспериращата ковачница на Педро.
	Макар Мария да знаеше всичко това и досега винаги да беше грижовна и послушна дъщеря, всичките й добри намерения излетяха като пеперуди от клетка, когато Хосе започна да я ухажва неумолимо.
	Омагьосана още по-силно от чара му, докато пръстите му галеха както китарата му, така и тялото й, накрая тя склони да се измъкне от семейната пещера и да изкарат заедно една нощ в маслинената горичка в подножието на планината Валпараисо.
	През цялото необичайно горещо лято, докато ковачницата на баща й излъчваше жестока, непоносима жега, Мария се чувстваше сякаш умът и тялото й също са пламнали. Не можеше да мисли за нищо друго, освен за дългата, хладна нощ, когато тялото на Хосе щеше да обвие нейното.
	Нощните им срещи бяха спрени от гнева на баща й. Макар двамата да бяха внимавали, някой в Сакромонте ги бе видял и бе пуснал слух.
	— Посрамила си семейството, Мария! — изрева Педро, след като довлече дъщеря си и любовника й в пещерата, за да се изправят пред позора си.
	— Съжалявам, татко — заплака Мария, — но го обичам.
	Хосе падна на колене да моли за прошка и веднага поиска ръката й от Педро.
	— Обичам дъщеря ви, сеньор. Ще се грижа за нея по всякакъв начин, повярвайте ми!
	— Не ти вярвам, момче! Познавам репутацията ти, а сега си унищожил и тази на дъщеря ми! Тя е само на петнайсет!
	След това Мария седна пред пещерата, докато баща й и Хосе обсъждаха бъдещето й. Лицето на майка й, изпънато от разочарование и унижение, бе може би най-лошото наказание. Чистотата на една жена от _gitanos_ беше свещена, единствената ценност, която можеше да предложи.
	Седмица по-късно селото Сакромонте отпразнува набързо уредения годеж на двойката, а месец по-късно и пищна сватба.
	Традиционното празненство продължи три дни. На последната вечер Мария, облечена в рокля в синьо и цикламено с дълъг шлейф, с червени цветя от нар в косата, се качи на мулето зад новия си съпруг и цялото село оформи процесия и ги последва до семейната й пещера за последната оставаща церемония.
	Мария още помнеше как трепереше от страх при мисълта за церемонията _Tres Rosas_. Лицето на Хосе беше над нейното в тъмната пещера, дъхът му миришеше на алкохол, когато я целуна, след което я облада. Мария чуваше бурния смях навън и сърцето й биеше бързо като ръцете по барабаните _cajón_.
	— Готово! — изрева Хосе, когато слезе от нея и повика майка й.
	Мария лежеше и чакаше Паола да притисне бяла кърпичка до най-интимната част от нея, знаейки, че трите червени петна на девствеността й няма да се появят.
	— Нито звук, дъще! — предупреди я шепнешком Паола.
	Мария видя под треперещата светлина на свещите как майка й извади малък нож от джоба си и го притисна до нежната кожа от вътрешната страна на бедрото на дъщеря си. Мария сподави вика си, когато видя как кръвта от раната пада върху плата в ръката на майка й.
	— Каквото си посяла, _querida_, това ще жънеш до края на дните си — прошепна яростно Паола, преди да напусне пещерата, държейки кърпичката пред себе си.
	Съселяните им навън избухнаха в овации, когато Паола размаха кърпичката, да я огледат.
	— Е, жено — каза Хосе, когато се върна при нея с манерка бренди в едната ръка и пура в другата, — ще пием ли за брака си?
	— Не, Хосе. Не обичам вкуса.
	— Но обичаш вкуса на това, нали? — ухили й се той, свали си панталоните и пак легна при нея под цветното одеяло, което й трябваше цял месец да оплете.
	Час по-късно, докато Мария дремеше, уморена от напрежението в последните няколко дни, чу как Хосе става от леглото и се облича.
	— Къде отиваш?
	— Забравих нещо. Ти поспи сега, _mi amor_, скоро ще се върна.
	Но когато Мария отвори очи на следващата сутрин, Хосе още не се бе върнал.

	* * *

	Мария въздъхна, вървейки към вонящата публична тоалетна, която ползваха пещерняците. Ако тогава, преди осемнайсет години, бе вярвала, че Хосе я обича колкото тя него, тези романтични блянове вече отдавна бяха загинали. Може би, помисли си с горест, Хосе бе знаел, че този брак ще е в негова полза. Родителите й бяха достатъчно богати, за да платят за нова пещера, макар и по-нагоре в планината, като сватбен подарък, както и за изключително добър комплект железни кухненски пособия.
	Първото им дете се роди преждевременно след осем месеца, или поне така я научи да казва майка й, но не оцеля повече от шест месеца. Втората и третата й бременност завършиха със спонтанни аборти във втория месец. Най-накрая се появи Едуардо и Мария се посвети на майчинството. Най-сетне можеше да седи с другите жени и да обсъждат лекове за стомашни болки, треска и вечната диария, която поразяваше млади и стари в Сакромонте като чума. Когато валеше дъжд през зимата, прашните, тесни пътеки се удавяха в кал и помийните ями преливаха. Нямаше значение, че мъжът й рядко си бе вкъщи, нито че няма никакви песети в кутията, която криеха в заключен шкаф зад икона на Пресветата Дева. Поне баща й вече бе обещал, че малкият Едуардо ще има бъдеще в неговата ковачница, а Паола й даваше скришом достатъчно зеленчуци, за да оцелеят майката и синът.
	— Повече от това няма да дам — казваше майка й. — Дам ли ти пари, онзи речен плъх, дето ти е мъж, ще ги профука за бренди.
	На излизане от тоалетната Мария се усмихна при мисълта за Едуардо. Той беше такова добро момче — вече бе на шестнайсет и работеше при дядо си. А що се отнасяше до другите й двама синове… нямаше съмнение, че са се метнали на баща си. И двамата имаха дивия нрав, характерен за чистокръвните _gitanos_. Карлос бе почти на петнайсет и си изкарваше прехраната с борба — никога не би го признал, но беше очевидно за майка му, когато взе да се връща сутрин в пещерата с подуто лице и покрито със синини тяло. Фелипе, вече на тринайсет, беше болнав като бебе и с по-мек характер, но лесно се влияеше от по-големия си брат, когото обожаваше. Фелипе беше талантлив китарист и баща му имаше големи надежди за него, но вместо да развива таланта си, вървеше след Карлос като агънце и се стремеше да спечели одобрението му по всякакъв начин. Когато стигна пещерата си, Мария се опита да се утеши с мисълта за малката Лусия, на която бе възложила толкова надежди, когато отново се оказа бременна след три ялови години.
	— Ще бъде момиче — каза й Микаела, когато Мария отиде при нея в третия месец. — Ще има много талант. Ще бъде специална.
	Мария вече знаеше, че всяка дума на Микаела бе истина. Като _bruja_, или „вещица“, както биха я нарекли невежите _пайос_, тя имаше третото око и никога не грешеше. Всички в Сакромонте разчитаха на Микаела да им казва пророчествата, които искаха, и никак не се радваха, когато предричаше нещо, което не искаха да чуят.
	Мария сама си беше виновна, че бе разтълкувала думите на Микаела както си искаше. За нея „специална“ и „талантлива“ означаваше това, което искаше да означава: още една жена в къщата, талантлива в домакинската работа и гледането на деца, мила и добра дъщеря, която да й помага и да я подкрепя на стари години.
	— Това е проблемът с врачките и пророчествата — промърмори Мария, докато се събличаше под светлината на свещта, след което внимателно сгъна бродираното си болеро, престилка, синя пола и фуста, преди да си облече нощницата. Не че даваха грешно послание, а че получателят му можеше да го превърне в каквото иска и от каквото има нужда.
	Тя се надяваше някое от децата й да е наследило дарбата на прабаба й. Тя била селската _bruja_ преди Микаела и дарбата се предаваше в семейството й. Мечтаеше си как Микаела ще огледа новороденото бебе и ще обяви, че това е детето, което един ден ще бъде новата _bruja_. Тогава всички щяха да идват в тяхната пещера, знаейки, че бебето й има дарбата да вижда в бъдещето и когато порасне ще бъде най-могъщата жена или мъж в тяхната общност.
	Мария се върна от кухнята и загреба малко вода от бъчвата, за да си измие лицето. След това мина на пръсти през стаята; от лявата й страна беше спалнята на момчетата, отделена от кухнята със завеса. Като отметна леко завесата и вдигна свещта пред себе си, успя да различи слабото тяло на Фелипе под тънкото му одеяло; той още дишаше тежко след скорошна болест. До него на сламеника лежеше Едуардо и спеше с небрежно преметната през лицето ръка. Мария сподави въздишката си, когато видя, че Карлос още не се е прибрал.
	Тя мина по пръстения под до собствената си стая в дъното и видя, че Лусия спи спокойно на сламеника си. Под последната светлина на свещта се пъхна под одеялото. Угаси свещта с пръсти, положи глава на твърдата възглавница, пълна със слама, и се загледа в чернотата. Макар нощта да бе топла, Мария трепереше в застоялия, смрадлив въздух в пещерата. Искаше й се Хосе да беше с нея, за да я прегърне със силните си ръце, да отнеме страха, който изпитваше за бъдещето. Но тези ръце не искаха жена, чието тяло бе състарено от пет бременности и недохранване. Мария знаеше, че на трийсет и три изглежда много по-стара от възрастта си.
	— Какъв е смисълът на всичко това? — попита тя небесата и пресветата Дева. След това, без да получи отговор, Мария затвори очи и заспа.


>>	11.

	— Защо все аз трябва да помагам с готвенето? — намуси се Лусия, когато Мария я довлече в кухнята. — Татко и Карлос и Фелипе — те седят навън, свирят на китара и пушат, докато ние вършим всичката работа!
	Беше поредната сутрин и Мария вече чувстваше умората и в костите си при мисълта за всичко, което я чакаше през деня.
	— Готвенето е женска работа, Лусия. Знаеш много добре, че това е положението. — Мария й подаде тежка желязна тенджера. — Мъжете излизат да печелят пари, а ние се грижим за дома. Сега спри да се оплакваш и обели тези зеленчуци!
	— Но и аз печеля пари! Когато танцувам с татко в кафетата, той взима монети от хората и пие бренди с тях, но аз все пак трябва да беля зеленчуци. Защо да правя и двете? Един ден вече няма да живея в пещера като животно, а в огромна къща с подове, които не са от пръст, и с моя собствена спалня — обяви Лусия и огледа с отвращение пещерата на Албайсин. — Защо не вземем машина, която готви неща? Видях една в кухнята на богатия сеньор, когато с татко изнасяхме представление в къщата му. Имаха жена, която готвеше вместо тях. И аз ще имам такава. — Лусия хвърли зеленчуците в тенджерата, която бълбукаше над огъня. — И имаше чешма само за едно семейство. Представи си само! — каза тя удивена, държейки последния морков до гърдите си, преди да го хвърли при другите. — Какво е само да си богат!
	— Иди да донесеш водата — прекъсна я Мария и й подаде стомна.
	— Някое от момчетата може да свърши това, нали? Толкова дълъг път е, а аз съм уморена.
	— Не си твърде уморена, за да дърдориш — скара й се Мария. — Тръгвай!
	— Един ден аз ще имам чешма само за мен! — изстреля на излизане Лусия.
	— А аз един ден ще умра от изтощение — промърмори майка й.
	От момчешката спалня се чу хриптяща кашлица и няколко секунди по-късно излезе Фелипе, търкайки сънено очи.
	— Какво има за закуска, мамо? — измънка той. — Пак ли каша?
	— Да, и направих още една ментова настойка за гърдите ти, _querido_.
	Фелипе направи гримаса, седна на масата и започна да гребе с лъжица воднистата царевична каша.
	— Мразя ментова настойка.
	— Но тя ти помага да дишаш, така че пий или ще трябва да доведем Микаела да ти даде по-силно лекарство.
	Очите на Фелипе се разшириха от страх и той неохотно изгълта течността в чашата пред себе си.
	— Къде се е дянал брат ти Карлос? — попита го тя. — Едуардо ми каза, че планирал днес да го заведе в ковачницата. Достатъчно голям е, за да започне да учи занаята с брат си.
	Фелипе сви рамене и продължи да закусва, без да я поглежда в очите. Мария знаеше, че той никога не би издал тайните на брат си.
	Сякаш по знак, Карлос влезе с небрежна походка в стаята. Едното му око беше насинено.
	— _Hola_, мамо — поздрави я той безгрижно и седна до брат си.
	Вместо да му подаде купата му с каша, тя се наведе и внимателно докосна наранената кожа около окото му.
	— Какво е това, Карлос?! С кого си се бил? — попита настоятелно.
	Той се дръпна назад.
	— Няма нищо, мамо, стига си се суетила…
	— Пак ли е било за пари? Не съм глупачка, Карлос, чувам какво се случва в изоставените пещери на върха на планината!
	— Просто се скарах с Хуан за едно момиче, кълна се.
	Мария присви очи, докато му подаваше закуската. Понякога се отчайваше, че каквото и да казва, няма никакъв ефект върху мъжете в семейството й, освен любимия й Едуардо.
	— Чу ли новината, _mi amor_?
	Мария вдигна очи и видя мъжа си да влиза в пещерата. Той свали черната шапка _calanes_, която пазеше очите му от яркото сутрешно слънце.
	— Каква новина? — попита тя.
	— Ще има състезание по фламенко в Алхамбра през юни. — Той седна срещу синовете си, почти без да поглежда насиненото око на Карлос.
	— И какво от това? — попита тя, слагайки купата му пред него.
	— Отворено е за аматьори! Ще се казва „Concurso de Cante Jondo“, организирано от великия композитор Мануел де Файа, и е забранено за професионалисти над двайсет и една години. Тъй като не работя от много години, имам право да се включа.
	— Както и аз — промълви Мария.
	— Да, разбира се, но не виждаш ли, че това е шансът на Лусия! Всички ще бъдат там — самият Антонио Часон е един от съдиите, а се носят и слухове, че Ла Макарона ще танцува, макар да не е позволено да се състезава.
	— Нима казваш, че трябва да запишеш Лусия?
	— Разбира се!
	— Но, Хосе, тя е само на десет години!
	— И вече танцува като кралица! — Той започна да пляска с ръце в ритъма на _palmas_ от въодушевление.
	— Убедена съм, че ще има правило за участието на деца, Хосе, иначе всеки горд родител ще доведе малката си Макарона, за да се похвали пред съдиите — въздъхна Мария.
	— Може би да, но ще намеря начин да покажа таланта й на света. Трябва да й ушиеш рокля, която да хваща окото — каза Хосе и запали поредната си пура. Димът се изви над кухненската маса, а момчетата побързаха да си доядат закуската, усещайки назряваща кавга между родителите им. Изправиха се и излязоха от пещерата веднага щом приключиха.
	— Едва ни стигат парите да изхранваме семейството — нахвърли се Мария върху Хосе, — да не говорим за нова рокля за Лусия!
	— Тогава ще намеря пари, кълна се — каза той. — Това може да е единственият ни шанс.
	— Обещай ми, че няма да тръгнеш да крадеш, Хосе. Закълни ми се — замоли го тя.
	— Разбира се, кълна се в името на баща си. А и нима не спазвам винаги обещанията си?
	Той се усмихна и я прегърна през кръста, но тя се изплъзна от ръцете му и отиде да вземе полузавършената кошница, после тръгна изморена към обора при хилавото муле и козата, където държеше материалите си. Имаше само едно правило, което бе наложила на Хосе и синовете си през целия им труден живот, и то беше никога да не крадат. Тя знаеше, че много други семейства в Сакромонте прибягват до джебчийство на пазара, когато бяха отчаяни. После ставаха прекалено дръзки, хващаха ги и ги хвърляха в местния затвор или получаваха от някой безмилостен съдия _пайо_ много по-сурова присъда, отколкото предполагаше престъплението. Нямаше много милост или правосъдие за _gitanos_.
	Тя вярваше, че досега съпругът й и тримата й синове са спазвали обещанието, но вълнението в очите на Хосе й казваше, че той няма да се спре пред нищо, за да намери парите да купи рокля на Лусия.
	Излезе навън и погледна към Алхамбра, спомняйки си как дъщеря й неотдавна бе заявила, че един ден ще танцува там. Осени я нова мисъл и тя въздъхна, защото вече знаеше какво трябва да направи. Очите й се насълзиха при мисълта, но тя се приготви да действа без колебание и се върна в пещерата, където Хосе си сипваше допълнително от тенджерата.
	— Ще прекроя моята рокля за фламенко до нейния размер — каза тя.
	— Наистина ли? Ще направиш това за дъщеря си?
	— Ако ще помогне да не влезеш в затвора, Хосе, тогава да, ще го направя.

	* * *

	— Мамо, чу ли? Ще танцувам в Алхамбра, точно както казах!
	Лусия зарови малките си стъпала в земята и изтанцува бързо _zapateado_.
	— Татко казва, че ще ме гледат хиляди хора, талантът ми ще бъде забелязан и ще ме заведат в Мадрид или Барселона, за да стана звезда!
	— Да, чух, много вълнуваща новина.
	— Ти ще танцуваш ли, мамо? Татко ще се запише и каза, че трябва да се промъкна на сцената, когато засвири, защото съм прекалено малка, за да се запиша редовно. Добър план, нали?
	— Да, но Лусия — Мария допря пръст до устните си, — всичко трябва да остане в тайна. Ако някой разбере какво планира баща ти, ще се опитат да те спрат. Разбираш ли?
	— Да, мамо. Няма да казвам нищо — прошепна тя. — Сега трябва да ида да се упражнявам.
	Два дни по-късно Мария наряза с ножиците красивата си рокля за фламенко. Беше тъмночервена, с бели и черни воланчета, всяко от които бе зашила сама. Помнеше с каква радост я носеше като млада, как усещаше тялото си трансформирано в корсета и тънките памучни ръкави на раменете. Сега сякаш режеше собственото си сърце, сбогуваше се с всичките си мечти от младостта: за щастлив брак, изпълнен с любов, доволни деца и танци в златното бъдеше с красивия си съпруг.
	Кръц, кръц, кръц, сякаш пееха ножиците, докато ред след ред волани по шлейфа се спускаха на пода, докато не останаха съвсем малко, с дължината, която бе поискал Хосе.
	Когато приключи, Мария събра остатъците от роклята си. И макар да знаеше, че всяка изящно ушита ивица би могла да се използва отново на бъдеща рокля или да освежи ръба или талията на някоя от полите й, Мария ги наряза с ножицата на купчина малки парченца. Събра ги в една кошница, занесе ги до огъня и ги хвърли в пламъците.

	* * *

	Когато дойде убийствено горещото юнско утро на първия „Concurso de Cante Jondo“, „Конкурс на дълбоката песен“, населението на селото Сакромонте се бе увеличило над двайсет пъти.
	Бяха пристигнали _gitanos_ от всички краища на Испания и онези, които не можеха да се поберат в пещерите на приятелите и роднините си, живееха на палатки около тесните пътеки, виещи се през лабиринта от пещери на склона, както и в маслиновите горички долу.
	Няколко от братовчедите на Хосе от Барселона бяха дошли на гости, с каталунски акценти, силни колкото апетита им — Мария бе сготвила голяма тенджера от прочутото _cu puchero a la gitanilla_, гъста яхния от месо, зеленчуци и нахут, за приготвянето на което неохотно бе прекършила врата на най-старото си пиле.
	Братовчедите от Барселона тръгнаха веднага след закуска, заедно с Фелипе, нетърпеливи да изминат дългия път към долината, през реката Даро и нагоре по стръмния планински склон към Алхамбра.
	— Фелипе, трябва да внимаваш и да не закъсняваш много — каза Мария, докато му помагаше да върже яркия си син пояс на кръста. Той се дръпна, когато се опита да махне малко мръсотия от елека му.
	— Стига, мамо! — измърмори той, а тясното му лице се изчерви от неудобство, защото две малки братовчедки го гледаха развеселени.
	Мария загледа как се отдалечават по пътя надолу, заедно с няколко други млади мъже и жени от селото, всички облечени с най-хубавите дрехи, с излъскани ботуши и блестящи от олиото коси.
	— Селото ни никога не е било толкова популярно — отбеляза Хосе, докато маневрираше около шестчленното семейство, опъващо палатки на прашния път пред тяхната пещера. — И като си помислиш, че повечето от тях са напуснали това място и са се клели, че повече няма да се върнат. Тогава плюеха на нас, а сега бързат да се върнат — каза той доволен, подминавайки я, за да влезе вътре.
	_И ти някога си замина и се върна…_
	Все пак това беше вълнуващ момент: този уикенд Сакромонте щеше да бъде центърът на вселената на фламенкото. А понеже фламенкото беше вселената на _gitanos_, сякаш всеки човек от техния клан бе дошъл тук откъде ли не, за да бъде част от празника. От всички пещери се вдигаше постоянен дим, докато жените се мъчеха да сготвят достатъчно храна за всичките гости. Въздухът се изпълни с вонята на немити тела и десетки мулета в повече, които стояха на сянка в маслиновите горички с притворени от жегата клепачи, а големите им уши се мърдаха, за да гонят мухите. При всяка от многото си разходки да носи още вода Мария срещаше десетки лица, които не бе виждала от години. Въпросът, който й задаваха, беше все същият:
	— Кога ще те видим да танцуваш?
	Когато им каза, че няма да участва в конкурса, бяха потресени.
	— Но ти трябва да се състезаваш, Мария! Ти си една от най-добрите!
	След като измисли неубедителни извинения за първите няколко души — че вече не се занимава с танци, че е прекалено заета със семейството си, и получи отговори като: „Но никой не е прекалено зает, за да танцува! Това е в кръвта ти завинаги!“, Мария реши да не дава обяснения. Дори майка й, една от по-богатите жителки на Сакромонте, която по принцип не одобряваше фламенкото, понеже го виждаше като още един начин _gitanos_ да продават телата си на _пайос_, бе изненадана, когато Мария й каза, че няма да участва.
	— Жалко, че си загубила страстта си към танците. Както и много други неща — изсумтя тя.
	Шумът от китарите и тропащите крака бавно стихна, когато село Сакромонте започна да слиза по криволичещите пътеки. Мария погледа цветната, шумна редица хора известно време, мъчейки се да прихване малко от веселието им, но душата й бе затворена за него. Снощи Хосе се бе проснал на леглото по изгрев, вонящ на евтин парфюм. Не беше виждала Карлос от вчера по обяд, но поне Едуардо беше до нея да й помага с носенето тази сутрин.
	— И аз трябва да тръгвам — каза Хосе, излизайки от пещерата, пременен в бяла риза с къдрици, черни панталони и пояс. — Знаеш какво да правиш с Лусия. Не закъснявай! — каза той, метна китарата си през рамо и побърза да се присъедини към останалите.
	— _Buena suerte!_ — провикна се тя след него, но той не се обърна и с нищо не показа, че я е чул.
	— Добре ли си, мамо? — попита я Едуардо. — Ето, пийни малко вода, изглеждаш толкова изморена.
	— Благодаря. — Тя се усмихна с благодарност на сина си, взе чашата и я изпи на един дъх. — Виждал ли си Карлос?
	— Да, по-рано. Беше долу в бара с няколко свои приятели.
	— Ще идва ли тази вечер?
	— Кой знае? — сви рамене Едуардо. — Беше прекалено пиян, за да говори.
	— Той е само на петнайсет — въздъхна Мария. — По-добре тръгвай да настигнеш баща си, Едуардо. Аз трябва да остана и да помогна на Лусия да се облече.
	— Тя те чака в спалнята ти.
	— Чудесно.
	— Мамо… — Едуардо се поколеба за момент. — Мислиш ли, че този план на татко е правилен? Сестра ми е едва на десет. Говори се, че днес ще има над четири хиляди души в публиката. Дали няма да стане за смях? Както и татко, и всички ние?
	— Едуардо, у сестра ти няма нищо смешно и двамата трябва да вярваме, че татко ти знае какво прави. А сега тръгвай, ще се видим в Алхамбра, когато облека Лусия.
	— Да, мамо.
	Едуардо потегли, а Мария се върна в пещерата; дори под яркото следобедно слънце кухнята бе в сумрак.
	— Лусия? Време е да се приготвяш — подвикна тя, отмятайки завесата, и влезе в мрачната си спалня.
	— Да, мамо.
	Мария затърси кибрита и свещта до леглото, мислейки си, че Лусия изобщо не звучеше като себе си.
	— Болна ли си? — попита тя, когато видя малката си дъщеричка свита на кълбо на сламеника.
	— Не…
	— Тогава какво има?
	— Аз… се страхувам, мамо. Толкова много хора… не може ли вместо това да останем заедно тук? Може да направиш от онези малки питки, които обичам, и да изядем цяла тава, а когато татко се върне, да му кажем, че сме се загубили по пътя?
	Очите на Лусия изглеждаха огромни и уплашени в светлината на свещта. Мария я взе в ръцете си и я сложи да седне на коляното й.
	— Няма от какво да се страхуваш, _querida_ — каза нежно тя, докато събличаше дъщеря си. — Същото е, независимо пред колко хора танцуваш. Просто затвори очи и се престори, че си тук, у дома, и танцуваш в кухнята за мен, татко ти и братята ти.
	— Ами ако _duende_ не дойде, мамо? Ако не мога да го усетя?
	Мария се пресегна да вземе малката рокличка, която бе ушила за Лусия, и я навлече през главата й.
	— Ще се получи, _querida_, щом чуеш ударите на _cajón_ и китарата на баща ти, ще забравиш всичко. Ето. — Мария закопча последната кука на гърба на Лусия. — Стани да те видя.
	Тя свали дъщеря си от коляното си и Лусия се завъртя, а шлейфът й се понесе зад нея като гладна акула. През последните две седмици Мария бе научила Лусия как да се справя с него, уплашена, дъщеря й да не се спъне в роклята пред хиляди хора. Но Лусия веднага се научи да работи с шлейфа, както винаги се получаваше, когато ставаше дума за танци. Сега, пред погледа на Мария, тя без усилие го отметна, за да не й пречи, и се обърна към майка си.
	— Как изглеждам, мамо?
	— Като принцеса, каквато си. Сега ела, трябва да вървим. Трябва да носиш шлейфа си вдигнат под наметалото, за да не го види някой. — Мария се наведе и допря носа си до този на дъщеря си. — Готова ли си? — попита тя и й подаде ръка.
	— Готова съм.
	Мария оседла мулето Пака и вдигна Лусия на гърба му, като се увери, че шлейфът на роклята й е скрит. Присъединиха се към процесията, която се виеше надолу по планината, и колкото повече се доближаваха до Алхамбра, а Пака пъхтеше от усилието да се изкачи по стръмния склон, толкова по-въодушевена изглеждаше Лусия, махайки на приятели и съседи. Една старица се разпя и дрезгавият й глас се издигна в лекия юнски бриз, а Мария и Лусия запляскаха в тон и запяха припева заедно с другите селяни.
	Два часа след тръгването си пристигнаха на Вратата на справедливостта, където хората се лееха през входа с форма на ключалка към главния площад на Алхамбра. Мария помогна на Лусия да слезе от гърба на Пака и върза мулето под един кипарис, където то взе доволно да пасе тревата.
	Макар да наближаваше шест часът, слънцето все още грееше силно и осветяваше сложните древни релефи по стените. Навсякъде около тях хората предлагаха стоките си, продаваха вода, портокали и печени бадеми. Мария държеше здраво ръката на дъщеря си, следвайки шума от стотици китари и тропащи крака. Зад „Plaza de Aljibes“, където се провеждаше конкурсът, високите червени стени на Алхамбра бяха осветени и даваха спиращ дъха декор на събитието. Тя поведе Лусия към Вратата на виното, където трябваше да се срещнат с Хосе. Погледна надолу и видя, че облицованият с плочки под е покрит с лавандулови цветове, може би, за да прикрие вонята на толкова много потни тела, натъпкани едно до друго.
	— Жадна съм, мамо, може ли да седнем и да пийнем нещо? — Лусия се свлече на земята, а Мария набързо потърси в кошницата си манерката, която си бе донесла. Наведе се до дъщеря си точно когато се вдигна вълна от аплодисменти, сигнализираща, че следващият участник е излязъл на сцената.
	— Вижте го! Не трябва ли вече да е умрял?! — чу Мария да коментира някой. И действително, когато тълпата тръгна напред и тя вдигна дъщеря си, преди да я стъпчат, Мария видя, че дребният човек с китарата на сцената е много възрастен старец.
	— Ел Тио Тенасас! — обяви безтелесен глас отнякъде пред тях. Спусна се тишина, докато мъжът настройваше китарата си. Дори от това разстояние Мария виждаше, че ръцете му силно треперят.
	— Някога е бил прочут — прошепна съседът й.
	— Някой каза, че ходил пеша два дни, за да стигне дотук — каза друг.
	— Мамо, не виждам! — оплака се Лусия, дърпайки полата на майка си. Мъжът до тях вдигна Лусия на ръце.
	Старецът на сцената започна бавно да свири на китарата, след което запя с учудващо силен глас. Онези, които си шепнеха и се смееха, притихнаха по време на изпълнението. Тази песен веднага върна мислите на Мария към времето, когато бе слушала как пее дядо й — трогателна _cante grande_, която бе чувала много пъти. Като всички други в тълпата, тя усещаше как всяка болезнена дума прорязва сърцето й, докато Ел Тенасас скърбеше за загубата на любовта на живота си.
	Виковете „Otia! Otia!“ показаха, че изпълнението му е постигнало голям успех пред възможно най-претенциозната публика.
	— Той има _duende_, мамо — прошепна Лусия, когато мъжът я остави на земята. Тогава нечия ръка хвана рамото на Мария и тя се обърна. Беше Хосе.
	— Къде се губите? Казах ви да ме чакате при Вратата на виното. Хайде, ние сме след следващия _cantaor_.
	— Понесе ни тълпата — обясни Мария, мъчейки се да задържи ръката на Лусия сред гъстата маса хора, докато съпругът й ги водеше към сцената.
	— Е, слава на боговете, че сега сте тук, иначе всичко щеше да бъде за нищо. Скрий се зад оня кипарис и й оправи косата — нареди той, докато тълпата посрещаше с рев следващия изпълнител. — Трябва да тръгвам. А сега, моя Лусия — Хосе клекна и хвана малките ръчички на дъщеря си в своите, — трябва да изчакаш четвъртия тон, както репетирахме. Когато извикам „Оле!“, ще изтичаш оттук направо на сцената.
	— Добре ли изглеждам, тате? — попита го Лусия, докато Мария сваляше наметалото и откачаше шлейфа на роклята.
	Но Хосе вече вървеше към страничната част на сцената.
	Сърцето на Мария биеше в ритъм с музиката. Тя реши, че мъжът й трябва да е получил умствено разстройство, за да си помисли, че този план би могъл да проработи. Тя погледна малкото си момиченце, съзнавайки, че ако куражът на Лусия я изоставеше и тя избягаше от сцената, семейството им щеше да стане за присмех не само в Сакромонте, а и пред всички _gitanos_.
	_Пресвета Дево, закриляй милата ми дъщеричка…_
	Много по-рано, отколкото й се искаше, последният _cantaor_ се поклони пред не особено въодушевената тълпа и няколко секунди по-късно Хосе се качи на сцената.
	— Ще ми се да имах обувки, мамо, тактовете щяха да се чуват толкова по-добре — въздъхна Лусия.
	— Нямаш нужда от обувки, _querida_, когато имаш _duende_ в стъпалата си. — Когато Хосе засвири, Мария побутна дъщеря си напред. — Бягай, Лусия! — извика тя и загледа как детето тича през тълпата, държейки шлейфа си преметнат през малката си ръка.
	— Оле! — извика Хосе в паузата след четвъртия тон.
	— Оле! — повтори публиката, точно когато Лусия се хвърли на сцената и се плъзна към центъра й. Веднага се чуха неодобрителни викове и някой извика:
	— Приберете бебето обратно в люлката му!
	Мария видя с ужас как един едър мъж се качва по стълбите към дъщеря й, която бе застанала в началната си позиция, с вдигнати над главата ръце. Тогава звукът на малките й стъпала започна да тактува по пода, докато Лусия се държеше в позиция, удряйки земята в хипнотичен, пулсиращ ритъм. Едрият мъж се опита да се качи на сцената и да я хване, но един друг мъж го спря, а Лусия се завъртя в кръг, все още тропайки с крака и държейки началната позиция. Когато се обърна отново към публиката, ръцете й пляскаха _palmas_ в тандем с краката. Брадичката й бе вдигната, а очите й гледаха към небесата.
	— Оле! — извика тя, когато баща й отново засвири.
	— Оле! — отвърнаха зрителите, докато краката й продължаваха да удрят в ритъм земята.
	Хосе видя как дъщеря му застана в центъра на сцената, с обърната величествено глава, а публиката притихна в благоговение. Мария погледна в очите на дъщеря си, светнали под прожекторите, които сега осветяваха нея, и разбра, че се е пренесла на далечно място, където нищо не можеше да я достигне, докато танцът й не свърши.
	Гласът на Хосе, който иначе не беше най-доброто му качество, се издигна, акомпанирайки на малката Лусия.
	Мария въздъхна от изтощение и погледна зад съпруга и дъщеря си, към великата крепост Алхамбра, след което се свлече на колене, понеже главата й се завъртя.
	Знаеше, че тази нощ ги е загубила и двамата.
	Няколко минути по-късно се съвзе и чу аплодисменти и одобрителни викове, които сякаш продължиха до безкрай.
	— Добре ли сте, сеньора? Ето. — Друга жена й тикна в ръцете манерка с вода. — Пийнете си малко, много е горещо.
	Мария го направи и бавно дойде на себе си. Благодари на жената и се изправи несигурно на крака.
	— Какво е станало? — попита, все още леко замаяна.
	— Малкото момиченце направо вдигна метеж! — каза жената. — Наричат я Ла Кандела, Свещта, защото гори толкова ярко.
	— Името й е Лусия — прошепна Мария и се надигна на пръсти, за да види дъщеря си, която стоеше на сцената с жена в богато украсена бяла рокля за фламенко. Жената бе коленичила пред дъщеря й.
	— Коя е тази? — попита Мария съседката си.
	— Че как, това е самата Ла Макарона! Покланя се на новата малка кралица.
	Мария видя как Ла Макарона се изправи, взе ръката на Лусия в своята и я целуна. Чуха се още викове и аплодисменти, когато жената и детето отново се поклониха и Ла Макарона отнесе Лусия от сцената.
	— Коя е тя? — бе рефренът на тълпата, докато Мария си проправяше път към сцената да вземе дъщеря си.
	— Тя е от Севиля… Мадрид… Барселона…
	— Не, виждал съм я да танцува до фонтана в Сакромонте…
	Отстрани на сцената имаше навалица от двайсет реда с хора. Мария не виждаше дъщеря си в центъра, само Хосе, който се усмихваше благосклонно. Тъкмо когато Мария усети, че е готова да убие някого, за да намери дъщеря си, Хосе се наведе и вдигна Лусия на раменете си.
	— Добре е, в безопасност е — каза задъхана Мария, гледайки заедно с останалите зрители радостното дете.
	— Мамо?
	— Едуардо! _Gracias a Dios!_ — възкликна тя и заплака от облекчение, когато най-големият й син я прегърна.
	— Беше триумф! — прошепна Едуардо. — Всички тук говорят за Лусия. Трябва да идем и да я поздравим, както и татко.
	— Да, разбира се, че трябва. — Мария изтри с ръце просълзените си очи и се отдръпна от гърдите на сина си. — Вече трябва да се прибира вкъщи, сигурно е изтощена.
	Отне им още няколко минути да си проправят път през навалицата около Хосе и Лусия. Макар следващият участник да беше на сцената, те бяха заобиколени от тълпа обожатели отстрани.
	— Поздравления, _querida_! Много се гордея с теб.
	Лусия, чийто шлейф се спускаше по тялото на баща й, погледна надолу към майка си.
	— Благодаря, мамо! То дойде, _duende_ — прошепна тя, когато Мария се протегна да я чуе.
	— Нали ти казах, че ще дойде? — Мария хвана ръката на дъщеря си, а Хосе я игнорира и продължи да говори с хората около тях.
	— Каза ми, мамо.
	— Уморена ли си, _querida_? Ще дойдеш ли сега с мама? Мога да те сложа да спиш до мен.
	— Разбира се, че не е уморена! — обърна глава Хосе към жена си. — Нали, Лусия?
	— Не съм, татко, но…
	— Трябва да останеш и да отпразнуваш коронацията си! — каза Хосе, а някакъв човек от тълпата му подаде чаша бренди, която той изгълта на екс. — _Arriba!_
	— _Arriba!_ — повтори тълпата.
	— Лусия, искаш ли да се прибереш с мен? — попита нежно Мария.
	— Аз… мисля, че трябва да остана с тате.
	— Да, трябва! Има много хора, които искат да се срещнат с теб, както и да видят изпълнението ни. — Хосе хвърли предупредителен поглед на жена си.
	— Тогава ще ти пожелая лека нощ, _querida_. Обичам те — прошепна Мария и пусна ръката на детето си.
	— И аз те обичам — отвърна Лусия, а майка й хвана ръката на Едуардо и тръгна.

	* * *

	Когато се събуди на следващата сутрин, Мария се размърда и инстинктивно потупа леглото до себе си. За щастие до нея лежеше малко телце и както обикновено хъркаше като прасе. Тя се обърна, погледна надолу и видя Лусия, все още в роклята си, свита на сламеника и дълбоко заспала.
	Тя се прекръсти, като едва повярва, че е проспала завръщането на съпруга си и дъщеря си, но явно обратният път и напрежението през деня бяха изпили силите й. Тя се усмихна, когато сведе поглед към Лусия. Несъмнено днес щяха да се изредят безброй посетители, за да научат повече за „Ла Кандела“, както официално я бе кръстила Ла Макарона предната нощ. Щяха да искат да я видят как танцува, разбира се, а Мария, като нейна майка, можеше да се окъпе в отразената светлина на славата на дъщеря си.
	— И наистина се гордея — прошепна тя, почти за да се самоубеди, че не ревнува, но и защото бе изпълнена със страх за малкото си момиченце. И за брака си…
	Накрая Мария се надигна от леглото и се облече. Усещаше киселата миризма на собствената си пот, но нямаше време да носи вода, за да се измие. Хвърли поглед зад завесата на стаята на момчетата и видя, че само Едуардо спи на матрака.
	Мария се опита да запази спокойствие, като си напомни, че сигурно половината семейства в Сакромонте имаха роднини, заспали, където са паднали предната нощ. Тримата каталунски братовчеди на Хосе лежаха на кухненския под, още с ботуши; един от тях продължаваше да стиска китарата си, а друг прегръщаше бутилка бренди. Тя внимателно се промъкна покрай тях и отиде до съседната пещера, за да нахрани животните и да донесе съчки, за да напали огън за готвене.
	Беше великолепно утро в зелената долина под синьо като метличина небе. Дивите лантани бяха разцъфтели в розово, жълто и оранжево над зелената трева, а въздухът бе изпълнен с приятния аромат на дива мента и салвия. В селото беше тихо, повечето жители спяха след натоварената нощ. Оставаше още един ден от конкурса, така че по-късно процесията щеше отново да тръгне през долината към Алхамбра.
	— _Buenos dias_, мамо — каза Едуардо, когато влезе в кухнята, докато Мария бъркаше рядката царевична каша в желязното гърне.
	— _Buenos dias._ Нали видя, че и двамата ти братя ги няма?
	— Да. Видях ги снощи в Алхамбра, но…
	— Какво, Едуардо?
	— Нищо, мамо. Сигурен съм, че ще се върнат, като огладнеят. — Той си взе купата каша и излезе да седне на стъпалото отвън, а телата на кухненския под започнаха да се размърдват.
	Мария прекара сутринта в приготвяне на безкрайни купи каша, за да помогне на роднините си с махмурлука, и с носене на вода от дъното на хълма. По обяд никой от другите й двама синове не се беше прибрал и когато Хосе се приготви за тръгване, тя го помоли да разпита за тях.
	— Стига си се тревожила, жено, те са големи мъже, могат да се грижат сами за себе си.
	— Фелипе е само на тринайсет, не е точно възрастен мъж, Хосе.
	— Днес пак ли ще си облека роклята? — попита Лусия, когато влезе в кухнята и триумфално метна шлейфа си. Мария видя, че по лицето на дъщеря й имаше петна, май от шоколад, а краката й бяха същия цвят като пръстения под.
	— Не. Ела, ще ти помогна да я свалиш — не искаме да се скъса, нали? А когато всички тръгнат, ще сложа и теб, и роклята в бурето и хубаво ще ви изтъркам — усмихна се Мария.
	— Носи я, _mi princesa_, и всички ще знаят, че си ти, когато те видят отново днес — заяви Хосе.
	— Ще я водиш в Алхамбра с теб? Не си ли много уморена, за да пътуваш пак, _querida_? — добави тя към Лусия.
	— Разбира се, че не е! — отговори Хосе вместо дъщеря си. — Снощи бе коронована като новата кралица от самата Ла Макарона! Нима очакваш да не се порадва на успеха си, а да си стои вкъщи с теб? А, Лусия? — обърна се към детето и смигна.
	— Може ли да отида, мамо? Тази нощ ще обявят победителите, нали разбираш?
	— А ти не можеш да си сред тях — промърмори Мария.
	Изтърка бързо лицето на Лусия с мокра кърпа и направи всичко по силите си да приглади черната й коса, но нямаше време да я намаже и да я събере на кок. Веднага щом можа, Лусия се измъкна от ръцете на майка си и дивите й черни къдрици полетяха зад нея.
	— Хайде, Лусия, ще оседлая мулето и ще яздиш до Алхамбра, за да поздравиш почитателите си. — Хосе предложи ръката си на дъщеря си, а тя припна към него и я хвана.
	— Моля те, не я връщай твърде късно! — викна Мария от входа на пещерата, докато тримата братовчеди минаваха покрай нея, за да тръгнат след Хосе.
	Както очакваше, Мария прекара остатъка от деня в посрещане на наплива от посетители. Всички бяха чули за малкото момиче, което имало _duende_ в себе си. Дори когато Мария обясняваше, че Лусия не си е у дома, някои гости си пъхаха носовете в стаите, за да се уверят, че не се крие там. Мария щеше да умре от срам — още не бе имала време да оправи леглата и спалните воняха на тютюн, пот и алкохол.
	— Тя ще е тук утре — уверяваше Мария всички гости — и да, може да танцува долу в голямата пещера.
	Дори Паола се изкачи по хълма, за да види дъщеря си и внучка си.
	— Чух, че е направила впечатляващо представление — каза Паола, отпи вода от тенекиената си чаша и си изтри челото. Жегата беше убийствена.
	— Да, така си беше.
	— Прабаба ти, която беше _bruja_, все ми казваше, че идва специално дете. Може би е Лусия?
	— Може би.
	— Е, има време да разберем дали пророчеството е вярно, защото Лусия не може да работи законно, докато не порасне. Не че това спира много от семействата тук. Надявам се да спре твоето. — Паола изгледа строго дъщеря си с кафявите си очи.
	— Хосе иска тя да стане звезда, и Лусия иска същото — въздъхна Мария, като този път си позволи да покаже чувствата си.
	— Но ти си й майка! Ти решаваш какво става под собствения ти покрив. Честно, Мария, понякога си мисля, че си станала кротка като мишка, откакто се омъжи за Хосе. Той не те бие, нали?
	— Не — излъга Мария, защото понякога, когато пиеше прекалено много, и това се случваше. — Той се опитва да направи това, което е най-добро за дъщеря ни.
	— И да си докара повече пари в кесията, негодникът — изсумтя Паола. — Още не разбирам какво видя в него, освен онова, дето му виси между краката. А ние се канехме да те уредим с братовчеда на баща ти. Е, ти избра собствената си съдба, и както си знаех, сега съжаляваш. — Тя замлъкна за момент, за да подчертае ефекта от думите си. — Тук съм, за да ти кажа, че ти и семейството трябва да дойдете утре у нас с Лусия. Много наши братовчеди са дошли от Барселона и искат да видят прочутата ми внучка. Ще сготвя за всички, така че поне ще се нахраните — каза тя, хвърляйки поглед на твърде малката купчина моркови и единствената зелка, — всичко, което бе останало за вечеря тази нощ.
	— Да, мамо — съгласи се унила Мария, а майка й стана от стола.
	— Точно в един часа — каза Паола и се изнесе.
	Мария остана седнала. Чудеше се как животът й, който бе започнал изпълнен с надежди, някак се бе сгромолясал до този момент. Момент, в който тя усещаше, че се е провалила и като съпруга, и като майка. Очите й се насълзиха, но тя ги изтри ядно. Нямаше кого да обвинява, освен себе си.
	— _Hola_, Мария!
	Тя вдигна очи и видя съседа си Рамон да стои до вратата. Двамата бяха приятели като деца — той беше мило момче, тихо и разсъдливо; може би бе развил този си характер, понеже беше най-малкият от девет много по-шумни деца. Той се бе оженил за своя братовчедка от Севиля и двамата бяха построили дома си в съседната пещера. Хулиана бе починала при раждането на третото дете две години по-рано, оставяйки Рамон вдовец с гладни деца, които да изхранва.
	— Влез — махна му Мария с усмивка.
	— Донесох ти малко портокали. — Той й подаде кошницата и на Мария й потекоха лигите при вида на ароматните, блестящи плодове.
	— _Gracias_, но къде ги намери? — намръщи се тя.
	— С това ни платиха _пайос_ тази седмица — промърмори той, докато изсипваше плодовете в нейната кошница. — Казват, че приходите от реколтата били прекалено малко, за да платят с песети. — Той сви рамене. — Но не се оплаквам. Поне фермерът ми предлага стабилна и честна работа през цялата година. Макар че взе да ми омръзва да ям портокали.
	— Тогава ти благодаря. — Тя бръкна в кошницата и извади най-сочния плод. Обели го и силният му аромат се разнесе от него, а когато отхапа, пресният сок избухна в устата й и потече по брадичката й. — Изглежда толкова нечестно, че растат навсякъде наоколо, но не можем да си позволим да си ги купим.
	— Както и двамата знаем, животът невинаги е честен.
	— Мога ли да ти предложа малко вода? Сега имам само това.
	— Да, Мария, _gracias_.
	— Къде са твоите момичета? — попита тя, подавайки му тенекиена чаша.
	— На конкурса с баба си и дядо си от Севиля. Изглежда всички са дошли в Гранада. А твоето семейство?
	— Хосе и Лусия вече са там…
	— Чух от приятел, че снощи е танцувала — каза Рамон. — И че била истинска сензация.
	— Да, такава беше. Едуардо отиде за вода, а що се отнася до Карлос и Фелипе, не съм ги виждала.
	— Е, поне двамата имаме няколко минути да поседим заедно на спокойствие. Изглеждаш уморена, Мария.
	— Всички в Сакромонте са уморени днес, Рамон.
	— Не, Мария, изглеждаш уморена до дъното на душата си.
	Усети нежния му поглед и искрената загриженост и съчувствие в очите му и в гърлото й заседна буца.
	— Какво те тревожи?
	— Искам да знам къде са синовете ми, че са в безопасност. — Тя вдигна глава и го погледна в очите. — Когато децата ти пораснат, ще разбереш.
	— Дори тогава се надявам да слушат татко си.
	— И аз се надявам на същото заради теб. А сега трябва да се захващам за работа.
	Когато Мария тръгна да става, Рамон протегна ръка към нея.
	— Ако в който и да е момент имаш нужда от помощта ми, моля те, кажи ми. Винаги сме били приятели, нали?
	— Да. Благодаря ти, но всичко е наред. И благодарение на теб имам прясно изцеден портокалов сок, който да предложа, ако дойдат още гости да търсят Лусия.
	— А благодарение на теб, Мария, аз можах да тръгна на работа след смъртта на жена ми, знаейки, че децата ми са в сигурни ръце.
	— Ние сме съседи, Рамон, помагаме си един на друг.
	Мария се загледа след него, докато той излизаше от пещерата, и си спомни какъв беше като малко момче. Сякаш се появяваше всеки път, когато тя беше в селото, и често молеше да й акомпанира на китарата си, докато танцува. Тя винаги отказваше, защото не беше много добър.
	Започна да приготвя портокалите, като не можеше да устои да не си хапва по някое сочно парченце от време навреме, и се замисли дали Рамон някога е бил влюбен в нея.
	— Мария Луиза Амая Албайсин — присмя се на себе си. — Ти си една отчаяна старица, която живее в миналото!


>>	12.

	— Хосе, събуди се! Трябва да сме при родителите ми по обяд, а момчетата къде са? Видя ли ги снощи в Алхамбра? Хосе! — Мария вдигна инстинктивно ръка, понеже искаше да го плесне, за да се събуди от пиянския си сън. Слънцето й показваше, че наближава обяд, и тя беше обезумяла от притеснение за Карлос и Фелипе.
	Свали ръка и вместо да удари Хосе го разтърси, първо леко, но после, когато той не помръдна, с повече сила.
	— Какво има, жено?! — взе да мрънка Хосе, когато се съвзе. — Не може ли един мъж да си поспи след най-големия триумф на живота си?
	— Може, след като каже на жена си дали е виждал децата им в последните два дни.
	— Лусия не лежи ли жива и здрава до тебе? — измрънка той и вдигна отпуснатата си ръка, за да посочи свитата фигурка на сламеника до леглото.
	— Не говоря за Лусия, както много добре знаеш — продължи Мария с куража, който й бяха вдъхнали думите на майка й вчера. — Къде са Карлос и Фелипе?
	— Не знам, разбираш ли? Ти си им майка, твоя работа е да ги следиш къде са, нали?
	Мария го игнорира и насочи вниманието си към Лусия, която очевидно беше също толкова дълбоко заспала, колкото баща си. Тя вдигна детето от сламеника и го занесе в кухнята.
	— Хайде, Лусия, трябва да се събудиш. Баба ти и дядо ти очакват всички ни след час.
	— Мамо? — Лусия се носеше между съня и пробуждането, когато Мария я сложи на коляното си и взе кърпа от легена, за да изчисти мръсното й лице.
	— Хората пак са ти давали шоколад снощи, нали? — отбеляза тя, докато бързо миеше с кърпата бузите и устата на дъщеря си.
	— Ай! Да. — Лусия се усмихна, а майка й свали роклята за фламенко, чийто шлейф вече беше покрит със засъхнала кафява кал. — Трябваше само да танцувам пред тях и те ми даваха монети и шоколад.
	— А днес трябва да танцуваш за баба си и дядо си. Но не в това — каза тя, остави голата си дъщеря на пода, сви роклята и я натика в дървения сандък, където държеше мръсното пране. — Ето. — Подаде й чиста права рокля, която поне имаше малка ивица изящна бродерия около врата и подгъвите, която да отвлече вниманието от евтиния плат. — Вместо това облечи тази.
	— Но, мамо, носих това, когато бях на шест! Това е бебешка рокля!
	— Но виж, още ти става! — успокои я Мария, решена да не позволи на дъщеря си, която със сигурност щеше да бъде в центъра на вниманието след обяда, да я посрами. Макар съпругът й вече да го бе сторил, а синовете й да ги нямаше никакви… — А сега ще ти среша и сплета косата. Седи мирно, докато го правя, и ще ти дам чаша пресен портокалов сок.
	— Портокалов сок? Къде си го намерила, мамо?
	— Няма значение.
	След като оправи косата на Лусия и я прати навън с портокаловия сок, Мария се погрижи за собствения си тоалет, който се ограничаваше до бързо измиване в бурето с вода, което Едуардо бе напълнил, и обличането на чиста блуза. Тя втри скъпоценно бадемово олио в дългата си черна коса и без огледало, в което да се огледа, уви косата си на кок на тила си и внимателно намаза и събра косъмчетата от двете страни на лицето си в две блестящи къдрици, галещи бузите й.
	— Трябва да говорим за това, което се случи снощи. — Хосе влезе с широки крачки в кухнята.
	— По-късно, след като посетим нашите за обяд. Ето, изчетках най-хубавия ти елек — каза тя и му го подаде.
	— Трябва да ти кажа, че с Лусия получихме… оферти за работа.
	— Които несъмнено си отказал, защото тя е малолетна.
	— Мислиш ли, че на някой му пука за това? Ако Лусия може да танцува в баровете им и да привлича клиенти, ще намерят начин да го заобиколят.
	— И откъде са… тези оферти?
	— Севиля, Мадрид и Барселона. Искат я, Мария, и трябва да сме глупаци, за да им откажем.
	Хосе взе елека и го сложи върху мръсната си, воняща риза, а Мария се закова на място.
	— Не си приел нито една от тези оферти, нали?
	— Аз… ще го обсъдим по-късно. Къде е закуската?
	Мария си прехапа езика и му подаде купа каша, понеже бе скрила портокаловия сок, знаейки, че той ще го изгълта наведнъж. Съпругът й седна на стъпалото отвън и запали пура, докато си ядеше кашата, а Мария тръгна да търси Едуардо, който се обличаше.
	— Видя ли братята си снощи?
	— Рано вечерта, да.
	— Гледаха конкурса, така ли?
	— Да, бяха сред зрителите. — Едуардо избягваше да я поглежда в очите.
	— Тогава къде са сега?
	— Не знам, мамо. Да отида ли да разбера нещо?
	— Какво е това, което не ми казваш? — Мария изгледа изпитателно сина си.
	— Нищо… — Едуардо върза червен шал на точки около врата си. — Ще отида да разпитам.
	— Не се бави, скоро трябва да сме у баба ти и дядо ти — подвикна тя след него, докато той излизаше от пещерата.


	Пещерата на майка й и баща й беше в дъното на хълма, което означаваше, че са постигнали най-високото възможно социално положение в Сакромонте. Имаше дървена входна врата, малки прозорци с кепенци и бетонен под, върху който майка й бе постлала ярко оцветени килими. В кухнята имаше истинска мивка, която можеха да пълнят от близкия кладенец, както и отделен огън само за готвене. Мебелите бяха направени от местен чам от баща й и когато Мария пристъпи вътре, видя, че масата се огъваше под пълни с храна блюда.
	— Мария, ето те! И малката ми Лусия. — Паола вдигна детето на ръце. — Ето я, хора! — обяви тя, влизайки в дневната. Мария я последва и се оказа пред море от непознати лица, но поне се зарадва, че Паола сякаш не бе забелязала липсата на съпруга и синовете й.
	Лусия бе заобиколена от роднини на възраст от престарели до съвсем млади, а от какофонията на поздравите им в издълбаната стая ушите на Мария пропищяха.
	— Разбира се, тя ще ни потанцува по-късно, може би след обяда — каза Паола на всички.
	Мария видя баща си в обичайния му стол и отиде да го поздрави.
	— Как си, тате?
	— Добре съм, _querida_. А майка ти, както виждаш, е в свои води — намигна й Педро. — Лично аз ще се радвам, когато всичко това свърши и се върнем към нормалния живот.
	— Как върви бизнесът, тате?
	— Добре, много добре — кимна той. — _Пайос_ харесват моите тенджери и тигани и съм щастлив. А твоето момче, Едуардо, един ден ще поеме бизнеса от стария си дядо и може би ще се премести между стените на града. Казах на майка ти, че имаме достатъчно, за да си построим малка къща там, но тя отказва. Тук е на върха, а там ще сме на дъното. — Той вдигна широките си длани към тавана.
	— Ние, _gitanos_, обичаме да сме сред своите, нали така, тате?
	— Да, но може би прекаляваме. Затова _пайос_ не ни харесват — не познават нито нас, нито обичаите ни, затова се страхуват от нас. — Той се усмихна меко. — Е, това е положението. А къде е Хосе?
	— Идва насам, тате.
	— Добре ли се отнася към теб, _querida_?
	— Да — излъга тя.
	— Хубаво, хубаво. Ще му кажа, че има син, с когото може да се гордее. А сега искам да се видиш с някого. Помниш ли братовчед си Родолфо? Играехте си заедно като деца, а сега и той като теб си има свое, малко момче на възрастта на Лусия. Момчето има дарба. — Той направи знак на висок мъж, който стоеше наблизо. — Родолфо! Помниш ли братовчедка си Мария?
	— Но разбира се — каза Родолфо, когато се приближи до тях. — Красива както винаги — добави той и й целуна ръка за поздрав.
	— Очевидно е научил изискани маниери в Барселона — засмя се Педро. — Прегърни братовчедка си, _hombre_!
	Родолфо го стори и докато говореха, едно малко момченце, не много по-високо от Лусия, дойде до него и се хвана за крака на баща си. Имаше чисти тъмнокафяви очи, хлътнали дълбоко, и тъмната кожа на чистокръвен. Косата му стърчеше на странни туфи и Мария си помисли, че изглежда много особено.
	— Знам, че не съм красив, сеньора, но съм умен — каза той, гледайки право в нея.
	Мария се изчерви, питайки се как е разбрал какво си мисли.
	— Чили, не бъди груб! Това е Мария, твоя втора братовчедка.
	— Как може да ми е братовчедка, щом е толкова стара и тъжна? — попита той баща си.
	— Достатъчно! — каза Родолфо и леко цапна главата на сина си. — Не го слушай, Мария, трябва да се научи да си държи езика.
	— Това е момчето, за което ти разправях, нашият малък _brujo_ — обясни Педро. — По-рано ми каза, че докато навърша шейсет, ще съм оплешивял. Чувствам се късметлия, че ми остават още десет години коса!
	— Защо сте толкова тъжна? — повтори Чили, който продължаваше да се взира в Мария. — Кой ви е наранил?
	— Аз…
	— Един от синовете ви е загазил, сеньора, много е загазил — закима категорично момчето.
	— Казах стига, Чили! — Родолфо захлупи устата на сина си с ръка. — Сега иди да намериш майка си и я помоли да ти даде китарата. Ще свириш след обяда, така че отивай да репетираш! — Родолфо плесна детето по дупето, за да го прати да върви. — _Perdón_ — каза той, изпотен от притеснение. — Прекалено малък е, за да знае какво казва.
	Сърцето на Мария биеше като _cajón_ в гърдите й.
	— Обикновено прав ли излиза?
	Педро, виждайки тревогата на дъщеря си, докосна гъстата си коса.
	— След десет години ще разберем!
	— Извини ме, татко, но трябва да помогна на мама.
	Тя кимна на Родолфо и напусна стаята, мина бързо през кухнята и излезе през входната врата, за да потърси Хосе. Още нямаше следа от него, така че не можеше да каже на съпруга си за думите на малкия _brujo_.
	— Какво да правя… — завайка се тя, гледайки дали няма да се зададе по пътеката. — Моля те, Господи, нека да е сгрешил…
	_Но brujo никога не грешат, Мария…_ — каза вътрешният й глас.
	Мария се върна обратно вътре и се зае да помага на майка си да поднесе обяд на многото гости — големи купи пикантен боб, касерол с наденици с гарнитура яйчени тортили и хрупкави _patatas a la pobre_, на които всеки друг ден би се насладила. Днес обаче едва преглъщаше. След като се погрижи Лусия да се наяде, докато роднините се суетяха около нея, Мария пак излезе навън да огледа пътеката за мъжа си. Не го намери, но видя Едуардо да тича към нея.
	— Какви са новините от братята ти? — попита тя, спирайки сина си, преди да е стигнал до любопитните очи и уши в пещерата на родителите й.
	— Мамо — каза задъхан Едуардо, навеждайки се напред, за да си поеме дъх. — Новините не са добри. Така си и помислих, като ги видях горе в Алхамбра в събота вечер. Бяха част от банда, която преджобваше зрителите. И двамата били хванати на местопрестъплението от полицията, но Карлос успял да избяга. Отидох да говоря с бащата на едно от другите момчета и той каза, че всички са в затвора. Ще произнесат присъдата им утре или вдругиден.
	— Ами Карлос? Къде е той?
	— Трябва да се е укрил някъде — сви рамене Едуардо.
	— _Dios mío!_ — Мария зарови лице в ръцете си. — Малкият ми Фелипе. Кажи, какво трябва да направим?
	— Нищо не можем да направим, мамо. Трябва да излежи каквато присъда му поставят.
	— Но нали знаеш как се отнасят с такива като нас в затворите на _пайос_? Бият ги, малтретират ги…
	— Било е само дребна кражба, така че може би присъдите ще са леки. И може би ще даде урок на Фелипе.
	— Ако ли не, ще го науча аз него! — Тревогата на Мария премина в гняв. — Може би ще му покаже, че да следва брат си навсякъде като сянка е глупаво и опасно! Знаеш ли какво е наказанието за такова престъпление?
	— Не, но може би трябва да поговорим с дядо. Той има опит с _пайос_ и може да познава някого, който може да помогне.
	— Дядо ти е ковач, не съдия _пайос_? Бедният ми Фелипе! Той е само на тринайсет, още е дете!
	— Да. Може да има някакъв закон, че децата не могат да отидат в затвор за възрастни.
	— Ами ако ми го вземат? Чувала съм за това преди. — Мария закрачи напред-назад, кършейки ръце в отчаяние.
	— Мамо, опитай да се успокоиш. Ще се опитам да разбера кога е произнасянето на присъдите, тогава може да отидеш в съда и да помолиш за милост, да кажеш, че Фелипе е бил повлиян от други…
	— Да, от родния си брат! Тръгвай бързо и се опитай да намериш и баща си! — Едуардо тръгна на бегом, а Мария се опита да се вземе в ръце, когато чу, че майка й приближава.
	— Къде се губиш, дъще? Къде е Хосе?
	— Ще дойде всеки момент, мамо, кълна се.
	— Надявам се, защото всички искат да видят Лусия да танцува, а Хосе, разбира се, трябва да й акомпанира. Роднините ни скоро трябва да си тръгнат към домовете.
	Паола посочи тревистата площ пред пещерата, която водеше директно надолу към реката. На нея бяха спрели множество фургони, а между тях лениво пасяха мулета. Голяма група хора бе започнала да се събира около самоделна сцена за танци. Мария видя още хора, които идваха по пътеката към тях.
	— Какво е това, мамо?
	— Нищо. — Паола прояви благоприличието да се изчерви. — Само казах на няколко приятели и съседи, че Лусия ще танцува тук след обяда.
	— Тоест си казала на цялото село, че ще си организираш частно представление — промърмори Мария. — Е, няма как да стане без Хосе.
	— Може би нямаме нужда от него. Може би тук има някой, който може да го замести. Ще отида да го доведа.
	— Мамо, _abuela_ каза, че иска да танцувам, но татко го няма. — Лусия се бе появила до нея. — Затова иска _той_ да ми акомпанира.
	Мария погледна накъде сочеше малкото пръстче на Лусия и видя сред тълпата Чили, момчето, което бе направило онези обезпокоителни предсказания. Държеше китара, която изглеждаше твърде голяма за тялото му.
	— Той?! — намръщи се на дъщеря си Мария.
	— Снощи свири на конкурса. Има талант, но искам тати да свири с мен.
	— Мария? — Нечия мека ръка я хвана за рамото; тя се обърна и видя Микаела, селската _bruja_, застанала до нея. — Поздравления за успеха на дъщеря ти. Сигурно много се гордееш с нея — каза тя, а Чили дойде при тях. Микаела му разроши косата. — А този тук… също толкова талантлив по своя начин. Има дарбата, като мен.
	— Знам — смънка Мария, без да смее да погледне момчето, за да не вземе да й каже още нещо, което нямаше да понесе да чуе.
	— Е, Лусия, сега ще свиря за теб, нали? — каза Чили.
	— Не, _gracias_. Ще изчакам моя татко. Само той знае как да ми акомпанира — отвърна със заповеднически тон Лусия.
	— Чили ще ти акомпанира много пъти в бъдеще — обяви Микаела. — И…
	Мария се обърна да погледне Микаела и видя, че очите й са се завъртели нагоре, както винаги, когато слушаше духовете.
	— Този младеж — продължи Микаела и потупа Чили по рамото, — един ден ще помогне на внучка ти да се прибере у дома.
	— Моята внучка? — попита объркана Мария.
	— Не — нейната. — Микаела посочи право към Лусия. — Помни какво рекох, малък _brujo_ — каза тя на Чили. — Тя ще дойде. О, толкова е горещо! Трябва да намеря вода.
	Микаела си тръгна, а Лусия погледна озадачена майка си.
	— Много съм малка, за да имам внучка, нали, мамо?
	— Да, Лусия. Разбира се, че си. Е, ще позволиш ли на Чили да ти акомпанира? Тълпата се увеличава и става неспокойна.
	— За мен би било чест да свиря с вас, сеньорита — усмихна се Чили и показа дупката, където млечните му зъби бяха паднали.
	— Явно ще се наложи — въздъхна Лусия. — Ще танцувам _bulerías_, става ли, мамо?
	— Мисля, че ще бъде подходящо.
	— Можеш ли да го изсвириш? — Лусия попита подозрително Чили.
	— Мога да изсвиря всичко, сеньорита. Елате. — Чили хвана Лусия за ръката. — Ще го направим сега, защото и моето семейство трябва да тръгва към дома.
	Лусия изненадващо го последва безропотно. Ливадата вече беше покрита с хора, когато двамата малки изпълнители заеха мястото си на платформата. Бяха намерили човек да свири на _cajón_ и Чили седна до него на едно столче, а Лусия застана в центъра на сцената и зае отварящата си позиция.
	— Оле! — извика тя.
	— Оле! — отвърна тълпата.
	Чили започна да свири, без да изпуска от поглед Лусия, следвайки нейния ритъм. Ударите на малките й крачета започнаха и Мария я загледа като хипнотизирана. Дали заради почти нежния акомпанимент на момчето, което сякаш предвиждаше всяко нейно движение със струните на китарата, или заради увереността, която бе добила Лусия от хвалебствията, получени в последните два дни, Мария като че ли никога не бе виждала дъщеря си да танцува по-добре.
	Зрителите бяха наелектризирани и викаха окуражително на малките изпълнители.
	— _Vamos ya!_ Оле! — крещяха. Лусия завърши танца си с толкова гръмотевична последна стъпка, че дървената сцена едва не се счупи под нея.
	Мария започна да аплодира, когато Лусия се поклони и посочи с царствен жест китариста си.
	— Кое е това дете, което свири с дъщеря ни? — попита един глас зад нея.
	— Вторият ми братовчед, Хосе. Има талант, нали?
	Хосе игнорира коментара й.
	— Защо акомпанира на Лусия?
	— Защото теб те нямаше да го направиш — заяви Мария.
	Хосе се оригна и се облегна на рамото на жена си, за да се закрепи на краката си. Виждаше и подушваше, че е пил. Тръгна към самоделната сцена, но Мария го хвана за елека.
	— Не, Хосе! Трябва спешно да говоря с теб. Едуардо ли те намери?
	— Не. Пусни ме!
	— Не и преди да ме изслушаш. Хайде да отидем някъде, където можем да говорим насаме.
	— Не може ли да почака?
	— Не, не може! Ще отидем ей там.
	Двамата се преместиха зад един от близките фургони.
	— Какво толкова важно има, жено?
	— Синът ти Фелипе е в килия в градския затвор. Двамата с Карлос са заловени от полицията за джебчийство снощи на конкурса. Едуардо каза, че още три момчета от селото също са заловени. Каза, че ще произнесат присъдите им в следващите два дни. Карлос е успял да избяга, но горкият ни Фелипе…
	Мария изхлипа и видя, че вече е привлякла вниманието му.
	— Неееее — простена Хосе и се хвана за главата. Погледна жена си, напълно съкрушен. — Каквито и недостатъци да имам, единственото нещо, което никога не съм правил, е да крада. Мислех, че съм научил на това и синовете си. _Dios mío_, не мога да повярвам!
	— Какво ще стане, Хосе, знаеш ли?
	— Не, но може би онези, които са били в същата ситуация преди, ще ни кажат.
	— Да, може би. Едуардо отиде да търси Карлос и да научи повече за Фелипе.
	— За всичко това е виновен Карлос. Само почакай да ми падне в ръцете! — изръмжа Хосе. — Трябва да се е скрил в пещерите. Сигурно повече го е страх какво ще направя аз, когато разбера, отколкото от полицията! Затова сега ще претърся селото и няма да се върна без малкия _malparido_.
	— Не го бий, Хосе. Сигурно е уплашен и…
	— Аз съм баща му и той ще си получи заслуженото! — извика Хосе, тресейки се от гняв. Той се отдалечи с бързи крачки, затича се нагоре по криволичещия път и се скри от погледа на Мария.
	— Не беше ли прекрасна Лусия? — Паола бе открила дъщеря си сред множеството и я хвана за ръцете, докато говореше. — Братовчедите ни бяха изумени. Сигурно много се гордееш.
	— Да, мамо.
	— Не изглеждаш много щастлива, пребледняла си като призрак. Какво има?
	— Нищо. Изморена съм след уикенда, това е всичко.
	— Изморена? Мария, само на трийсет и три си, а се държиш като старица. Може би трябва да говориш с Микаела да ти даде някоя отвара, която да ти върне светлината в очите. А сега ела да се сбогуваш с братовчедите си, преди да са си отишли.
	Мария последва майка си до групата каруци и фургони, които щяха да отведат роднините им обратно в Барселона и по-нататък. Всички я поздравяваха за Лусия и изразяваха надежди, че тя и семейството й скоро ще ги посетят. Мария кимаше и се усмихваше механично, но гърлото й беше така свито, че почти не можеше да говори.
	— Довиждане, сеньора. — Чили я дърпаше за полите и й направи знак да се наведе към него. — Не се страхувайте, ще дойде помощ. Няма да сте сама — прошепна той. Потупа я по ръката, както би направил родител с детето си, след което се качи на фургона до баща си.
	Макар краката й да бяха омалели от шока и умората, Мария остана права до родителите си и Лусия и продължи да маха за сбогом на кервана, докато от него не остана само точица в далечината.
	Някак събра сили да помогне на майка си да почисти след гостите, докато Лусия седеше на коляното на дядо си, смучеше си палеца и слушаше истории от миналото. Когато Мария отиде да прибере дъщеря си, за да си тръгнат, Лусия беше дълбоко заспала.
	— Прекалено много вълнение за малката, мисля — усмихна се Педро, повдигна я и я сложи в ръцете на Мария. — Каза ми, че е получила много оферти да танцува в кафенета в Барселона, но се надявам да не ги приемете, докато не стане доста по-голяма.
	— Разбира се, че няма, татко.
	— Добре ли си, _mija_? Не изглеждаш на себе си.
	Баща й внимателно отметна един кичур от косата на дъщеря си от лицето й. Нежността на жеста му почти я накара да се хвърли в ръцете му и да му каже всичко, да помоли за помощ и съвет, но знаеше, че Хосе никога не би й простил, ако го стори. Сега той беше главата на семейството й.
	Когато се върнаха у дома, Лусия се събуди и отиде да упражнява показно танца _zapateado_ навън, явно надявайки се да получи още похвали от минаващите селяни. Лусия очевидно се бе пристрастила към вниманието на околните. Мария се занимаваше с каквото намери, докато чакаше Хосе или Едуардо да се приберат с новини за изчезналите й синове. Слуховете несъмнено вече бяха плъзнали по цялото село.
	Когато падна здрач, Мария най-сетне видя Хосе да се задава по пътеката. Въздъхна облекчено, че и Карлос го следваше няколко метра по-назад.
	— Влизай вътре! — Хосе бутна сина си през входа на пещерата. Карлос се спъна в стъпалото и падна на пръстения под. Хосе го последва и понечи да го ритне.
	— Не! — изкрещя Мария и застана между сина си и съпруга си. — Това не е решението, Хосе, макар да заслужава много по-лошо. Трябва ни в съзнание, за да ни каже къде е Фелипе.
	— О, знам къде е момчето ни. Както ти е казал Едуардо, Фелипе е затворен в килия в града. — Хосе се наведе над треперещия Карлос и го вдигна. — А докато малкият му брат е в затвора, този тук се криеше в обора на приятеля си Раул, като уплашена коза за колене. Дори не се е сетил да дойде у дома и да каже на майка си и баща си какво е станало с Фелипе!
	— Простете ми, простете ми, мамо, тате! Бях уплашен, не знаех какво да правя. — Карлос се изправи, а очите му бяха като на детето, което някога беше.
	— Бил си по-загрижен да спасиш собствената си жалка кожа и би трябвало веднага да те заведа долу в градския затвор и да те предам, да те осъдят заедно с брат ти и останалите, жалък страхливец такъв!
	— Не, татко! Никога няма да направя нещо толкова глупаво отново. Беше по идея на другите момчета, кълна се, а аз и Фелипе си мислехме, че може да помогнем на мама да купи малко храна и може би хубава рокля за Лусия.
	— Затваряй си мръсната уста! — изръмжа Хосе. — Никакви извинения повече, и двамата знаем, че всички пари, които си откраднал, щяха да отидат за пиячка! Никога в историята на семейство Албайсин някой от нас не е влизал в затвора. Дори когато сме гладували до смърт, може да сме ровили в кофите на _пайос_ за остатъци от храна, но никой от нас не е падал толкова ниско като теб! Ти си срам за името Албайсин! Би трябвало да те изгоня от този дом и да те оставя на улицата. Сега се махай от погледа ми!
	— Да, татко. Толкова съжалявам, мамо…
	— Още една грешна стъпка и собственият ти баща ще те предаде на полицията! — изрева Хосе, а Карлос се ската зад завесата на спалнята си.
	— Какво става, тате? Защо крещеше на Карлос? — Лусия бе влязла в кухнята.
	— Няма нищо, _querida_ — успокои Мария дъщеря си. — Защо не отидеш при малката си приятелка Инес в съседната пещера? Може да покажеш танца си на нея и на сестрите й — подкани я тя и я изпъди от пещерата.
	Хосе се свлече на един стол и се хвана за главата.
	— О, Мария, толкова ме е срам…
	— Знам, Хосе, а какво ще правим, ако някое от другите момчета издаде Карлос, когато ги разпита полицията? — попита Мария.
	— За това поне не бих се притеснявал. Честта на _gitanos_ ще го защити. _Dios mío_, в това момче има нещо толкова диво, че аз изглеждам като котенце пред него. Може би има нужда от любовта на добра жена, за да се укроти. — Хосе протегна ръка към жена си и й се усмихна немощно. — Ти си добра жена, Мария. Прости ми, че не си го спомням толкова често, колкото трябва.
	Мария хвана протегнатата ръка на Хосе и между тях премина необичаен миг на нежност.
	— И какво ще правим сега? — попита го тя.
	— Ще чакаме Едуардо да се върне. Един от родителите на другите момчета е отишъл до затвора тази сутрин, но пазачите не му позволили да види сина си. Единствената добра новина е, че затворът е претъпкан с онези, които са се възползвали от посетителите в Алхамбра. Друга банда е заплашила двойка _пайос_ с нож, причакали каретата и откраднали парите и бижутата им.
	— Ако Фелипе бъде осъден, каква присъда ще получи?
	— Зависи от съдията. Утре съдебната зала ще е препълнена.
	Едуардо се върна час по-късно без други новини, освен тези, които Хосе вече бе донесъл. Изглеждаше изнемощял и два пъти по-стар, отколкото беше, но поне се успокои, че Карлос е намерен и си е вкъщи. След като децата се наядоха и си легнаха (Хосе настоя Карлос да яде сам на свещ в стаята си), Мария донесе кошниците си от обора и седна да работи.
	— Няма нужда да правиш това тази нощ, Мия.
	Тя погледна Хосе, изненадана, че използва галеното й име за нея. Не го беше правил от много месеци.
	— Работата успокоява ума ми. Няма ли да излизаш с приятелите си тази вечер?
	— Не. Аз и ти трябва да поговорим за Лусия.
	— Мисля, че днес говорихме достатъчно, не си ли съгласен?
	— Това не може да чака.
	Мария остави кошницата и погледна съпруга си, който седна на стола си в кухнята.
	— Тогава по-добре ми кажи.
	— Получих много предложения за работа.
	— Вече ми го каза.
	— Сериозни предложения, които биха донесли добри пари в дома ни.
	— И както казах вчера, това са предложения, които трябва да откажеш.
	— А както аз казах вчера, има начини да се заобиколи законът. Аз ще бъда нает да работя като китарист, а Лусия ще се появява внезапно на сцената, както направи на конкурса. Всички са готови да поемат риска, за да покажат таланта на Лусия на по-широка публика.
	— И да си напълнят джобовете, докато карат детето ми да работи нелегално и ти плащат жълти стотинки за труда и на двама ви, не се съмнявам!
	— Не, Мария, старият ми шеф от Барселона предложи да утрои надницата ми, ако Лусия е с мен. Тази сума ще ти позволи да готвиш добра храна за цялото семейство всеки ден от седмицата!
	— Да, но без теб и Лусия, Хосе. Барселона е далеч оттук.
	— Мия, не мислиш ли, че трябва да опитаме? Какъв живот изобщо имаме тук сега? Синове, толкова отчаяни, че са готови да крадат за пари! Никаква храна, която да сготвиш, овехтели дрехи? — Хосе се изправи и започна да ходи напред-назад. — Видя как танцува Лусия, знаеш какво може да прави. Тя е уникална, а ние сме отчаяни.
	— Толкова отчаяни, че да разделим семейството си… Съпругът ми и дъщеря ми да си отидат, а ние да останем сами?
	— Ако всичко върви добре, може да се преместиш в Барселона с момчетата след няколко седмици.
	Макар Мария да не очакваше съпругът й да предложи тя да дойде с него веднага, фактът, че изобщо му бе хрумнало да ги остави, я шокира.
	— Не, Хосе! Лусия е прекалено малка и това е. Барселона е голям град, пълен с крадци и скитници… знаеш, че е така!
	— Да, знам, защото познавам града добре, поради което го избрах пред другите оферти от Мадрид и Севиля. Познавам хора там, Мия. Мога да закрилям дъщеря ни.
	Мария видя светлина в очите му, каквато не бе виждала от години, и осъзна, че не става дума само за Лусия, а и за него. Даваше му се още един шанс да блесне, да осъществи собствените си провалени мечти.
	Мария присви очи, внезапно виждайки истината.
	— Вече си казал „да“, нали?
	— Той каза, че си тръгва днес. Трябваше да дам отговор. — Очите на Хосе я молеха да разбере.
	В кухнята се спусна тишина. Накрая тя въздъхна дълбоко и вдигна поглед към него. Очите й се напълниха със сълзи.
	— Кога заминавате?
	— След три дни.
	— Лусия знае ли?
	— Тя беше там, молеше ме да се съглася. „Бар де Манкет“ е едно от най-добрите кафенета за фламенко в Барселона. Това е чудесен шанс за нас… за _нея_. Не може да не го разбираш.
	— Дори не й е хрумнало да пита майка си — прошепна Мария. — Ами ако Фелипе влезе в затвора? Ще оставиш ли сина ни да лежи там сам? А и Карлос се нуждае от напътствията на баща си, Хосе.
	— Сигурен съм, че за краткото време, което ще отнеме на Лусия да си създаде репутация в Барселона, ти можеш да бъдеш и майка, и баща. Това може да е началото на цял нов живот за нас — каза умолително той.
	— Значи решението е взето. — Мария стана и обърна гръб на съпруга си. — Няма какво повече да се каже.
	Той се изправи и прокара ръка по гърба й.
	— Ела, Мия, да си лягаме. С теб отдавна не сме…
	_Защото ти никога не си тук, когато заспивам сама…_
	Знаейки, че една съпруга _gitana_ никога не трябва да отказва на мъжа си съпружеските му права, Мария неохотно го хвана за ръката и го последва в спалнята. Легна до него и усети как издърпва памучните поли, които скриваха най-интимните й части. Когато легна върху нея и проникна в нежната й плът, тя просто почака да свърши и да дойде моментът на тишина и спокойствие.
	Не му отне много време да изстене и да се обърне. Тя остана да лежи с вдигнати над кръста поли, взирайки се в мрака. По бузата й се спусна една-единствена сълза.
	_В какво си се превърнала, Мария?_ — запита се тя.
	_В нищо_ — отговори изтощеният й дух.


>>	13.

	— Един месец? — Мария погледна ужасена Хосе и Едуардо. — Не обясни ли на съдията, че той е само на тринайсет години? _Dios mío!_ Той е дете, а ще го затворят с всички тези престъпници, когато единствената му вина е, че е следвал брат си!
	— Опитахме се, мамо — обясни Едуардо, — но в съдебната зала беше лудница — имаше толкова много хора за осъждане, че не можахме да се доближим, за да се застъпим за него. Доведоха ги всички заедно, цялата банда. Прочетоха обвинението и след няколко секунди съдията произнесе присъдата.
	— Това не е справедливост! — извика Мария.
	— _Gitanos_ никога не получават справедливост, само наказания — каза Хосе и отиде до кухненския шкаф, където държеше бутилката с анасоново бренди. — Можеше да е и по-зле, крадците преди него получиха шест месеца. — Той извади тапата на бутилката и отпи голяма глътка. — Всички сме виновни в очите на _пайос_.
	— Бедният ми син! — заплака Мария. Не я интересуваше дали сълзите ще потекат по бузите й.
	— Да се надяваме, че поне ще научи нещо от това изпитание. А ти! — излая той към Карлос, който тъкмо излизаше от спалнята. — Виж какво причини на майка си!
	— Прости ми! — замоли се Карлос и протегна ръце да прегърне Мария. Тя се извърна от него.
	— Мога ли поне да отида да го видя? — попита тя и си изтри грубо сълзите.
	— Да, записал съм тук часовете — отвърна Едуардо, единственият в семейството, който можеше да чете. Подаде парче хартия на майка си. — Ще дойда с теб.
	— Какво е станало с Фелипе? — Лусия се вмъкна през входа на пещерата. — Някой току-що ми каза, че той е в затвора в града. Вярно ли е?
	— Да, вярно е — каза Хосе. — Фелипе е направил нещо лошо, откраднал е пари на конкурса, затова сега ще бъде наказан. Ти никога не би откраднала, нали, _mi princesa_!
	— Няма да имам нужда, тате, защото ти и аз ще направим семейството богато с нашите песни и танци!
	— Какво има предвид Лусия? — обърна се Едуардо към баща си.
	— По-добре кажи на синовете си, Хосе. — Мария си избърса носа в престилката си, докато Едуардо и Карлос гледаха озадачени.
	Хосе им обясни, а въодушевената му дъщеря се качи на коляното му.
	— И докато ме няма, вие, момчета, по-добре да се грижите за майка си, иначе ще отговаряте пред мен.
	Застанала в мизерната малка кухня, за миг на Мария й се прииска тя да беше тази, която ще бяга в Барселона. В селото вече се бе разчуло за Фелипе и колкото и талантлива да бе дъщеря й, нищо не можеше да компенсира унижението, което изпитваше като негова майка.
	След като Карлос се скри обратно в спалнята си, а Хосе обяви, че има „работа за вършене“, преди да тръгне, Едуардо седна с майка си на стъпалото отвън. Хвана ръката й в своята и тя видя, че по младата му кожа вече имаше мазоли и белези от тежката работа, която вършеше в ковачницата на дядо си.
	— Ще се грижа за теб, мамо, докато татко го няма.
	Мария се обърна към него, хвана лицето му с ръце и му се усмихна немощно.
	— Знам, че ще го направиш, прекрасното ми момче. И благодаря на Бога за това.

	* * *

	— Довиждане засега, Мия — Хосе взе ръцете на Мария в своите и ги целуна.
	— Как ще разбера, че сте пристигнали? Че и двамата сте добре? — попита тя, докато семейството стоеше до каруцата и мулето на братовчеда на Хосе, на което беше качен багажът на Хосе и Лусия, с кутията за китарата на съпруга й на почетно място.
	— Ще ти пратя съобщение по някой, който пътува насам, колкото мога по-скоро. Лусия, кажи довиждане на майка си.
	— _Adiós_, мамо — каза послушно Лусия. Но докато я прегръщаше силно, Мария разбираше, че дъщеря й няма търпение да потегли.
	— Жалко, че не успя да посетиш сина си в затвора, преди да тръгнеш — прошепна тя на Хосе.
	— Посещенията са чак в петък, а обещах на шефа си, че Лусия и аз ще сме там в четвъртък. Само един месец е, Мария. Ще мине бързо и ще му предаде урок, който никога няма да забрави.
	— Ако оцелее след него — промърмори Мария, виждайки, че Хосе искаше да замине триумфално, без негативни мисли за сина си в затвора.
	— Е, добре. — Хосе издърпа Лусия от прегръдките на майка й, сякаш се страхуваше, че тя никога няма да я пусне, и вдигна детето на грубата дървена пейка отпред на каруцата. — Трябва да тръгваме. — Той се покачи до братовчед си Диего, който хвана юздите. — Пратете новини по всеки, който пътува към Барселона. Кажете им да дойдат в „Бар де Манкет“ и да видят новата звезда! _Vamos!_
	Диего плесна мулето с юздите и каруцата потегли по пътя.
	Бяха наизлезли и други хора пред пещерите, за да помахат на заминаващите за сбогом, затова Мария се постара да не показва прекалено много емоции и се облегна на здравата ръка на Едуардо.
	— _Adiós_, мамо, ела да ме видиш как танцувам в Барселона! Обичам те! — извика Лусия от отдалечаващата се каруца.
	— И аз те обичам, _querida_! — Мария продължи да маха, докато не се отдалечиха толкова, че се виждаше само една точка на хоризонта.
	— Добре ли си, мамо? — попита Едуардо, докато влизаха вътре. — Може би ще е добре да дойдеш с мен и да прекараш малко време с баба. Днес трябва да е труден ден за теб.
	— Те ще се върнат. — Мария трябваше да задълбае дълбоко, за да каже думите. — И аз им желая всичкия успех, който заслужават.
	— Тогава трябва да тръгвам за работа. Карлос ще дойде с мен, да види дали може да изкове тиган.
	Мария хвърли поглед на втория си син, който сви рамене смутено в знак на послушание. Когато двамата тръгнаха, тя се утеши, че поне удрянето на метал беше по-добро от удрянето на човек в ръкопашен бой.
	— Е, останах сама — каза тя сама на себе си. — Какво ще правя? — Тя огледа объркана пещерата си. Макар много от дните й да започваха така, без съпруга и децата й, разликата днес беше, че трима от тях нямаше да се върнат довечера.
	Но имаше и добри новини, каза си тя твърдо. Може би Лусия и Хосе щяха да успеят да съберат достатъчно пари, за да се премести цялото семейство в Барселона, макар това да означаваше да напусне единствения дом, който някога бе познавала. Може би това щеше да даде на всички новото начало, от което се нуждаеха.

	* * *

	— Не знам как понасяш да си показваш лицето в селото, Мария — промърмори Паола следващия петък, докато Мария се приготвяше да иде в Гранада да посети Фелипе в затвора. — Синът ти посрами и двете ни семейства. Нека се надяваме клиентите _пайос_ на баща ти да не чуят, че е наш внук, за да не спрат да купуват от нас.
	— Толкова съжалявам, мамо — въздъхна тя, — но стореното е сторено и сега всички трябва да се справим, както можем.
	Центърът на Гранада беше препълнен с хора, бързащи за пазара, и Мария и Едуардо си проправяха път покрай каручки, натоварени с купчини смокини, лимони и портокали, изпълващи прашния въздух със свеж аромат. Наредиха се на дългата опашка посетители пред затвора и зачакаха под жаркото слънце да ги допуснат вътре.
	Накрая ги пуснаха да влязат в затвора, където, в контраст със слънчевия ден навън, въздухът беше застоял и зловонен, а миризмата на немити и гниещи тела бе толкова силна, че Мария трябваше да си покрие носа с кърпичка. Пазачът ги поведе надолу по дълго стълбище, осветявайки пътя със свещ.
	— Като че ли затворниците са погребани живи тук — прошепна Мария, докато го следваха по тесен коридор, чийто под бе мокър, като че ли от отходни води.
	— Синът ви е там, вътре — каза им пазачът, сочейки голяма килия. Зад решетките Мария едва успяваше да различи масата тела, седящи, стоящи или лежащи, където намерят място.
	— Фелипе! — извика тя. Няколко затворници се надигнаха, после отместиха погледи. — Фелипе! Вътре ли си?
	Отне му известно време да се промъкне през навалицата. Когато най-накрая хвана ръцете му през металните решетки, Мария зарида.
	— Как се справяш, _hermano_? — попита Едуардо, и той задавен от емоциите.
	— Добре съм — каза дрезгаво Фелипе, но не изглеждаше никак добре. Изпитото му лице беше бледо като луната, дългите му черни къдрици бяха грубо отрязани, оставяйки белези по голата му глава. — Мамо, не плачи, само един месец е, ще се оправя. — Устната му затрепери. — Прости ми, мамо, не знаех какво правя, не разбирах. Толкова съм глупав! Сигурно искаш да ме прободеш с нож в сърцето за срама, който докарах на семейството.
	— _Querido_, всичко ще бъде наред, мама ще ти помогне, всичко ти прощавам. — Тя стисна ръката му — беше влажна и лепкава, въпреки ужасния студ. — Хранят ли те? Къде спиш? Трябва да има повече място някъде, нали? — Мария замлъкна, когато синът й поклати глава.
	— Спя, където има място, а те ни хранят, да, веднъж на ден… — Той се хвана за гърдите изведнъж, внезапна кашлица разтърси тялото му.
	— Ще ти донеса бутилка отвара от Микаела за тази кашлица. О, милият ми Фелипе, аз…
	— Моля те, мамо, не плачи. Аз сам си докарах това. Скоро ще се прибера у дома, обещавам.
	— Имаш ли нужда от нещо, _hermano_? — намеси се Едуардо, виждайки колко е разстроена майка му.
	— Тук има черен пазар за всичко и най-силните мъже разпределят провизиите на останалите — призна Фелипе. — Каквото можете да донесете… малко хляб и сирене и може би някакви топли дрехи. — Той потръпна неволно.
	— Разбира се — съгласи се Едуардо, а пазачът дойде да им каже, че времето е свършило. — Дръж се, а ние ще дойдем да те видим другата седмица. Бог да бъде с теб — прошепна той и поведе разстроената си майка навън.
	През следващите седмици Мария продължи да изминава ужасния път към затвора. И всяка седмица синът й изглеждаше по-слаб.
	— Тук е толкова студено нощем — прошепна й той — а одеялото, което ми даде, го откраднаха веднага. Нямах сили да се бия за него…
	— Фелипе, остават ти само още две седмици, това е всичко, и тогава можеш да започнеш отново, нали?
	— Да, мамо. — Той кимна уморен, а сълзите набраздиха мръсното му лице. Сърцето на Мария се сви, когато чу свистенето в дъха му.
	— Ето отварата за дишането ти, Фелипе. И изяж това тук, преди някой друг да го е видял.
	Тя му подаде малко парче хляб и той веднага погълна половината, след което скри остатъка под тънката си риза.
	Да го остави, след като свърши времето за посещения, беше най-трудното нещо, което Мария бе правила. Тя плака по целия път към дома, щеше й се Хосе да беше тук, за да говори с него. Не искаше да натоварва другите си синове.
	— Ще се справя, дори само заради Фелипе — каза си тя, когато се върна в тихата си пещера. Още не бе събрала смелост да каже на Фелипе, че баща му и малката му сестра са заминали за Барселона.
	— _Hola!_
	Мария се обърна и видя Рамон на входа на пещерата.
	— Нали не се натрапвам?
	— Не — сви рамене Мария. — Всички са… навън.
	— Донесох ти нещо — каза той и й подаде кошница.
	— Още портокали? — попита тя с бледа усмивка.
	— Не, само кексчета, които донесе майка ми, прекалено много са, за да ги изядем сами.
	Мария знаеше, че кексчетата _magdalenas_ в кошницата са деликатес, който всеки може да яде до пръсване, и бе трогната от жеста.
	— Благодаря ти.
	— Как е Фелипе?
	— Той… не е добре, но се бори — каза тя и отхапа от едното кексче с надеждата, че захарта ще й помогне да се съвземе, понеже й призляваше.
	— Не се и съмнявам. Е, сега ще те оставя, но ако мога да помогна с нещо, само кажи.
	— Благодаря ти, ще го направя — отвърна тя.
	Рамон й кимна и излезе от пещерата.

	* * *

	През всеки ден в онзи горещ и сух месец юли Мария спираше пътуващи _gitanos_ и в града, и извън стените в Сакромонте. Никой от тях не носеше новини от Барселона. Попита и Микаела, когато отиде да вземе отварите на Фелипе.
	— Ще ги видиш по-скоро, отколкото си мислиш — каза само тя.
	Поне всеки изминал ден я доближаваше до освобождаването на Фелипе.
	Най-накрая дойде денят, за който мечтаеше. Мария стоеше пред затвора с другите майки, изпълнена с въодушевление и страх. Вратите се отвориха и излезе мръсна, опърпана редица мъже.
	— _Mi querido_, Фелипе! — Мария изтича до сина си и го притисна до себе си. Усещаше, че е само кожа и кости, дрехите му висяха като парцали по тялото му, а от вонята му й се доповръща. _Няма значение_ — каза си тя, хващайки го за измършавялата ръка. — _Той е свободен._
	Макар да бе довела мулето Пака, дългият път към дома беше труден. Дълбоката кашлица на Фелипе кънтеше по калдъръмените улици на Сакромонте, когато най-после започнаха да се изкачват по стръмния хълм, и Мария трябваше да го държи да не падне, защото едва се задържаше на гърба на мулето.
	Когато се върнаха у дома, Мария му съблече дрехите и внимателно изми мръсотията от тялото му с мокра кърпа, след което го уви в одеяла на леглото. Дрехите му бяха пълни с бълхи и тя ги остави настрани, за да ги изгори по-късно.
	През цялото време, докато го обгрижваше, Фелипе лежеше неподвижно със затворени очи, едва говореше и дишаше тежко.
	— Искаш ли нещо за ядене? — попита го Мария.
	— Не, мамо, искам само да спя.
	През цялата онази нощ кашлицата на Фелипе ехтеше в пещерата, а когато Мария се надигна на сутринта, откри Едуардо и Карлос да спят в кухнята.
	— Преместихме се заради шума — обясни Едуардо, докато Мария му подаваше плоските питки за закуска. — Мамо, Фелипе е много болен. Има треска, а тази кашлица… — Той поклати глава в отчаяние.
	— Ще отида да се погрижа за него. Вие двамата отивайте долу в ковачницата.
	Мария влезе в спалнята на момчетата и откри, че Фелипе гори. Отиде бързо до шкафа с билки и смеси отвара от сушена върбова кора, блатен тъжник и моминска вратига, вдигна с ръка главата на Фелипе и вкара течността между устните му с лъжица. Той я повърна няколко секунди по-късно. Тя седя с него цял ден, налагаше челото му с мокра кърпа, за да го охлади, и капеше вода в устата му, но треската не намаля.
	По залез Мария вече чуваше, че Фелипе диша с мъка, тресейки се от усилието.
	— Мария, болен ли е Фелипе? Чух кашлицата му през стените — чу се глас от кухнята. Мария погледна покрай завесата и видя Рамон, който държеше два портокала.
	— Да, Рамон, Фелипе е много болен.
	— Може би тези ще му помогнат? — посочи той плодовете.
	— _Gracias_, но мисля, че ще трябва нещо повече от това. Трябва да доведа Микаела да му даде отвара, но не смея да го оставя, а момчетата още не са се прибрали от работа — поклати глава Мария. — _Dios mío_, мисля, че положението му е много сериозно.
	— Не се страхувай, аз ще ида да доведа Микаела.
	Преди да е успяла да го спре, Рамон напусна кухнята.
	Микаела дойде половин час по-късно с изписано по лицето притеснение.
	— Остави ме с него, Мария — нареди тя. — Тук има въздух само за двама ни.
	Мария изпълни заповедта и се опита да се концентрира върху приготвянето на рядка картофена супа с един-единствен морков за другите си синове.
	Микаела дойде в кухнята с мрачно изражение.
	— Какво му е?
	— Фелипе има болест на белите дробове. Трябва да я е хванал в онези влажни килии, защото е много напреднала. Премести го тук, в кухнята, където има повече въздух.
	— Ще се оправи ли?
	Микаела не отговори.
	— Ето, опитай се да го накараш да глътне малко макова тинктура. Поне ще му помогне да заспи. Ако не се подобри до сутринта, трябва да помислиш дали да не го заведеш в някоя болница на _пайос_ в града. Дробовете му се пълнят с вода и трябва да се източат.
	— Никога! Никой _gitano_ не излиза от тази болница жив! А и виж какво направиха вече _пайос_ на горкото ми момче!
	— Тогава предлагам да запалиш свещ на Дева Мария и да се молиш. Съжалявам, _querida_, но нищо повече не мога да направя. — Тя стисна ръцете на Мария. — Стигнало е прекалено далече, за да помогна.
	Когато Едуардо и Карлос се върнаха от ковачницата, занесоха Фелипе в кухнята и го сложиха да легне. Мария потръпна, когато видя, че възглавницата му е изцапана с кръв, която беше изкашлял. Взе по-чистата възглавница от собственото си легло и я подложи внимателно под главата му. Той едва помръдваше.
	— Кожата му изглежда посиняла, мамо — каза уплашено Карлос и погледна Мария, надявайки се тя да успокои страха му. Но тя нямаше какво да каже.
	— Да изтичам ли долу да доведа баба и дядо? — попита я Едуардо. — Може да знаят какво да правят. — Той започна да крачи из стаята, докато брат му лежеше на пода и се бореше за всеки дъх.
	— Ще ми се татко да беше тук — добави остро Карлос.
	Мария ги изпъди навън и коленичи до Фелипе.
	— Мама е тук, _mi querido_ — прошепна тя и навлажни челото му. Малко по-късно повика момчетата да донесат чували слама от обора, за да облегнат брат си на тях и да му помогнат да диша.
	С напредването на нощта дишането на Фелипе стана все по-неравно, сякаш нямаше сили дори да се изкашля и временно да си прочисти дробовете. Тя се изправи и излезе навън, където другите й двама синове нервно пушеха.
	— Едуардо, Карлос, идете да доведете баба си и дядо си. Трябва да дойдат сега.
	Те разбраха какво има предвид и очите им се насълзиха.
	— Да, мамо.
	Тя им подаде газена лампа, за да си осветят пътя и да тичат колкото може по-бързо, после клекна до своя Фелипе.
	Очите му се отвориха и се фокусираха върху нея.
	— Мамо, страх ме е — прошепна той.
	— С теб съм, Фелипе. Мама е тук.
	Той се усмихна леко, прошепна „Te amo“ и няколко секунди по-късно затвори очи за последен път.

	* * *

	След като пратиха вест по всеки пътник до Барселона, че Хосе и Лусия трябва да се приберат у дома, Мария и семейството й потънаха в траур. Тялото на Фелипе бе положено в обора, след като преместиха животните, за да могат роднините и съселяните да дойдат да му отдадат почит. Около него бяха подредени бели лилии и яркочервени цветчета от нар, чийто силен аромат се смесваше с този на тамяна и свещите, които горяха край него. Мария седеше там ден и нощ, често в компанията на други, които идваха да й помагат да прогони духовете. Микаела направи традиционните заклинания и магии, за да защити душата на Фелипе, тъй че тя да отлети безпрепятствено в небесата. Отново и отново Мария молеше за прошка за всички неща, които не бе успяла да направи за сина си. Никой не докосваше тялото от страх да не попречи на духовете.
	Най-постоянният й спътник беше Карлос, който плачеше и ридаеше за брат си. Мария знаеше, че го е страх Фелипе да не се върне и да го преследва цял живот. Два пъти се качи на поклонение до абатството Сакромонте на върха на планината, за да се помоли за душата на брат си. Може и да го бе направил, за да се измъкне от постоянното седене в жегата и вонята на пещерата, но Мария повярва, че мотивите му са благородни.
	Животът спря за всички в семейството — традицията повеляваше никой да не яде, да не пие, да не се мие и да не работи, докато Фелипе не бъде положен в гроба.
	На третия ден, когато Мария усети, че ще припадне от жажда, глад, потрес от случилото се и вонята на разлагаща се плът, която изпълваше въздуха, Паола седна до нея и подаде на дъщеря си малко вода.
	— Трябва да пиеш, _mija_, или скоро ще следваме твоя ковчег.
	— Мамо, знаеш, че не ни е позволено.
	— Сигурна съм, че Фелипе би простил на майка си, че е пийнала малко вода, докато бди над него. Сега пий!
	Мария отпи.
	— Има ли новини от Барселона? — попита Паола.
	— Не.
	— Тогава те моля да погребеш Фелипе без Хосе. Освен всичко останало, и вонята е ужасна… — сбърчи нос Паола. — Вече привлича мухи и ще разпространи болести.
	— Тихо, мамо! — Мария сложи пръст на устните си, уплашена, че Фелипе може да чуе как обсъждат тленните му останки, все едно не са нищо повече от парче гниещо месо. — Не мога да погреба сина ни без баща му. Хосе никога не би ми простил.
	— А според мен ти си тази, която не трябва да му прощава, че замина, когато синът му бе хвърлен в затвора. Мария, трябва да го погребеш утре. Това е.
	Когато майка й си тръгна, Мария излезе от вонящия обор и се прибра, залитайки, в кухнята. Дори тя знаеше, че повече не може да отлага погребението.
	Позволи си малка усмивка, когато огледа кухнята. Сякаш цялото село бе донесло за подарък храна, бренди или сладкиши. Поне щеше да има какво да предложи за ядене след погребението. Запали свещ и отиде да коленичи пред избелялата икона на Дева Мария. Помоли я за прошка, после се обърна и помоли за същото духовете на Горния свят. След това излезе навън, където Едуардо и Карлос пушеха унили.
	— Можете ли да разпространите новината в селото, че ще проведем погребението утре? — каза тя.
	— Да, мамо, тръгваме веднага. Аз ще взема долния път, а ти тръгни по горния, _hermano_ — предложи Едуардо на Карлос.
	— Момчета… — спря ги тя, когато тръгнаха да тичат. — Мислите ли, че баща ви ще се ядоса?
	— Ако се ядоса, значи си го е заслужил — отвърна рязко Едуардо. — Не трябваше изобщо да заминава.

	* * *

	Погребалното шествие се проточи по хълма, обсипан с кипариси и разцъфтели кактуси, придружено от силния аромат на лилиите, с които бяха закичени мулетата. Мария вървеше пред ковчега, който баща й бе изработил с помощта на синовете й от остатъците от дъбово дърво в работилницата му. Чу се скръбен вопъл и Мария разпозна гласа на майка си, която поде да пее погребална елегия. Макар да бе загрубял от възрастта и скръбта, гласът на Паола се извиси и тълпата запя с нея. Мария остави сълзите да текат по лицето й и да падат върху сухата земя.
	Церемонията беше странна смесица от традиционно католическо погребение и заклинанията на Микаела, която тихо мърмореше неразбираеми думи, за да защити душата на Фелипе и онези, които бе оставил сред живите.
	Мария погледна надолу, към долината, и после нагоре, към Алхамбра, която бе видяла толкова кръвопролития в хилядагодишната си история. По някаква причина винаги се бе страхувала от нея и сега разбра защо. Там бе произнесена смъртната присъда на сина й.


>>	14.

	Когато се събуди на следващата сутрин, Мария се чувстваше все едно всичките й сили са изпити. Погрижи се синовете й да тръгнат навреме за работа. Карлос стана пръв от двамата. Ако нещо добро бе дошло от смъртта на Фелипе, то бе това, че вината, която изпитваше Карлос, бе поправила поведението му — поне засега.
	След като си сипа малко портокалов сок от пресните плодове, които бе донесъл Рамон предната вечер, Мария седна на стъпалото и отпи. Някога бяха шестчленно семейство; сега бяха останали само половината. Някак трябваше да приеме, че Фелипе никога няма да се върне, но съпругът й и дъщеря й… Тя примигна, за да спре сълзите си под яркото слънце, уплашена, че и те са се превърнали в призраци във въображението й.
	— Къде сте? — попита тя небесата. — Моля ви, пратете ми вест.
	По-късно този ден тя си сложи траурния воал, взе две от скъпоценните яйца на кокошките си и отиде в пещерата на Рамон.
	— Искам да пишеш до работодателя на съпруга ми в Барселона — каза му тя. Рамон бе сред малцината _gitanos_, които можеха да пишат, и бе готов да напише писмо срещу малко храна и дърва.
	— Ето, донесох ти това — подаде му тя яйцата.
	Той хвана ръцете й и поклати глава.
	— Мария, никога не бих могъл да приема каквото и да било заплащане от теб, особено в такъв момент. — Той отиде до един шкаф, извади пособията си за писане и направи знак на Мария да седне с него на кухненската маса. — Първо на първо, този човек може ли да чете?
	— Не знам, но е човек от града със собствен бизнес, значи трябва да приемем, че може.
	— Тогава започвай.
	— „Скъпи господин управител на «Бар де Манкет»“ — продиктува Мария. — „Доколкото зная, вие сте предложили работа на сеньор Хосе Албайсин като китарист преди няколко седмици, когато сте се срещнали с него и дъщеря ми Лусия на конкурса в Гранада. Ако още работи във вашето кафене, моля да му предадеше съобщение, че жена му има спешни новини за него…“
	Рамон я погледна със съжаление, държейки писалката си над листа хартия.
	— Не — отказа се тя, внезапно осъзнавайки, че пише на работодателя на Хосе и Лусия, който нямаше да погледне благосклонно на молба от една съпруга, която искаше служителите му да се върнат у дома незабавно. — Благодаря ти, но трябва да намеря някакъв начин да се свържа с Хосе директно.
	— Разбирам, Мария — каза той, когато тя се изправи. — Ако мога да направя още нещо за теб, само кажи.

	* * *

	— Реших, че трябва да ида да намеря баща ви и Лусия в Барселона. Не мога да намеря покой, докато те не научат какво е станало с Фелипе.
	Мария погледна синовете си над кухненската маса.
	— Мамо, сигурен съм, че някой от вестоносците, които изпратихме, ще ги намери скоро — каза Едуардо.
	— Но не достатъчно скоро. Освен това такава новина може да се предаде само от една съпруга и майка. — Мария хапна от яхнията, която бяха донесли момчетата от дома на майка й. Знаеше, че ще има нужда от всичката сила, която може да събере.
	— Но не можеш да идеш сама. Ние ще дойдем с теб. — Карлос побутна Едуардо, който кимна несигурно.
	— Не. Работата на дядо ви пострада достатъчно от отсъствията ви напоследък. А и трябва да останете тук, в случай че баща ви се върне, докато ме няма.
	— Тогава аз ще остана, а Карлос ще тръгне с теб — предложи Едуардо.
	— Казах не! — повтори Мария. — Карлос има късмет, че работи, а ние имаме нужда от парите, които печели.
	— Мамо, това е абсурдно! — Едуардо удари с лъжицата си чинията. — Една жена не може да тръгне на такова пътуване без придружител. Татко не би го позволил.
	— Сега аз съм главата на това домакинство и аз решавам какво е позволено! — тросна му се в отговор Мария. — Ще тръгна утре по изгрев. Ще хвана влака. Рамон казва, че е много лесно. Каза ми какво да направя и къде да сменя влака.
	— Да не би някой дух да ти е взел разсъдъка, мамо? — попита Карлос, когато тя стана и събра чиниите.
	— Не, точно обратното, Карлос. Върнах си разсъдъка.

	* * *

	Въпреки постоянните възражения на синовете й, че поне един от тях би трябвало да я придружи, Мария стана преди изгрев на следващия ден и опакова чанта с вода и малко храна, останала от погребението. По съвет на Рамон се уви с черно наметало и покри издайническите си къдрици на _gitana_ с черен шал. По пътя щяха да я вземат за вдовица, което поне щеше да вдъхва уважение и да й осигури безопасност.
	Рамон бе предложил да я закара до гарата с каруцата си. Чакаше я отпред с вече впрегнато муле.
	— Готова ли си, Мария?
	— Готова съм.
	Когато тръгнаха, слънцето едва започваше да се издига в небето, а капки утринна роса блестяха по бодлите на кактусите, които подминаваха по тесния път към града. Когато влязоха през градската порта и тръгнаха по вече пълните с хора улици на Гранада, Мария се запита дали наистина не си е изгубила ума. Но знаеше, че трябва да направи това пътуване.
	На оживената гара Рамон върза мулето и отиде да й помогне да си купи билет. После застана до нея на претъпкания перон, докато влакът не дойде сред облак пара.
	— Не забравяй да слезеш във Валенсия — каза й той, докато й помагаше да се качи във вагон от трета класа. — Има приличен пансион, наречен „Каза де Сантяго“ точно до гарата, където можеш да прекараш нощта, преди да продължиш към Барселона на сутринта. Не е много скъпо, но… — Той притисна няколко монети в дланта й. — _Vaya con Dios_, Мария. Пази се!
	Преди да успее да възрази, пазачът изсвири и Рамон слезе от влака.

	* * *

	Денят бе горещ и слънчев, а от двете страни на релсите имаше горички от маслинови и портокалови дръвчета. Върховете на планините Сиера Невада бяха поръсени със сняг, блестящ в бяло на фона на чистото синьо небе.
	— Можеш ли да повярваш — прошепна на себе си, внезапно във възторг, — че никога през живота си не съм напускала Гранада?
	Каквото и да я беше прихванало, за да тръгне на това пътешествие, Мария реши, че се радва. За пръв път в живота си виждаше света.
	Този следобед слезе във Валенсия и прекара нощта в пансиона, който бе препоръчал Рамон, но не можа да заспи, стиснала чантата си от страх да не я откраднат.
	На следващата сутрин се качи на нов влак, докато слънцето се издигаше над планините. Макар задникът да я болеше от твърдата седалка и кожата й да се потеше от фалшивите вдовишки дрехи, тя се чувстваше странно свободна. През прозорците от време навреме се показваше океанът зад малките селца, които подминаваха, и тя помисли, че усеща свежия аромат на море и сол.
	С напредването на деня осъзна, че явно наближават Барселона, защото на всяка спирка се качваха все повече хора, говорещи каталунски; някои думи й бяха познати, други — не. Късно следобед Мария най-сетне видя очертанията на града на хоризонта.
	— _Dios mío_, огромен е! — ахна тя. — Как ще ви намеря там?
	Отдясно виждаше морето, увито около един полуостров като бляскава синя престилка, а обитателите на града имаха къщи, простиращи се по равнината, защитени от едната страна от планинска верига. На хоризонта се виждаха църковни кули, които се издигаха като кинжали към небето.
	Тя слезе от влака на претъпканата гара и излезе навън, където широката улица бе пълна с трамваи и автомобили с постоянно свирещи клаксони. Мария се почувства като проста селянка, каквато си беше, когато видя жени _пайос_ в поли, разкриващи глезените и част от пищялите им, с коси, подстригани късо като на момчета, и алени устни, сякаш боядисани с яркочервен пастел. В долната част на сградите имаше магазини със стъклени врати и прозорци, зад които бяха изложени кукли с човешки ръст, облечени в женски дрехи.
	— Какво е това място? — каза си под нос, а няколко коли зад нея засвириха с клаксони.
	— _Ойе!_ Махни се от пътя! Правиш задръстване!
	От шума и виковете я побиха тръпки, прилоша й и притича да се скрие в сянката на невъзможно висока сграда. Попита един минувач, възрастен мъж с тъмна кожа, когото взе за един от своите, къде може да намери Барио Чино. Мъжът говореше каталунски, но поне махна в посока към морето, накъдето реши да тръгне Мария.
	Доста по-късно, когато почти бе загубила надежда, изгубена по безкрайните калдъръмени задни улички, тя излезе на една еспланада, от другата страна на която бе морето. Вече пъхтеше от жажда — беше си изпила водата преди доста време, но се успокои, като видя няколко колиби на плажа. Прекоси пътя и стъпи на белия пясък, а когато се приближи, чу ниския звук на фламенко китара.
	Тя се наведе да вдигне шепа пясък и се засмя, когато песъчинките погъделичкаха дланта й.
	— Като лунен прах е — въздъхна тя и забеляза по-нататък по плажа семейства _пайос_, които бяха излезли на пикник и се смееха, докато децата им се плискаха в морето. — Как ми се ще да можех да направя същото — промълви Мария, но осъзна, че като нищо можеше да се удави, ако опита, защото никога не се бе научила да плува.
	Извърна се от щастливата сцена и тръгна към по-познатите колиби и звука на музиката — много от тях не бяха нищо повече от ламаринени листове, заковани за дървени греди. Всяка колиба имаше крив комин, стърчащ от покрива и изпускащ дим. Когато се приближи, усети силна миризма на гниещи зеленчуци и преливащи канали.
	Тръгна, залитайки, по тясната пясъчна пътека между колибите и за пръв път в живота си се почувства късметлийка, че живее в пещера. Колибите бяха не по-големи от кухнята й и когато поглеждаше скришом през отворените врати, виждаше цели семейства, клекнали вътре да ядат или да играят карти на пода.
	Накрая, запъхтяна и замаяна от жажда, тя седна на земята и облегна уморената си глава на коленете.
	— _Hola_, сеньора.
	Мария вдигна глава и видя малко, мръсно момченце, което я гледаше от входа на една колиба.
	— Болна ли сте? — попита то на каталунски.
	— Не, но имаш ли малко вода? — попита отчаяна Мария, като посочи езика си и запъхтя, за да покаже какво има предвид.
	— Да, сеньора, разбирам.
	Детето влезе вътре и се върна с чаша за кафе, сякаш правена за кукла. Мария посърна, но изгълта хладната течност, която беше като амброзия на езика й.
	— _Gracias_ — каза тя, — имаш ли още?
	Момчето изтича обратно вътре и напълни отново малката чашка, а Мария пак му я върна, след като я пресуши. Той се закикоти и й напълни чашата още няколко пъти, все едно играеха игра.
	— Къде е семейството ти? — попита Мария, когато най-накрая почувства, че се е свестила.
	— Не са тук, отидоха на работа. — Момчето посочи големия град зад тях. — Тук няма никого, освен мен. Да играем _chapas_?
	Тя се усмихна и кимна, а той извади няколко ярки капачки от бутилки от джоба си и заедно започнаха да удрят с пръсти капачките по пясъка, за да видят чия ще стигне по-надалече. Едва не се разсмя на абсурдната ситуация: да пристигне в Барселона и да седне да играе _chapas_ с непознато момче, както правеше някога със собствените си деца.
	— Стефано!
	Мария вдигна поглед изненадана и видя едра жена, облечена в черно, която я гледаше остро, все едно беше крадла на деца.
	— Стефано! Къде беше, навсякъде те търсих! Коя е тази?
	Мария обясни и помоли за извинение.
	— Той ми каза, че никой не го наглежда — обясни тя, докато се изправяше и бършеше пясъка от полите си.
	— Все се губи някъде — оплака се жената. — Сега влизай вътре, хайде! — изпъди тя детето. — Откъде сте? — За радост на Мария, жената говореше диалекта на _gitanos_.
	— Сакромонте.
	— Ааа, Сакромонте! — Тя издърпа две столчета отвътре и предложи едното на Мария. — Къде е съпругът ви? Търси си работа в града ли?
	— Не, той вече е тук и дойдох да го потърся.
	— Скитащ съпруг! Познат ми е проблемът. Аз съм Тереза, как се казвате вие?
	— Мария Амая Албайсин.
	— Амая ли каза? Че аз имам братовчеди Амая! — Тереза плесна огромното си бедро. — Познаваш ли Леонор и Панчо?
	— Да, живеят само на две пресечки от мен в Сакромонте. Леонор тъкмо роди момченце. Вече има седем деца — обясни Мария.
	— Значи с теб трябва да сме кръвни роднини — усмихна се Тереза. — Добре дошла! Сигурно си гладна след дългото пътуване. Ще ти донеса малко супа.
	Облекчена, че е извадила такъв късмет, и благодарейки на Светата Дева за обширната мрежа _gitanos_, простираща се по цяла Испания, Мария изяде рядката супа, която имаше странен солен вкус.
	— Къде работи съпругът ти?
	— В квартал Барио Чино, в „Бар де Манкет“.
	— А какво прави?
	— Той е китарист, а дъщеря ми е с него и танцува. Знаеш ли къде е?
	— Да — кимна Тереза и посочи зад нея. — Барио Чино започва точно ей там, но ако отидеш вечерта, внимавай. Баровете са пълни с пияни докери и моряци. Не е място за сама жена.
	— Но съпругът ми каза, че това е центърът на фламенкото и много уважавано място.
	— Онези _cuadros_, които свирят тук, наистина са най-добрите в Испания. Синовете ми често ходят там, но това не значи, че е благоприлично място. — Тереза вдигна вежди. — Синовете ми ходят, когато имат пари. Единият ми каза, че там имало жена, която си сваля дрехите, търсейки бълха!
	— Невъзможно! — Мария беше потресена.
	— Това е Барселона, не Сакромонте. Тук можеш да правиш всичко, за да си изкарваш прехраната.
	Главата на Мария се изпълни с видения как Лусия е принудена да си сваля дрехите, за да намери въображаема бълха.
	— Е, трябва да отида да ги намеря веднага. Имам много тъжни новини, които трябва да им съобщя.
	— Какви новини?
	— Синът ни наскоро почина. Опитах се да пратя вест по пътници, тръгнали към Барселона, но не получих отговор.
	Тереза се прекръсти и сложи дебелата си кафява длан на ръката на Мария.
	— Много съжалявам. Слушай, ти остани тук със Стефано, а аз ще намеря някой от синовете ми да те заведе довечера до Барио Чино.
	Тя се надигна и остави Мария в клаустрофобичната пясъчна уличка. Всяка кост в тялото й болеше от желание да се върне у дома в безопасните околности на Сакромонте.
	Всичките й предишни фантазии за роднините в Барселона бяха погребани. Тя си ги бе представяла в красиви къщи с течаща вода и големи кухни, като _пайос_ в Гранада. Вместо това, изглежда, живееха по-скоро като плъхове, гъмжащи по плажа, а местещият се пясък бе като метафора за несигурния им път между живота и смъртта. А някъде сред тях бяха съпругът й и дъщеря й…
	Тереза се върна бързо с кльощав млад мъж със спретнат напомаден мустак.
	— Това е Хоакин, най-малкият ми син. Той изяви желание да те заведе довечера в „Бар де Манкет“. Познаваш мястото, нали?
	— Да, мамо. _Hola_, сеньора! — Хоакин се поклони леко на Мария, оглеждайки вдовишките й дрехи.
	— А довечера си добре дошла у нас — увери я Тереза. — Макар да мога да ти предложа само сламеник на пода.
	— _Gracias_ — каза тя. — Има ли къде да се измия?
	— На края на редицата — посочи Тереза.
	Мария тръгна покрай редицата колиби и се нареди на опашката от жени, чакащи да използват публичните тоалетни. Вътре вонеше по-лошо от разлагащото се тяло на горкия й син, но поне имаше напукано и овехтяло огледало на стената и буре вода, в което да си измие ръцете и лицето. Избягвайки устните си от страх да не погълне някоя капка, тя плисна вода на лицето си и отми калните петна. Свали траурните си дрехи, пусна си косата, среса я и се погледна в огледалото.
	— Стигна дотук сама, Мария — каза си. — А сега трябва да откриеш семейството си.

	* * *

	Когато Мария се върна в колибата на Тереза, група мъже и жени, които Мария не познаваше, но явно й бяха роднини, се бяха събрали навън да я посрещнат с добре дошла. Някой беше донесъл анасоново бренди, а друг — бутилка вино „Мансанила“, за да пият в памет на покойния й син. С падането на нощта се появи и китарист и Мария осъзна, че присъства на непланувано бдение с хора, които никога преди не бе срещала. Това беше обичаят на _gitanos_ и тази нощ тя се радваше, че е така.
	— Не е ли време да вървим? — прошепна тя на Хоакин, който поклати глава.
	— Нищо не се случва в Барио Чино до късно вечерта.
	Доста по-късно той й кимна и уведоми събралата се компания, която бе нараснала с напредването на вечерта, че ще заведе Мария да намери съпруга си. Когато потеглиха, Мария осъзна, че никой тук не бе споменал да е виждал Хосе или Лусия.
	Мария не беше свикнала с алкохола и съжаляваше за чашата вино, която бе изпила от учтивост; сега й беше трудно да върви по пясъка след Хоакин. Вече чуваше звуците на фламенко от другата страна на улицата и стомахът й се преобърна при мисълта, че ще види Хосе.
	Редицата светлини в далечината и постоянният наплив на хора показваха къде е целта им. Хоакин не говореше много и за разлика от майка си имаше силен каталунски акцент. След като пресякоха улицата, Хоакин я поведе в лабиринт от калдъръмени улички, всяка обградена от множество барове. Навън бяха изнесени столове и жени във впити рокли рекламираха храната и музиката, предлагани вътре. Звукът на китарите вече бе още по-силен и Мария продължи да следва Хоакин, докато не достигнаха малък площад, пълен с барове.
	— „Бар де Манкет“ е ето тук — изсумтя Хоакин и посочи едно кафе, препълнено с хора, изливащи се навън, от вътрешността на което се разнасяше гласът на _cantaor_, пеещ меланхолична песен. Мария виждаше, че публиката не е особено изискана — хората около нея бяха или _gitanos_, или обикновени работници, пиещи евтино вино и бренди. Но навалицата отпред беше по-голяма, отколкото в което и да е друго кафе, което бяха видели.
	— Ще влезем ли? — попита Хоакин.
	— Да — кимна Мария, понеже не искаше да го изгуби в тълпата.
	Вътре беше ужасно шумно, на масите и на бара седяха хора и нямаше и сантиметър свободно място.
	— Знаеш ли кой е управителят тук? — попита Мария и хвърли поглед на малката сцена в дъното на кафето, където седеше певецът. Две момичета в рокли за фламенко пушеха на бара и говореха с клиентите _пайос_.
	— Купи ми нещо за пиене и ще питам — предложи Хоакин.
	Мария използва част от малкото си останали песети, за да купи на Хоакин чаша бренди. Той заговори на бърз каталунски с бармана, а зад тях се разнесе рев. Тя се обърна и видя, че на сцената се е качила танцьорка.
	— Той казва, че управителят ще се върне по-късно — извика Хоакин в ухото й и й подаде чаша вода.
	— _Sí, gracias._ — Мария се вдигна на пръсти, за да вижда танцьорката над главите на другите. Отново се надигна рев, когато на сцената се покачи и мъжът танцьор.
	— _Señores y señoritas!_ — извика някакъв мъж. — Посрещнете с аплодисменти Ла Ромерито и Ел Гато!
	Тълпата избухна, а Ел Гато сложи длан на бузата на партньорката си. Тя му се усмихна и двамата кимнаха на китариста.
	Когато двамата започнаха да се движат в синхрон, по гръбнака на Мария премина тръпка. Стъпалата на жената започнаха да тропат в ритъм, ръцете й се вдигнаха над главата, а Ел Гато прокара ръка по гърба й.
	Гледайки танцьорите, Мария си спомни как танцуваха тя и Хосе като млади и се просълзи при мисълта за миналото. Макар това кафене да не изглеждаше впечатляващо и публиката да не беше от висока класа, танцьорите бяха сред най-добрите, които бе виждала. За няколко минути тя и останалите в публиката се пренесоха в друг свят, докато пред тях на сцената се разкриваха страстта и геният на двамата изпълнители. Мария вдигна ръце, за да аплодира, а те се поклониха и слязоха от сцената, за да освободят място за следващия изпълнител.
	— Бяха прекрасни — обърна се тя въодушевена към Хоакин, но видя, че той вече не е до нея. Огледа се в паника и го видя да пуши на бара и да говори с някакъв познат. Погледът й се спря на Ла Ромерито, която се наслаждаваше на вниманието на обожаващите я клиенти, после се върна към сцената, където друга красива жена с големи, блестящи очи танцуваше _zambra_. Мария видя, че и тази жена, също като Ла Ромерито преди нея, беше брилянтна танцьорка. После я погледна по-внимателно, защото нещо в нея й се стори познато…
	— Хуана ла Фараона! — промълви Мария.
	Тя беше братовчедка на Хосе, която бе заминала за Барселона преди много години и бе уредила първия договор на Хосе в тукашен бар. Ако някой знаеше къде са съпругът и дъщеря й, това беше тази жена. Все пак беше от семейството.
	След като Хуана слезе от сцената сред бурни аплодисменти, Мария си пое дълбоко дъх и си проправи път през навалицата, за да говори с нея.
	— _Perdón_, Хуана, името ми е Мария Амая Албайсин. Аз съм съпругата на Хосе и майката на Лусия.
	Красивите очи на Хуана се обърнаха към нея и я огледаха. Мария никога не се бе чувствала толкова раздърпана и невзрачна, колкото сега, до това екзотично създание. Във високите си обувки за фламенко Хуана се извисяваше над нея и въпреки потта по гладката й кожа, черната й къдрица все още стоеше в идеалния център на челото й.
	— _Hola_, Мария — каза тя. — Нещо за пиене? — Тя й подаде бутилката „Мансанила“, която стоеше на бара в ъгъла на танцьорката.
	— Не, _gracias_. Дойдох да намеря Хосе и Лусия; имам новини за тях. Хосе каза, че работят в този бар.
	— Бяха тук, да, но напуснаха.
	— Знаеш ли къде са отишли?
	— Във „Вила Роса“. Управителят Мигел Борул им предложи повече пари.
	— Колко далече е оттук? — попита Мария, а краката й омаляха от облекчение.
	— Не е далече, но… — Хуана погледна часовника на стената — едва ли ще ги намериш там толкова късно. Детето танцува по-рано вечерта, за да не го хванат в някоя късна полицейска акция.
	— Знаеш ли къде живеят?
	— Да, на три врати от мен.
	Мария заслуша внимателно обяснението на жената къде да отиде, за да ги намери.
	— _Gracias._ — Мария се обърна и тръгна да излиза.
	— Защо не отидеш утре? — В очите на Хуана се четеше предупреждение. — Вече е късно и може би са заспали.
	— Не, пътувах дълго, за да ги намеря.
	Хуана сви рамене и й предложи цигара, която тя отказа.
	— Дъщеря ти е много талантлива, Мария; ще стигне далече, ако баща й не изпие огъня й, докато е още толкова малка. Късмет! — извика тя, докато Мария вървеше към изхода. Огледа се за Хоакин, но той бе изчезнал, така че тя излезе от бара.
	Макар да беше след полунощ, улиците бяха пълни с пияни мъже, които я зяпаха похотливо и й крещяха неприлични фрази. Направи всичко по силите си да следва инструкциите на Хуана, която я бе уверила, че е само на пет минути от бара, но направи грешен завой и се озова в тясна задънена алея. Когато се обърна, към нея тръгна тромава мъжка фигура и й препречи пътя.
	— _Hola_, сеньорита! Колко за един _follaci_. — Той се опита да я грабне, но тя се дръпна от пътя му и той падна тежко до стената.
	— _Dios mío! Dios mío!_ Как е могъл Хосе да доведе дъщеря ни да живее на такова място?
	Сградата, която търсеше, беше от другата страна на улицата, в дъното на друга тясна алея. Задъхана, Мария почука на входната врата, но някой извика от прозореца си:
	— Махай се! Тук спим!
	Мария опита вратата, отчаяно търсейки начин да влезе, и откри, че е отворена.
	В бледата светлина на единствената газена лампа, която осветяваше мястото, Мария видя, че се намира в коридор. Пред нея имаше стръмно дървено стълбище.
	— Хуана каза на първия етаж, втората врата вляво — изпъшка Мария и се заизкачва по стълбите колкото можеше по-бързо. Светлината на лампата долу едва достигаше горния етаж, но тя намери точната врата и почука боязливо. Нямаше отговор. Почука още веднъж и натисна бравата, понеже се страхуваше да не събуди другите обитатели. Вратата се отвори.
	Улична лампа осветяваше малката стаичка през прозорците без завеси. А там, на един матрак на пода, лежеше позната и обичана фигура на спящата й дъщеря.
	Мария сподави сълзите си от радост при вида на детето. Мина на пръсти по пода до матрака и падна на колене.
	— Лусия, мама е тук — прошепна тя, защото не искаше да уплаши детето, но знаеше, че Лусия винаги спи непробудно.
	Погали заплетената коса на дъщеря си и обгърна тялото й с ръце. Лусия миришеше все едно не се е къпала отдавна, матракът вонеше още по-зле, но за Мария това нямаше значение. Някак, в този огромен град, сред хора, пред които жителите на Сакромонте изглеждаха като светци, тя бе открила дъщеря си.
	— Лусия — каза Мария и я побутна леко, за да я събуди. — Мама е, тук съм.
	Най-накрая Лусия се размърда и отвори очи.
	— Мамо? — Тя я огледа, поклати глава и пак затвори очи. — Сънувам ли?
	— Не! Наистина съм аз. Дойдох да намеря теб и татко ти.
	Лусия се надигна рязко.
	— Ти си истинска?
	— Да. — Мария хвана пръстите на дъщеря си и ги притисна до бузата си. — Виждаш ли?
	— Мамо! — Лусия се хвърли в ръцете на майка си. — Толкова ми липсваше!
	— И ти на мен, _querida_. Затова дойдох да те намеря. Добре ли си?
	— О, да, много добре — кимна Лусия. — Работим в най-добрия бар в цяла Барселона. Всички го наричат катедралата на фламенко! Представи си!
	— А баща ти? Как е той? Къде е той? — Мария погледна миниатюрната стаичка, в която нямаше място за нищо повече от Лусия и нейния матрак.
	— Може още да е във „Вила Роса“. Той ме води вкъщи да си легна и после се връща да свири отново. Не е далече.
	— Оставя те тук сама?! — Мария беше ужасена. — Всеки би могъл да влезе и да те открадне в нощта.
	— Не, мамо, приятелката на татко ме гледа, когато него го няма. Тя спи в съседната стая. Много е мила. И хубава — добави Лусия.
	— А къде спи татко?
	— О… — Лусия се поколеба. — Там, навън. — Тя помаха неуверено към вратата.
	— Е, добре — каза Мария, опитвайки се да преглътне буцата в гърлото си. — След като изминах целия този път, по-добре да ида да видя дали се е върнал.
	— О, не, не мисля, че ще се е върнал, мамо. Моля те, остани тук с мен. Късно е и може да се свиеш на моя матрак и да се прегърнем.
	Мария вече беше на крака.
	— Ш-ш-шт — прошепна тя. — Скоро ще се върна.
	След като затвори вратата отвън, Мария изстена съкрушена. Разбира се, Лусия можеше и да греши, но някак не й се вярваше. Вътрешно се подготви, мина на пръсти до следващата врата и възможно най-тихо натисна бравата, за да я отвори. Същата улична лампа осветяваше месингово легло, на което съпругът й и една жена, на не повече от осемнайсет на вид, лежаха голи на матрака. Ръката на Хосе беше преметната през стегнатия корем на жената, точно над черните косъмчета, които защитаваха женските й части.
	— Хосе, Мария е, жена ти. Дойдох в Барселона да те посетя.
	Тя говореше с нормален тон, без да я интересува дали цялата улица ще й се развика да млъкне.
	Момичето първо отвори очи. Изправи се до седнало положение и зяпна Мария, примигвайки, за да различи силуета й в мрака.
	— _Hola_ — каза Мария и тръгна към леглото. — А ти си?
	— Долорес — изписука момичето и покри с тънкия чаршаф голото си тяло.
	Мария едва не се разсмя. Беше като комедия.
	— Хосе! — разтърси го Долорес. — Събуди се! Жена ти е тук!
	Хосе се размърда, а Долорес скочи от леглото и грабна нощницата си. Когато вдигна ръце, за да я облече, Мария видя едрите й гърди, стройни бедра и гладкия задник, преди муселинът да ги покрие.
	— Ще ви оставя да си поговорите — каза Долорес и тръгна на пръсти към вратата и Мария като наплашен фавн.
	Мария я остави да мине. Все пак момичето беше почти дете.
	— Той ми каза, че бил вдовец — каза Долорес и вдигна рамене, преди да затвори вратата зад себе си.
	— Така. — Мария отиде до леглото и застана пред него със скръстени ръце. — Значи сега си вдовец, а? Тогава аз трябва да съм дух, който се е върнал да те преследва.
	Хосе вече беше напълно буден и гледаше Мария с неприкрит ужас.
	— Какво правиш тук?
	— Бих могла да ти задам същия въпрос. — Мария посочи мястото до него на леглото.
	— Не е каквото изглежда, Мария. Стаята, в която живеем с Лусия, е прекалено малка за двама ни, затова Долорес беше така мила да ми позволи да споделя…
	— Недей да ме лъжеш повече, страхливец такъв! Да не мислиш, че съм и идиотка, освен предадена съпруга? Знам за другите ти жени от години, но като всяка добра съпруга _gitana_, която има деца, избрах да ги пренебрегна. Аз… — Мария си пое дъх и вулканът от гняв, който бе сдържала под повърхността с години, най-накрая избухна. — И докато лягаш с това момиче, дъщеря ти спи в съседната стая! Как можеш да ме обиждаш по този начин, свиня такава! — Мария го заплю. — Ти си боклук и родителите ми бяха прави от самото начало! Винаги си бил негодник!
	Хосе прояви благоразумието да запази мълчание, докато тя изливаше гнева си върху него. Най-накрая проговори:
	— Прости ми, Мария. Знам, че съм слаб човек, лесно се подвеждам. Но те обичам и винаги ще те обичам.
	— Млъкни! — Мария се тресеше от ярост. — Ти не знаеш какво е любов. Мислиш само за себе си. Използва Лусия, за да се върнеш тук, и сега дъщеря ми лежи сама в мръсна стая в този мръсен град, заради твоите амбиции!
	— Грешиш, Мария, Лусия обича това място! Тя събира почитатели, които се множат с всеки изминал ден, и учи фламенко от най-добрите във „Вила Роса“. Не — Хосе размаха пръст, — не можеш да ме обвиняваш за нейните амбиции. Попитай я и тя ще ти каже. — Подигравателна усмивка мина по лицето му. — Е, тук съм, успя да ме намериш. И какво искаш сега?
	_Развод_… — беше първата дума, която премина през ума на Мария. Тя не й обърна внимание, защото никоя двойка _gitanos_ не можеше да разтрогне брака си законно, и пое дълбоко дъх, за да се успокои.
	— Дойдох да ти кажа, че Фелипе умря от болест на дробовете на седемнайсети юли, само ден след като го пуснаха от затвора.
	Мария гледаше лицето на Хосе, за да види реакцията му. И в мига, в който през зачервените му очи премина израз на вина, тя разбра, че вече е чул новините.
	— Пратих вестта по всички пътници за Барселона, които успях да намеря, помолих ги да ти кажат, че с Лусия трябва да се приберете вкъщи незабавно. Но не дойдохте. И накрая — Мария проплака гърлено, — тялото на момчето ни вонеше и трябваше да проведа погребението без татко му и сестра му.
	Съобщаването на новината за смъртта на Фелипе на мъжа, който бе дал семето си, за да създаде живота му, веднага стопи всичкия гняв, който изпитваше. Вместо това скръбта й се изля с болезнени ридания и по бузите й потекоха сълзи на отчаяние. Тя се отпусна на пода с ръце върху лицето си, скърбейки отново за смъртта на скъпото си момче.
	Груби ръце я прегърнаха през раменете и за няколко минути тя се отпусна в тях, понеже най-накрая бяха тук.
	— Мия, толкова съжалявам. Малкият ни Фелипе…
	През мъглата на емоциите си Мария си спомни виновния поглед в очите на Хосе. Отдръпна се и го погледна в очите.
	— Ти вече знаеше, нали?
	— Аз…
	— _Dios mío!_ Без повече лъжи, Хосе. Синът ни лежи в гроба! Знаеше ли?
	— Да, но узнах чак пет дни след смъртта му. Знаех, че за толкова време трябва вече да си го погребала.
	Мария преглътна и си пое дъх.
	— Но дори да си пропуснал погребението, не ти ли хрумна да се върнеш в Сакромонте, за да утешиш скърбящата си съпруга и децата си?
	— Мария, чух за смъртта на Фелипе в самия ден, в който трябваше да започнем новия договор във „Вила Роса“. Не можеш да разбереш каква чест е това за Лусия и мен. Ако си бяхме тръгнали тогава, ако ги бяхме разочаровали, когато влагаха толкова вяра в нас, това щеше да бъде краят на бъдещето ни.
	— Дори ако им кажеше, че трябва да се върнеш у дома, защото малкият ти син е починал? — Мария проговори невярващо.
	— Да. Знаеш много добре, че _gitanos_ имат репутация на хора, на които не може да се разчита. Щяха да помислят, че лъжа.
	— Хосе, те също са _gitanos_, щяха да разберат — поклати глава Мария. — Ти си този, който не е разбрал.
	— Прости ми, направих грешка. Беше ме страх да си тръгна — след всичките тези години най-накрая си намерихме място в катедралата на фламенко. Парите, които можехме да спечелим за семейството, славата, която можеше да спечели Лусия…
	— Няма извинение на земята за това, Хосе, и ти го знаеш. — Тя се надигна от пода и го погледна отгоре. — Може би щях да простя поредната ти изневяра, но никога не бих могла да простя това. Надявам се само мъртвият ти син да може.
	Хосе потръпна и се прекръсти при думите на жена си.
	— Казал ли си на Лусия? — попита го тя.
	— Не. Както ти казах, това беше първият ни ден във „Вила Роса“ и не исках да я разстройвам с такива ужасни новини.
	— Тогава ще отида да си легна при дъщеря си в съседната стая. А утре сутринта ще й кажа, че брат й е мъртъв. — Мария тръгна към вратата. — Приятелката ти може да се върне в леглото ти, ако иска. — Мария му кимна и излезе от стаята.

	* * *

	— Фелипе го няма? — Очите на Лусия се разшириха от неверие. — Къде е отишъл?
	— Станал е ангел, Лусия, пораснали са му крила и е отишъл при Светата Дева.
	— Като онези в абатството Сакромонте?
	— Да.
	— Но те са направени от камък, мамо. Фелипе не е.
	— Не, но съм сигурна, че сега лети в небесата, и може би вече е отишъл да те види как танцуваш във „Вила Роса“.
	— Може би е станал гълъб, мамо. Има много на площада пред „Вила Роса“. Или дърво — замисли се тя. — Микаела, нашата _bruja_, казва, че можем да станем всичко на света, когато се върнем. Но не бих искала да стана дърво, защото така ще мога само да махам с ръце, но не и да тропам с крака.
	Мария внимателно решеше влажната коса на Лусия с гребен, докато детето говореше. Беше я измила по-рано в леген вода, който бе напълнила от един фонтан на площада, след което внимателно беше отстранила въшките. Въздъхна и си помисли, че не бе никак чудно колко са объркани представите на Лусия за задгробния живот, предвид факта, че испанските _gitanos_ бяха принудени преди стотици години да се покръстят в държавната религия — католицизма, но заедно с нея пазеха собствените си вярвания и суеверия.
	— Където и да е, мамо, надявам се да е щастлив — добави Лусия.
	— И аз, _querida_.
	— Няма да го видя повече още много години, нали?
	— Да, на всички много ще ни липсва и е много тъжно, че вече не е с нас.
	— Мамо! — Лусия очевидно бе решила, че е време да смени темата. — Ще дойдеш ли да ме видиш как танцувам тази нощ във „Вила Роса“?
	— Разбира се, _querida_. Но снощи говорих с татко ти. Мисля, че може би си прекалено малка, за да стоиш тук, в Барселона, без майка си.
	— Но нали имам татко! А ти би могла да останеш тук с нас.
	— Не ти ли липсва Сакромонте? А Едуардо и Карлос? — Мария продължи да разресва ритмично косата на дъщеря си.
	— Понякога да, но най-много ми липсваш ти. Татко не готви, нали разбираш, нито приятелката му Долорес, но ме хранят в кафето, дават ми колкото си искам сардини. Обичам сардини — усмихна се щастлива Лусия. — И научавам толкова много, мамо! Тук има една _пайо_, която танцува, Ла Тангера, и само да видиш нейното танго и _balenasi_. Има и една друга _gitana_, Ла Динара, която се съблича по долни дрехи, докато се опитва да хване бълха! А сеньор Мигел има дъщеря, която използва кастанети! Тя ми помага да се науча да ги използвам. Правят трак-трак, ей така. — Лусия изимитира движението с малките си пръстчета. — Отмерват ритъма, както краката ти. Помниш ли Чили? И той живее тук! Сега сме приятели, макар че той е странен, и понякога правим изпълнения заедно в бара. — Думите на Лусия се изляха в порой от вълнение, докато не й се наложи да спре, за да си поеме дъх.
	Мария се замисли за чутото.
	— Значи не искаш да се върнеш у дома в Сакромонте с мен?
	— Не, мамо, искам ти и Едуардо и Карлос да дойдете тук при мен и татко.
	— Едуардо и Карлос работят за дядо ти, Лусия. Освен това Сакромонте е нашият дом.
	По-късно същия следобед, когато Хосе почука на вратата и каза, че е време с Лусия да тръгват за „Вила Роса“, Мария махна и им каза, че ще дойде по-късно. Седна на вонящия матрак в стаята на дъщеря си. Предния ден беше толкова сигурна, че ще си вземе детето и ще го заведе обратно в Сакромонте. Но сега, като видя страстта и решимостта на Лусия, вече знаеше, че не може да го стори. Момичето бе родено да танцува и ако Мария я завлечеше обратно у дома, не само Лусия щеше да бъде безутешна, че бъдещето й е провалено, а и Мария като майка никога нямаше да си прости, че й е отнела шанса.
	Лусия и Хосе се върнаха от кафето в пет, за да си починат един час преди вечерното представление. Мария ги чакаше на входа на сградата.
	— Трябва да поговорим — каза тя на Хосе, който остана навън, за да си допуши пурата, докато Лусия заподскача по стълбите нагоре.
	— Какво имаш да ми казваш?
	Хосе загаси остатъка от изпушената пура с ботуша си. Беше си възвърнал нормалната самоувереност след силните емоции от предната нощ.
	— Ти си нарушил светия си обет към мен. От сега нататък повече не можем да живеем като съпруг и съпруга.
	— Моля те, Мария, нека не прибързваме. Това е трудно време…
	— Което няма да стане по-добро, докато продължаваме да се преструваме, че сме заедно.
	— Ти сякаш не разбираш, че всичко, което правя, е за семейството ни, и за да развия огромния талант на Лусия.
	— Няма да споря с теб повече, Хосе — въздъхна Мария. — Просто искам край и ново начало. Но макар всяка частица от мен да иска да вземе Лусия у дома, за да порасне със семейството около себе си като нормално дете, знам, че не мога да го направя. Тя трябва да получи своя шанс. Затова те умолявам да се грижиш за дъщеря ни, да я защитаваш с всичките си сили. Трябва да ти се доверя да направиш поне това.
	— Можеш да ми имаш доверие, Мария, кълна се.
	— Сега си свободен, Хосе. Но никога не позволявай Лусия да разбере истината за нас. За нея винаги ще бъдем съпруг и съпруга, нейните майка и баща.
	— Както желаеш — съгласи се Хосе.
	— А сега ще отида да прекарам малко време с Лусия, преди да тръгнете за „Вила Роса“. Ще дойда да я видя как танцува, а след това ще си отида в Сакромонте. — Мария си пое дълбоко дъх и се надигна на пръсти, за да целуне Хосе за последен път. — Благодаря ти за прекрасните ни деца.
	Мария се извърна от него и влезе вътре, за да говори с дъщеря си.


>	Тиш
>	Имението Кинеърд, Шотландия
>	Януари 2008

>>	15.

	Главата ми рязко се повдигна, когато се съвзех. Преместих тежестта си и усетих как мускулите на гърба ми се оплакват, че толкова дълго бях издържала изправена на трикракото столче. Вече беше тъмно и въздухът в стаята бе застоял; огънят в печката явно бе загаснал преди известно време. Извадих си мобилния от джоба на дънките и използвах светлината на екрана, за да намеря газената лампа и да я запаля отново. Видях, че Чили беше заспал в стола си, а главата му се люшкаше на една страна. Нямах идея кога сме заспали и двамата, но знаех, че преди да се случи това, бях влязла в един друг свят — свят, изпълнен с бедност, отчаяние и смърт. Но картините, които бе извикал Чили в ума ми, бяха пълни също и с цветове и страст.
	— Свят, който е част от мен… от миналото ми — прошепнах.
	Тръснах глава, за да се върна на земята, да напусна този нереален свят, в който като че ли влизах всеки път, когато прекрачех вратата на колибата на Чили. Дори Чили да можеше да си позволи да живее постоянно в него, аз не можех, а точно сега усещах, че има опасност да се удавя в него. След като запалих отново печката и донесох още дърва, които Чили да използва през нощта, му направих горещо кафе и го оставих до стола му.
	Погледнах надолу към набръчканото му лице и се опитах да си го представя като малкото момче, свирещо на китара за братовчедка си, Лусия…
	— Това означава — промълвих на глас, — че и ти си ми далечен роднина… — Поколебах се. Как беше възможно да намеря роднина тук, сред шотландските планини? Дали историята му изобщо беше вярна?
	— Довиждане, Чили — промърморих и се наведох да го целуна по челото, но той не помръдна.
	Излязох от колибата в убийствения студ и тръгнах обратно към къщата, все още замаяна от дима на печката и лулата на Чили.
	— Къде се губиш цял ден? — погледна ме обвинително Кал, когато влязох и си окачих якето на куката. — Не си се забавлявала със специалния ни гост, надявам се?
	Никога не се бях радвала толкова да видя солидната му, успокояваща фигура, запълваща ниската стая.
	— Бях с Чили в колибата му. Той, ъ-ъ-ъ, не се чувстваше добре днес.
	— Вие с него сте си гъсти, спор няма. Ти си доброволна жертва на приказките му — засмя се той. — Напълнил ти е главата с детски приказки и истории от миналото си, не се съмнявам.
	— Той е интересен човек. Обичам да го слушам — защитих се аз.
	— Да, такъв си е, но не му се връзвай на приказките, моме. Веднъж ми каза, че в предишния си живот съм бил мечка гризли и съм преследвал плячката си в планините, тук, в Шотландия. — Кал се изсмя силно, но както стоеше надвесен над мен, не беше трудно да си представя, че наистина някога е бил мечок. И до днес, вече като човек, Кал още преследваше беззащитната си плячка…
	— Хей, Тиг, имаш някакъв замаян поглед. Трябва да се съвземеш, а аз имам новини, които ще те върнат в реалността.
	— Какви? — Тръгнах към кухнята да си потърся нещо за ядене. Не бях яла нищо от закуска насам.
	— Обожателят ти моли да отидеш в хижата утре в десет.
	— Защо? За какво?
	— Не питай мен. Искал да те заведе на специално място — каза Кал, застанал на вратата на кухнята, докато аз режех дебела филия хляб и я мажех с маргарин.
	— Очевидно ще кажа „не“. Наета съм тук да върша работа. Не мога просто да тръгна за бог знае къде само защото скъпият ни гост иска така. А и какво ще каже господарят? А Берил?
	— А, Берил ще се зарадва. Каза, че поне щял да й се махне от главата, че да може да отвори прозорците на Голямата стая и да я проветри, да махне дима от пурите. Негово Превъзходителство не обичал студеното, така каза.
	— За бога, Кал — казах, след като преглътнах хапка хляб, — чувствам се все едно ме използват като проститутка! Аз съм тук като консултант по дивите животни, не като компаньонка! Съжалявам, но отговорът е не. Сега ще се кача в хижата и ще кажа на Берил, че имам да върша много работа по… ъ-ъ-ъ, проучването на европейските лосове. Или нещо подобно — добавих, докато отварях хладилника, за да видя какво има за вечеря, което не беше много, така че пак го затворих ядосана.
	— Хайде, Тиг, не ти е присъщо така да се палиш. Той скоро ще си отиде, а и нека признаем, че все пак не си точно засипана с работа тук, нали?
	— И по чия вина е това? Тук съм почти от месец, а още не съм сядала да говоря с Чарли за бъдещето. Свикнала съм да съм заета, Кал, и абсолютно отказвам да го играя домакиня на някакъв изперкал богаташ, който си мисли, че мога да зарежа всичко, за да съм му на разположение.
	— Тиг, какво ти става тази вечер? Нещо не е наред. Ето. — Кал посочи две бутилки червено вино, които се бяха появили на плота. — Берил ни ги прати в знак на благодарност за помощта на Нова година. Сега ще отворя едната. Струва ми се, че тази вечер имаш нужда да си пийнеш.
	— Няма с каква вечеря да го съчетаем, Кал. Днес не съм ходила до магазина заради Чили и… о, боже! — въздъхнах, усещайки как сълзите ми напират. — Съжалявам, днес просто не съм на себе си.
	— Това го виждам — каза спокойно Кал и извади тапата на бутилката с лекота, все едно вадеше запушалка на вана, и бръкна в един шкаф, за да извади две чаши за вино. — Ето, вземи — подаде ми пълна до ръба чаша. — Вземи това и иди да се понакиснеш във ваната, докато аз направя нещо за вечеря.
	— Но нали ти казах, че няма нищо и…
	— Тръгвай! — побутна ме той до вратата на банята. — Влизай вътре!
	Когато излязох половин час по-късно, вече малко по-спокойна, от кухнята се разнасяше великолепен аромат.
	— Репи и патати, тоест картофи, както би казала ти, плюс тайната рецепта за сос на баба ми — каза Кал и тупна две чинии на масата. — Добавих към моята и пиле, но се кълна, че в твоята няма никакво месо, нито млечни продукти.
	— Благодаря, Кал! — отвърнах аз и потопих лъжицата си в купата със зеленчуци, покрити с гъст кафяв сос, от която се издигаше пара. Кал ми доля чашата с вино и седна срещу мен.
	— Всъщност е много вкусно — казах след няколко хапки.
	— Може да се изненадаш, ама преди да пристигнеш ти, някак успявах да се изхранвам. Е, кажи сега, кой те е разстроил? Само Зед ли, или и Чили?
	— И двамата.
	— Е, вече обясни какво мислиш за твоя милиардер, дето си мисли, че може да купи компанията ти, така че да минем на откачения циганин.
	— Ти само ще кажеш, че е луд, Кал, което може и да е вярно, и че аз също съм полудяла, ако вярвам и на една дума, която казва, но…
	— Какво?
	— Той каза, че като малък му е било предречено, че един ден ще ми помогне да се върна у дома. Казва също, че знае коя е баба ми. И днес ми разказа всичко за нея.
	— Ясно. А ти му вярваш?
	— Мисля, че да. Той ми каза неща, които каза и баща ми в писмото си, и… наистина е абсурдно, но… не знам. Вероятно просто съм объркана и емоционално изтощена. Макар винаги да съм вярвала, че има друго, духовно измерение, това, което се случи този следобед, беше прекалено дори за мен. И работата е там, че просто не знам дали да вярвам в това, което ми каза.
	— Разбирам — кимна Кал и ми направи знак да продължа.
	— В крайна сметка, става дума за това, че… срам ме е да си го призная, но съм изпаднала в криза на вярата. Аз съм тази, която винаги казва на всички останали да разчитат на вселената, да вярват в по-висша сила… а ето ме сега, тази вечер, съсипана, защото ме е страх, че всичко, което ми каза Чили, може да е само плод на въображението на един самотен старец. Разбираш ли?
	— Да, разбирам. Е, добре тогава. — Кал остави подноса си встрани. — Ще ти кажа нещо за нищо: може да се майтапя, че Чили е луд като мартенски заек, но не мога да кажа, че има и капка злоба у себе си. Татко ми каза, че в старите дни хората наоколо все ходели при него с животните, за да вземат от билковите му лекове и да им предскаже бъдещето. И никога не съм чул да е мамил някого. Да, сега, като е остарял, вече никой не иска нито него, нито обичаите му, но той е добър човек. А ако вярвам, че някой има дар да вижда и да лекува, това е той. Освен това е очевидно за всички, че се е привързал към теб. Той не би ти причинил вреда, Тиг, наистина.
	— Знам всичко това, Кал, но ако наистина си е изгубил ума на старини? Може би просто иска да вярва, че между нас има някаква връзка, че аз съм момичето, за което му е било казано… че наистина съм свързана с него по някакъв начин…
	— Звучи ми все едно те е страх да му повярваш. Знаеш какъв циник съм, но дори аз не виждам причина да те подведе. Помни, той е циганин, а колко хиляди хора вярват в техните сили да врачуват? А щом и татко ти ти е казал същото нещо, защо се съмняваш?
	— Защото наистина ме е страх — прошепнах искрено. — Може би защото е толкова лично… искам да кажа, биологичното ми семейство, откъде идвам… прекалено много е.
	— Може би някой ден ще ми кажеш какво е казал Чили за семейството ти, Тиги, но определено мисля, че трябва да идеш и сама да видиш каквото и да е това място.
	— Да, но не мога просто да се вдигна и да напусна работа, нали? Доколкото имам работа — завъртях очи към Кал и отпих още една голяма глътка вино.
	— Господарят ще уреди нещата скоро. Трябва само да имаш търпение.
	— Другото странно нещо е, че едно от първите неща, които ми каза Чили, беше, че скоро ще си отида. Искам да кажа, котките вече са общо взето добре. За Чарли би било много по-добре да наеме някой да ти помага да се грижиш за имението.
	— Всъщност Лохи ще почва работа след няколко дена. Обадих се на господаря и той се съгласи.
	— Кал, това е страхотна новина! Лохи като че ли е точно човекът, който ти трябва.
	— Господарят се съгласи само защото Лохи получава субсидия от правителството по една от техните програми за обучение, имай предвид, но все пак съм щастлив. А сега, тъй като е ясно, че не си добре, защо не идеш да си легнеш рано?
	— Имаш предвид да спя, за да се разхубавя за Зед? Може би няма да е зле и да си извадя най-хубавото бельо и да си лакирам ноктите на краката…
	— Аха. — Кал се изправи. — Ясна ми е позицията ти и съм съгласен с нея. Сега ще ида в хижата и ще кажа на Берил, че утре си заета?
	— Но тогава ще ми е мъчно за Берил. Искам да кажа, вината не е нейна, а в момента изглежда толкова стресирана…
	— Не бой се, моме, аз ще се оправя. — Кал вече вървеше към вратата. — Отивай да си лягаш.

	* * *

	За щастие спах, без да сънувам, и се събудих на другата сутрин много по-спокойна. Докато хранех котките, реших, че в някакъв момент ще трябва да се престраша да вляза в хижата, не само за да се свържа с човека с европейските лосове, който още не беше отговорил на имейла ми, а и за да потърся в интернет Сакромонте и Лусия Албайсин. Само тогава щях да разбера дали Чили ми е казал истината.
	— По-добре ли си тази сутрин? — попита Кал, когато се върнах.
	— Да. Съжалявам за снощи, не бях на себе си, но днес съм добре. Благодаря ти, Кал, беше страхотен.
	— Не ставай глупава. Сега слушай, що не дойдеш с мен тази сутрин? Отивам да броя елените в долчинката.
	— За да намалиш бройката им утре?
	— Да, но няма лошо да научиш къде обичат да се крият, нали? А и така ще си в безопасност тази сутрин, в случай че Негово Превъзходителство не приеме „не“ за отговор от Берил.
	— Значи си й казал?
	— Казах й и тя се съгласи. Така че тръгвам след десет минути, ще вземем с нас и обяда на Чили. Между другото, може да се наложи аз да се оправям с нашия гост вместо теб. Снощи ме хвана на излизане от хижата и попита дали мога да му намеря пушка и да организирам стрелба по мишени, докато е тук.
	Замислих се за информацията, която ми беше съобщил Кал, докато си навличах обичайните няколко ката дрехи, за да изляза навън. Излязох на двора и подсвирнах на Бодил, който излезе тромаво от хамбара и щастливо се покачи на задната седалка на Берил. После, въоръжени с бинокли, тръгнахме бавно към долчинката. Кал спираше от време навреме и посочваше малките горички, зад които се криеха елените и кошутите в отделни групи от двете страни на долината.
	— Скоро ще се качат по-високо, за да пасат, затова ранното утро е най-доброто време да ги броиш — обясни Кал и посочи малка горичка точно зад замръзналия поток, който се виеше през долината. — Колко са там, Тиг?
	Фокусирах бинокъла си върху горичката, където седем елена се бяха струпали близо един до друг. После погледнах още веднъж. И още веднъж…
	— Кал, бързо!
	— Какво?
	— О, боже! Мисля, че има бял елен, ей там, отляво…
	Кал обърна собствения си бинокъл към моя прозорец.
	— Виждаш ли го? Точно зад онези двата е, стои отделен от другите, точно отзад…
	— Не виждам, Тиг. — След малко той пусна бинокъла си и поклати глава. — Така става, като гледаш сняг много дълго. Почва да се мести и да приема странни форми пред очите ти.
	— Не! Сигурна съм, че го видях!
	Без да чакам отговора на Кал, отворих вратата с усилие и скочих навън. Щом напуснах тесния път, затънах в сняг до коленете; дървеният мост беше като подмолна ледена пързалка. Когато си проправих път по него и от горичката вече ме разделяха само около четирийсет метра, отново вдигнах бинокъла, но елените явно бяха чули хрущенето на стъпките ми по снега и се бяха скрили между дърветата.
	— По дяволите! — изпсувах под нос. — Видях те, знам, че те видях!
	Върнах се в колата, където Кал седеше със скръстени ръце. Намръщи ми се по начин, подсказващ, че според него се държа глупаво.
	— Видя ли някаква следа от него?
	— Не, цялото стадо беше изчезнало.
	— Наистина ли? — каза той с капещ от гласа му сарказъм, докато се отдалечавахме. — Така става, като прекарваш толкова време с нашия цигански приятел. След малко ще почнеш да виждаш и еднорози, глупаче.
	Пред колибата на Чили десет минути по-късно Кал ме спря с ръка, когато тръгнах да слизам от колата.
	— Предвид обстоятелствата по-добре аз да му занеса днешния обяд. Ти почакай тук.
	Докато Кал го нямаше затворих очи и видях белия елен в ума си.
	— Видях го — прошепнах на себе си. — Наистина го видях. — Бодил облегна глава на рамото ми, сякаш в знак на съчувствие, а аз го погалих разсеяно.
	Кал се върна няколко минути по-късно и ме увери, че Чили изглеждал добре и попитал за мен. Докато карахме към вкъщи чухме оглушителен шум над главите си и погледнахме нагоре, където един хеликоптер летеше ниско над долината.
	— Леле, никога не съм виждала хеликоптер да лети тук — отбелязах аз.
	— Сигурно са спасители, които водят някой към болницата в Инвърнес. Снощи морето е било бурно, така казаха по морската прогноза.
	Но когато се върнахме в къщата, видяхме хеликоптера, кацнал в центъра на поляната пред хижата.
	— Трябва да е за Негово Превъзходителство — каза Кал, докато слизахме от колата. — Може би му трябва, за да го заведе в града да си купи бутилка от най-доброто бренди и още няколко пури.
	Пет минути по-късно, докато с Кал пиехме кафе, за да се постоплим, на вратата се почука.
	— Това хич не е на хубаво, така ми се струва — промърмори Кал и отиде да отвори.
	— Тиги тук ли е? — попита познат глас.
	— Да — отвърна рязко Кал. — Ще я доведа. Тиг? Имаш посетител. — Кал се обърна към мен и сви рамене. — Ще бъда в бараките.
	— Здравей, Тиги — каза Зед и пристъпи вътре, а Кал излезе навън, въпреки неистовите ми усилия да му покажа с очи, че искам да остане. — Виждам, че си се върнала тъкмо навреме.
	— За какво?
	— За панорамна обиколка над земите на имението. После обяд в едно местенце, което знам в Евимор. Това е ски курорт само на половин час с хеликоптер оттук.
	— Аз… благодаря, но имам работа.
	— Но трябва да имаш обедна почивка, нали? Ще се върнеш преди три, обещавам.
	Очевидно не беше чул нищо от обяснението на Берил, че съм заета.
	— Сега трябва да облечеш тези неща — каза той и ми подаде черна чанта на „Шанел“.
	— Какво е това? — успях да отроня.
	— Просто няколко неща, които избрах за теб и поръчах да ми донесат с хеликоптера. Сетих се, че може да нямаш пълен гардероб със себе си. Сега, моля те, иди да се преоблечеш и може да тръгваме.
	Бях толкова шокирана, че не знаех какво да кажа, затова реших, че ще е най-добре да се скрия в спалнята и да използвам няколкото минути, за да се съвзема. Затворих вратата и се свлякох на леглото с чантата между краката си.
	Любопитството ме надви — отворих я и извадих няколко пакета, красиво опаковани в бяла хартия с по една малка бяла камелия, залепена за всеки. В първия, който отворих, имаше кремав пуловер, подобен по стил на моя продупчен арански пуловер, но направен от най-мекия кашмир. В следващия имаше чифт красиво ушити по мярка черни вълнени панталони, третият и най-голям голям пакет съдържаше прекрасно кремаво яке за ски, а в последния имаше черна кашмирена шапчица с шал и ръкавици в същия цвят.
	Не можах да се спра да не погаля пуловера и да не почувствам желание за нещо толкова красиво. Нещо, което можеше да бъде мое, ако…
	_Тиги, дръж се прилично!_
	Мразейки се за съжалението, което изпитвах, докато връщах дрехите в пакетите, поех дълбоко дъх и слязох да се изправя срещу Зед — тоест срещу личната ми версия на Ричард Гиър в „Хубава жена“.
	— Благодаря, че ми донесе тези неща, но не мога да ги приема.
	— Защо не?
	Дойдоха ми на ум милион отговора, всеки от които би бил повече от груб. Успях да се спра, понеже знаех, че Чарли има нужда от клиентелата на Зед. Затова само смотолевих неубедително:
	— Просто не мога.
	— Чудесно! — За моя изненада той плесна с ръце зарадван. — Току-що премина първия тест! Сега мога да заявя без съмнение, че си различна от всяка друга жена, която съм срещал.
	— Наистина ли? — попитах с надигащ се гняв. — Е, щастлива съм, че съм те зарадвала, преминавайки тест, на който не знаех, че се явявам. А сега, ако нямаш нищо против, може ли да се върна към работата си тук? — Обърнах се да си тръгна, но той пристъпи напред и ме хвана леко за ръката.
	— Тиги, виждам, че съм те ядосал. Много съжалявам; вече виждам, че не биваше да постъпвам така. Но, ами, не можеш да си представиш какво е да си на мое място.
	— Не, не мога — съгласих се охотно.
	— Искам да кажа, жените, които срещам… Може да звучи като глупаво оплакване на разглезен богаташ, но никога не мога да бъда сигурен дали ме харесват заради мен или заради това, което мога да им предложа.
	_А аз не съм сигурна дали изобщо те харесвам…_
	— Да, точно така звучи — отвърнах аз.
	— Просто исках да се уверя, че не можеш да бъдеш купена.
	— Ясно. Е, сега, като знаеш, че не мога, трябва да излизам.
	— Да, разбира се. Ще отпратя хеликоптера, беше глупава идея, но исках да отлетим от Кинеърд заедно, за да се опознаем по-добре. Направих го с добри намерения. Прости ми.
	— Разбира се. Все пак благодаря за предложението.
	Той тръгна към вратата, но се обърна.
	— Случайно да искаш… искам да кажа, хеликоптерът така и така е тук, дали да не направим един тур над имението? Нищо повече, обещавам, и ще се върнем най-късно в два.
	_Всъщност бих искала_ — помислих си, — _би било страхотно да го видя от въздуха. Но…_
	— Ъ-ъ, не, благодаря, Зед, боя се, че мразя хеликоптерите. Трябваше да летя на такъв, когато пътувахме от Ла Моле към кораба на баща ми в Сен Тропе и ми ставаше ужасно лошо. А сега, ако ме извиниш, наистина имам работа за вършене.
	С тези думи отидох до вратата на къщата и му я отворих. Зед най-накрая схвана намека и излезе с наведена глава като непослушен ученик.


>>	16.

	Когато отворих входната врата на другата сутрин, намерих на прага огромен букет цветя и плик, адресиран до мен. Вдигнах ги и се върнах вътре, за да отворя писмото.
	Разгънах листа и погледнах изписаните с красив почерк думи:
C>
	__Хижа Кинеърд__
	__5 януари 2008__

	Скъпа моя Тиги,
	С този малък подарък искам отново да поднеса извиненията си за грубото си и безразсъдно поведение вчера.
	Може ли да започнем отново, моля?
@	Зед
C$
	— Ха! — казах на Бодил, докато вървях към хижата.
	— Добро утро, Тиги — поздрави ме Берил, когато влязох в кухнята и я намерих да пържи бекон. — Добре ли си?
	— Да, благодаря ти. Дойдох да взема храната на Чили. О, а офисът ти случайно да е свободен? Трябва да си проверя имейлите.
	— Да, макар че настоящият ни гост обикновено го заема от девет часа нататък, така че на твое място бих побързала.
	— Благодаря — отвърнах и тръгнах по коридора към офиса, затваряйки вратата зад себе си.
	— Е, добре — промърморих и отворих Гугъл, където написах „Лусия Албайсин“. Колелото се завъртя непоносимо бавно, докато машината се опитваше да ме свърже с онова, което може би беше миналото ми…
	Накрая успя да започне да сваля информацията, която се разгъна като модерен свитък на екрана. Кликнах първия линк и видях, че е от Уикипедия, което трябваше да означава, че Лусия е била известна и следователно разказаното от Чили за нея не е било пълна измислица. От друга страна, можеше да се окаже дресьорка на коне от Южна Америка, но…
	Точно когато сайтът започна да се зарежда и видях част от черно-бяла снимка, показваща името й и половин чело, чух вратата да се отваря зад мен. Натиснах „принтирай“ и минимизирах прозореца.
	— Добро утро, Тиги, станала си рано.
	Преди да успея да се обърна, усетих две ръце да докосват нежно раменете ми. Потреперих силно.
	— От студ ли трепериш? — попита ме той.
	— Да. Явно съм хванала някаква настинка — излъгах и веднага станах.
	— Дълго ли ще работиш? Трябва да пратя спешен имейл.
	— Не, трябва само да принтирам нещо и съм готова.
	— Тогава ще отида да закуся, докато чакам.
	Събрах страниците от принтера под бюрото и се зарадвах да видя леко неясна снимка на жената, за която ми бе разказал Чили, както и заглавието над нея:
C>
#	Лусия Албайсин — Танцьорка на фламенко
C$
	Тръпнейки от вълнение, едва успях да се сдържа да не се спусна да я чета веднага. Вместо това излязох от офиса и се измъкнах през задната врата.
	Видях Кал точно когато тръгваше и скочих до него в Берил.
	— Какво правиш тук?
	— Избягвам Зед и си търся транспорт до Чили — обясних и посочих кутията с обяда. — Освен това се чудех, ако случайно минем край горичката, където помислих, че видях…
	— Знаеш много добре откъде минавам, за да видя Чили — въздъхна Кал. — Тръгнала си по задънена улица с тази твоя фантазия. Ако има бял елен в Кинеърд, кълна се, ще тръгна да тичам гол по снега и ще си покрия ония работи с хагис!
	— Очаквам го с нетърпение — казах аз. — Защото ти казвам отсега, Кал, знам какво видях.
	— О, да, и еленът е танцувал с феите в долината, като си го видяла, не се съмнявам — разсмя се гръмко Кал. Задната врата на Берил се отвори и аз се обърнах и видях как се качва Лохи.
	— Добро утро — поздрави ни той и затръшна вратата.
	— Здрасти, Лохи, радвам се да те видя отново.
	— Здрасти, Тиги! — Той ми се усмихна топло и потеглихме към долината.
	Кал благоволи да спре до горичката, без да му напомням, а аз скочих навън, разбирайки, че той имаше много работа за вършене и не беше особено впечатлен от това, което смяташе за моя фантазия.
	Минах по моста и насочих бинокъла си към горичката, но елените вече се бяха преместили на по-високите склонове и беше твърде късно.
	— Видя ли нещо? — попита Кал, когато тръгнахме.
	— Не, но може ли утре да дойдем по-рано? — помолих го. — Преди да се качат нагоре по склона към пасищата.
	— Може, дори само за да се убедиш, че ти се е привидяло — съгласи се той. — А сега дай да те заведем при Чили, че с Лохи тука имаме да броим елени и да поправяме огради.
	— Може би е по-добре пак ти да внесеш храната на Чили, Кал. Теб по-трудно ще те убеди да останеш — казах аз, когато спряхме до колибата му. — Кажи му, че ще се видим утре! — извиках през прозореца. — Предай му поздрави от мен!

	* * *

	Този следобед претърсих шкафовете за съставки за къри, каквото бях обещала да направя на Кал много отдавна. Той проявяваше огромно търпение към мен в последно време и реших, че трябва да му се отблагодаря. Нямаше почти нищо от това, което ми трябваше, затова се качих на второто Ленди и тръгнах бързо към Тейн, за да събера провизии.
	— Здрасти, Кал — поздравих го, когато се върнах у дома вечерта. — Как мина денят ти?
	— Много добре, благодаря — каза той. — Лохи е истинско съкровище — много по-силен, отколкото изглежда, а и си знае работата.
	— Чудесно — казах аз, а той се отправи към банята без повече приказки. За моя изненада чух, че пуска чешмата във ваната. Обикновено Кал, като истински джентълмен, ме оставяше първа да използвам ваната.
	_Може да е паднал в еленска тор_ — помислих си и се върнах в кухнята да проверя кърито.
	Когато Кал не излезе след петнайсет минути, почуках на вратата на банята и подуших приятен аромат на афтършейв, който се разнасяше отвътре.
	— Кърито ще е готово след десет минути — подвикнах през вратата. — Казах ти, че ще ти го сготвя, и го направих.
	Вратата се отвори и Кал излезе по халат, прясно избръснат.
	— Тиг, не ти ли казах, че това е вечерта, в която се виждам с Кейтлин? Тази нощ ще бъда в Дорнох.
	— О, разбира се! Съвсем забравих. Няма значение, къритата са още по-добри след двайсет и четири часа, ще ти запазя малко за утре.
	— Благодаря, съжалявам, че се получи така, Тиг.
	— Недей — отвърнах аз и го последвах, когато тръгна към спалнята си да се облече. — И наистина трябва скоро да доведеш Кейтлин на вечеря. Много бих се радвала да я видя отново.
	— Ще я доведа. — Той затръшна вратата в лицето ми и излезе десет минути по-късно, облечен в карирана риза и чисти дънки. Изобщо не приличаше на нормалния Кал.
	— Ще се върнеш ли тази нощ? — попитах го, чувствайки се все едно му кудкудякам като майка кокошка.
	— Ако небето остане чисто, да. Чао, Тиг! — каза той и си навлече якето. — Пази се, докато ме няма.


	— Ха! — казах на Алиса, докато я хранех. — Едва ли ще ми излезе такъв късмет, но все пак ще пусна Бодил вътре — добавих, понеже бях в настроение да се бунтувам. Отворих входната врата и го повиках, усещайки леден повей — навън вече беше под нулата.
	— Ела, скъпи! — повиках окуражително кучето.
	— Това е добро посрещане — чу се човешки глас и Бодил скочи напред, последван миг по-късно от човешка фигура.
	— Здравей, Зед — казах и сърцето ми се сви. — Имаш ли нужда от нещо?
	— Да — някой, с когото да споделя една много добра бутилка _Château-Neuf-du-Pape_ в тази ледена зимна нощ. Нещо тук ухае хубаво — отбеляза той, след като подуши въздуха. — Очакваш ли гости? Видях Кал да излиза.
	— Не, просто ми се прияде къри — отвърнах, понеже не можех да измисля причина да не поканя Зед вътре, без да проявя ужасна грубост. — Може да влезеш да пийнем по чашка.
	Той пристъпи през прага, но Бодил застана пред мен настръхнал и от гърлото му се разнесе заплашително ръмжене.
	— _Scheiße_, контролирай това животно! — промърмори Зед и отстъпи.
	— Шшш, Бодил, всичко е наред — започнах да успокоявам кучето и сложих ръка на гърба му. — Не знам какво му става, обикновено е толкова спокоен и мил…
	— Очевидно не е дисциплиниран — заяви остро Зед.
	— Бодил — прошепнах в ухото му, когато ръмженето продължи — ако не спреш, ще трябва да те оставя навън.
	Чувствах, че предавам своя кучешки пазител, но ме беше страх Зед да не се оплаче на Чарли или Кал от поведението на Бодил, затова изведох кучето в двора, а Зед влезе в къщата. Докато затварях вратата зад нас, си помислих колко лоша размяна беше това. Опитах се да не чувам настойчивото скимтене отвън.
	Зед ме последва в кухнята и му подадох старата отварачка, която беше изкривена, и трябваха сериозни умения, за да я използваш. Той се пребори с нея и наля рубинената течност в две чаши.
	След обичайното душене и въртене той отпи и наведе глава назад, за да усети добре вкуса на виното в устата си, преди да го преглътне.
	— Добро е — обяви той. — Вероятно ще върви добре с къри.
	— Това намек ли е? Ако е така, ще ти сипя, но те предупреждавам, че е веганско. Освен това съм сигурна, че Берил ти е приготвила нещо вкусно в хижата.
	— Берил почива тази вечер, така че доведоха малоумното слугинче да ми стопли малко супа — отвърна с презрение Зед. — Дори твоето къри е по-добре от това.
	— Ъ-ъ, благодаря. Е, няма лошо да опиташ малко. А аз умирам от глад.
	— Мога ли да помогна с нещо? — попита той.
	— Огънят може би има нужда от подклаждане — отвърнах аз, но когато той излезе от кухнята, ми хрумна, че едва ли знае как се подклажда огън. Вероятно имаше подчинен, който да го прави вместо него.
	— В кой университет си учил? — попитах го, когато седнахме да вечеряме, за да има някаква тема на разговор.
	— В Сорбоната в Париж. Сетих се преди две вечери откъде ми е познато името ти — учих там със сестра ти Мая.
	— Наистина ли?
	— Да. Всъщност известно време излизахме заедно. Нищо сериозно, но помня, че тя ми каза за петте си осиновени сестри със странни имена. Завърших университета, а на нея й оставаше още една година, така че изгубихме връзка.
	— Мая никога не ми е споменавала името ти, но пък тя не би го направила. Тя много държи на личното си пространство.
	— Така помня и аз. Но беше мило момиче. И изключително красива, разбира се.
	— Да, от нас шестте тя е известна с това.
	— А ти с какво си известна?
	— О, аз съм откачалката — ухилих се. — Наричат ме „духовната“ сестра.
	— Искаш да кажеш, че си вещица?
	— Ако съм, значи съм бяла като снега отвън. Това всъщност е част от проблема ми. Никога не искам да нараня чувствата на хората — казах многозначително.
	— А сега ми кажи, правилно ли си мисля, че Електра също е една от сестрите Д’Аплиез?
	— Да, тя е най-малката ми сестричка. И нея ли познаваш?
	— Определено сме се засичали по разни благотворителни събития и други подобни в Ню Йорк, да.
	— Тя обича такива неща. А ти?
	— Някога — да. Беше забавно, така че защо не?
	— Точно това мразя най-много — намръщих се. — Големи зали, пълни с празни хора, които се подмазват един на друг, за да ги снимат и да влязат в списанията.
	— Чакай, Тиги — вдигна ръка Зед. — Не можеш да съдиш всички по този начин.
	— Честно казано мога. Електра е станала напълно празна и безсъдържателна напоследък и го отдавам на културата на знаменитостите на мястото, където живее.
	— Може би не е мястото, а хората — предположи Зед.
	— Всъщност в живота ми сега е важно само мястото, не _хората_ — усмихнах се.
	— Е, както ти казваш, че мразиш партитата на знаменитостите, така и аз не бих могъл да се справя с изолацията тук, горе. Честно си признавам, че трудно си задържам вниманието и имам търпението по-скоро на дявол, отколкото на светец. Оставането в Кинеърд е начин да се изправя срещу страховете си: ограничен интернет, километри разстояние до най-близкото градче и никакви социални събития или хора, освен теб, разбира се, Тиги. А ти поне си чудесна компания.
	— Благодаря ти, макар да караш Кинеърд да звучи като някакво изпитание. Искам да кажа, не е като да спиш на открито, нали? Хижата е толкова красива, а и там има интернет, макар и не особено добър.
	— Права си — съгласи се Зед. — Аз съм разглезено хлапе. А сега ще ми кажеш ли как е баща ти? Мая говореше с много обич за него.
	— За жалост той почина миналия юни. Всички го обожавахме и загубата му беше голям удар. — Поне този път се спрях да не заговоря за чувството си, че той не е мъртъв — просто не можех да си представя Зед да има какъвто и да е усет за духовното.
	— Съжалявам за загубата ти, Тиги. И моят баща почина наскоро — каза тихо Зед. — Технически беше рак, но след като не беше боледувал и един ден в живота си, скоро след като му поставиха диагнозата и му казаха, че умира, отиде на яхтата си и се самоуби.
	— О, Зед, това е наистина ужасно. Съжалявам.
	— Може би така беше най-добре, той беше много възрастен — над деветдесет, а и определено живя добре. Беше зад бюрото си в офиса в Ню Йорк до последно.
	— С какво се е занимавал?
	— Беше шеф на „Лайтнинг Комюникейшънс“, бизнеса, който наследих. Работех за него от години и си мислех, че съм добре подготвен, но е съвсем различно, когато ти си последната инстанция.
	— Как се казваше баща ти? — попитах.
	— Крийг, фамилията ни е Езу. Може да си чувала за него. Той все беше по вестниците, снимаха го по официални събития и си изказваше мненията по телевизията. Беше титан, няма спор. А твоят баща с какво се е занимавал?
	— Всъщност, не знам. Когато бяхме малки, все пътуваше, но държеше нас, момичетата, далече от бизнеса си. Казваше, че когато е в Атлантис, фамилният ни дом в Женева, това е нашето време заедно.
	— Татко ме е завел в офиса си за пръв път като бебе, така каза майка ми. И оттогава почти не съм излизал. — Зед ми се усмихна печално. — Особено в последните няколко месеца, има толкова неща за уреждане.
	— Представям си. Майка ти жива ли е още?
	— За жалост — не, макар да беше трийсет години по-млада от баща ми. Той все я наричаше малката си булка. Разведоха се, когато бях тийнейджър, и имаше съдебна битка за попечителството над мен. Татко спечели, както винаги, макар че не знам защо изобщо си направи труда да се бори за мен само за да ме изпрати в интернат. Мама умря в инцидент, докато беше на ски, беше само на четирийсет и нещо. Трагично, наистина. Извини ме, Тиги. Не знам защо ти разказвам всичко това, но благодаря, че ме изслуша. — Той сложи ръка върху моята. — И много ти благодаря за вечерята, беше неочаквано добра.
	— Моля. Обичам да готвя. Като дете прекарвах часове в кухнята с Клаудия, икономката ни. Тя ме научи да правя много вкусни зеленчукови ястия.
	— Икономка? — усмихна се Зед, а аз осъзнах, че пак съм се издала.
	— Моля те, Зед, може ли да оставим тази тема?
	— Разбира се. Е, кажи ми — наведе се напред той, — каква е работата, за която мечтаеш?
	— Винаги съм искала да отида в Африка, да работя с големия дивеч там — отвърнах.
	— По какъв начин точно?
	— Основно опазване на застрашените видове — това специализирах, когато следвах зоология. Макар че наскоро осъзнах, че ме интересува и директната работа с животните.
	— Искаш да кажеш като ветеринар?
	— Може би.
	— Според мен опазването на застрашените видове е доста по-секси.
	— Не ме интересува кое е „секси“, Зед, само да използвам уменията си за добро — казах аз и се изправих, за да почистя масата.
	— Е, ти определено си секси — каза той, също се изправи и ме последва в кухнята. Взе купите от ръцете ми, остави ги на масата и ме обгърна с ръце. — Мога ли да те целуна?
	Преди да успея да отговоря устните му се спуснаха върху моите. Шокът ми размъти мозъка, докато се опитвах да се измъкна от хватката му.
	— Добър вечер! — Кал стоеше на прага и снегът по шапката му го караше да прилича на йети от легендите. Здравата хватка на гърба ми се разхлаби веднага. — Да не би да прекъсвам нещо? — попита невинно Кал.
	— Не! — казах бързо и тръгнах към него. — Зед тъкмо си тръгваше, нали така?
	— Е, недей да си тръгваш заради мен. Съжалявам, че ви притеснявам, но взех резервното Ленди и то взе, че се повреди. Трябваше да ходя две мили обратно дотук. Ще си направя един горещ шоколад да се стопля. Искаш ли да се присъединиш? — попита той Зед.
	— Не, благодаря. — Зед правилно разчете знаците. — Е, добре, тогава ще си тръгвам. Благодаря за кърито, Тиги. Лека нощ.
	Вратата се затръшна зад него.
	— О, Господи! Слава богу, че се върна сега! — възкликнах и се строполих на дивана, шокирана, но и облекчена.
	— Е, радвам се, че провалената ми вечер с моето момиче има и някакви предимства — отбеляза сухо Кал и се премести пред огъня. — Да смятам ли, че действията му не са били добре дошли?
	— Определено не бяха! — изохках аз, уплашена не на шега. — Той просто ме грабна!
	— Пада си по теб, спор няма.
	— Чувствам се преследвана като елен по време на лов.
	— Слушай, сега съм тук да те защитавам, Тиг. Ще ида да се преоблека в сухи дрехи, но сутринта ще поговорим, нали?
	— Добре, благодаря, Кал.
	Тази нощ не можах да затворя очи, защото си представях как Зед се опитва да отвори с взлом прозореца, за да ми се нахвърли и да се възползва от мен…
	— Хайде, Тиги — казах си на другата сутрин, когато станах, олюлявайки се, от леглото. — Той само се опита да те целуне, не да те изнасили. Явно е свикнал да прави първата стъпка…
	_Ами ако Кал не беше влязъл точно в този момент?_
	— Не изглеждаш добре — обобщи положението Кал, когато го посрещнах в кухнята до чайника.
	— Не се и чувствам добре — въздъхнах. — Искам да затворя всички завеси само за да съм сигурна, че не може да ме гледа.
	— В голяма каша си се забъркала. Истинска фатална жена!
	— Не е смешно, Кал, наистина не е. Не знам защо, но той ме плаши.
	— Е, струва ми се, че като види, че не може да те спечели, старият гущер ще се върне във влажното подземие, откъдето е изпълзял.
	След като Кал излезе, се подадох навън и видях, че снегът беше дълбок след снощните силни снеговалежи, затова реших да взема ленд роувъра Берил, за да сляза да посетя котките. Ако тук, горе, беше толкова зле, в долината щях да затъна до колене. По разбираеми причини котките не бяха излезли да си играят, затова се върнах в къщата, запалих огън и занесох принтираните страници за Лусия Албайсин до креслото край камината, отчасти защото исках да прочета каквото мога за нея, преди да посетя Чили, отчасти за да се разсея от мислите за Зед.
	Разбира се, версията на Уикипедия на ранния живот на Лусия и началото на славата й отговаряше напълно на онова, което ми бе казал Чили. А тъй като той не можеше да чете и едва ли беше виждал компютър, нямаше голяма вероятност да е откраднал детайлите оттам. Четох до момента, в който отишла да танцува в „Бар де Манкет“ в Барселона и реших да не продължавам нататък. Беше по-добре Чили сам да ми каже, но сега поне знаех, че мога да проверя историята му и че явно наистина бяхме роднини.
	— Е — казах на отражението си в огледалото, — изглежда действително имаш циганска кръв. — А това, помислих си, докато вървях към хижата да взема обяда на Чили, обясняваше много неща. По пътя към колибата му отново спрях край горичката да потърся белия елен, но беше пусто, затова продължих напред.
	Когато отворих вратата на колибата, Чили не беше на стола си, което беше необичайно. Вместо това той спеше, а в колибата беше леденостудено. Отидох на пръсти до леглото, вече сигурна, че е жив, понеже чувах пъхтенето и мърморенето, което се разнасяше от него.
	— Чили? Добре ли си? — попитах и сведох поглед към него.
	Той отвори наполовина едното си око, втренчи се в мен и махна с ръка да ме отпрати. След това се закашля и от гърдите му се изтръгна дълбоко хриптене. Кашлянето продължи дълго, звучеше все едно се дави.
	— Я по-добре да седнеш изправен, Чили, може да помогне — предложих в паника.
	Той беше прекалено зает да кашля, за да ме спре, така че го хванах за раменете и го надигнах, заедно с възглавницата му. Беше лек и отпуснат като парцалена кукла, а когато докоснах челото му усетих, че има висока температура.
	_Също като Фелипе_… — помислих си.
	— Чили, ти си болен. Кашлицата ти е ужасна, ще се обадя по радиото да пратят лекар.
	— Не! — Той посочи с треперещ пръст шкафа. — Използвай билки, ще ти кажа кои и ти ще ги свариш — изхриптя той.
	— Наистина ли? Мисля, че това е моментът за сериозна медицинска помощ.
	— Прави както ти казвам или си върви! — Очите му, вече зачервени от високата температура, запламтяха гневно. Отново получи пристъп на кашлица и му занесох чаша вода, от която го накарах да отпие.
	Според указанията на Чили взех звездовиден анасон, кимион, мащерка и евкалипт от шкафа, запалих газовия котлон и ги сложих в метално канче с вода. Оставих сместа да ври, изрових чист парцал от шкафа, напоих го с вода и го притиснах до челото му, както правеше Мама, когато бях малка и боледувах на легло.
	— Имах много лоша астма, когато бях малка — казах му. — Все получавах ужасни пристъпи на кашлица.
	— И друга болест иде за теб — промърмори той, а очите му се завъртяха нагоре, както обикновено ставаше в такива моменти.
	Той задряма, а аз седнах до него и се замислих за думите му с надеждата да е имал предвид само настинка. Освен това ми хрумна, че беше много хубаво да чуя за очевидно известната си баба, но коя е била майка ми? А и ако Лусия Албайсин е била такава звезда като по-голяма, трябва доста да е забогатяла, така че явно не финансовата ситуация е довела до това да ме дадат за осиновяване, нали?
	Билките и подправките, които преди изпълваха шкафа с почти антисептична миризма, бяха превърнали водата в мътна кафява течност. Свалих канчето от газовия котлон и сипах отварата в тенекиената чаша на Чили.
	— Чили, готово е. Трябва да се събудиш и да го изпиеш.
	Отне ми известно време да го събудя, но накрая успях да допра чашата до устните му той започна да пие на малки глътки, докато не изпразни чашата.
	— Вече ще съм добре, Хочиуичи. — Той се усмихна, потупа ме по ръката и отново затвори очи. Реших да му дам един час да видя дали отварата ще свали ужасно високата температура и ако не успееше, щях да се обадя на Кал по радиото да повика лекаря.
	Навън отново валеше и снежинките се трупаха по первазите и скриваха светлината от малките прозорчета. За пореден път се запитах как е оцелял Чили толкова години сам на това място. Но той би казал, че не е бил сам — че дърветата, вятърът и птиците му говорят и му правят компания.
	Беше интересно как повечето хора, които познавах, смятаха тишината за невъзможна. Заглушаваха я с музика, телевизия или говорене. Но аз я обичах, понеже ми позволяваше да чувам природата, която, разбира се, рядко беше тиха: тя беше симфония от нежни звуци, птича песен, шумоленето на листата, вятъра и дъжда… Затворих очи и се заслушах, чух слабото потупване на снежинките, падащи по прозореца, като феички, които се опитваха да влязат…
	Явно и аз бях заспала след изтощението от предишната нощ, понеже преди да съм се осъзнала, усетих нечия длан на ръката си.
	— Вече няма треска, Хочиуичи. Дай ми още малко и си тръгвай.
	Беше се смрачило и когато се пресегнах да проверя челото на Чили, което вече беше хладно като моето собствено, видях, че очите му се бяха прояснили и ме гледаха с нещо като привързаност. Той се изкашля и отново чух хриптенето дълбоко в гърдите му.
	— Така ще направя, Чили, но не ми харесва как звучи тази кашлица — отвърнах, станах от леглото и отидох до шкафа. — Като те слушам, май имаш нужда от инхалатор и може би антибиотици.
	— Човешката медицина е отрова! — каза той за пореден път.
	— Човешката медицина е спасила безброй животи, Чили. Виж колко дълго живеем в днешно време.
	— Виж мен! — Чили се удари по гърдите като престарял Тарзан. — И аз съм тъй без нея!
	— Така е, но всички знаем, че ти си специален — казах аз и запалих газовия котлон, за да стопля миризливата отвара.
	Чили замълча, което беше необичайно.
	Накрая проговори:
	— И ти си специална, Хочиуичи. Ще видиш.
	Осмелих се да изляза в снежната виелица навън, питайки се дали изобщо ще успея да намеря пътя до вкъщи или ще се наложи да остана тук за през нощта, за да събера още дърва за огъня и да взема радиопредавателя от колата. Щом отварата стана готова, доближих чашата до устните на Чили, за да може да отпие от нея.
	Той отказа помощта ми и взе чашата в ръка. Леко трепереше, но очевидно беше много по-добре отпреди.
	— Да се прибереш, преди да се стъмни. Лошо време.
	— Ще оставя радиопредавателя си при теб, Чили. Знаеш ли как да го използваш?
	— Не. Отнеси го. Ако времето ми тук е свършило, значи е свършило.
	— Чили, ако ми кажеш такова нещо, няма как да те оставя.
	Той се ухили на изражението ми и поклати глава.
	— Хочиуичи, още не е моето време. Но когато дойде… — Той внезапно хвана ръката ми. — Ти ще знаеш.
	— Не говори такива неща, Чили, моля те. Ако си сигурен, че искаш да си отида, по-добре да тръгна сега, преди да се е стъмнило съвсем. Утре ще се върна да те видя при първа възможност. Каквото и да кажеш, ще оставя радиото при теб. Просто натисни който и да е от двата бутона и Кал или аз ще отговорим от другата страна. Обещаваш ли?
	— Обещавам.
	Навън вече вилнееше същинска снежна буря и сърцето ми туптеше неестествено, докато прокарвах Берил през завесата от сняг. Спрях колата, за да се опитам да видя къде е пътят и къде е реката, заледена и покрита със сняг. Знаех, че ако изляза от пътя, заледената вода няма да е достатъчно здрава, за да поеме тежестта на един ленд роувър.
	— По дяволите!
	Пулсът ми се ускори и реших да се опитам да обърна и да се върна при Чили, докато виелицата не стихне, но осъзнах, че вече не мога да направя дори това, понеже реката можеше да е само на няколко инча вляво от мен и лесно можех да затъна, ако дам на заден.
	— И остави радиото при Чили, глупачка такава! — скарах се на себе си. Зъбите ми вече тракаха от студ и страх.
	Почти се бях примирила с бавната смърт от измръзване, когато видях ярката светлина на фарове в далечината. Пет минути по-късно чисто новият рейндж роувър на Зед спря до моята кола. Заляха ме облекчение и страх, когато шофьорът слезе и тръгна към мен.
	— Слава богу! — казахме Кал и аз заедно, когато той отвори вратата.
	— Защо не се обади по радиото? — попита ме той, докато практически ме носеше към топлината на новата кола, и пусна отоплението на пълни обороти.
	— Оставих го при Чили — обясних, докато Кал правеше рязък обратен завой. Чистачките също работеха с пълна скорост. — Беше болен.
	— За бога, Тиг! Знаеш, че първото правило тук е винаги да носиш радиото с теб! Знаеш ли колко се притесних, когато не отговори?! Можеше да умреш тук навън! Цяло чудо е, че те намерих в тая виелица!
	— Съжалявам — отговорих, а замръзналите ми ръце и крака започнаха да се затоплят отново.
	— Когато не се върна, отидох при Зед и го помолих да взема на заем лъскавата му нова кола. Мисля, че това парче стомана ти спаси живота тази нощ.
	— Утре ще отида да му благодаря. Много благодаря и на теб, Кал — добавих, докато той ми помагаше да сляза и да вляза в къщата. — Много, много съжалявам.
	По-късно, след като Кал натрупа одеяла на леглото ми, направи ми горещ пунш и ми донесе грейка, се замислих каква късметлийка бях, че той беше с мен. Остави духовните водачи — аз като че ли си имах свой защитник тук, на земята.


>>	17.

	Радвах се, че единственият негативен ефект от нощта ми във виелицата беше лека настинка, която накрая се усили и започнах да кашлям.
	— Чили пак се оказа прав — казах на Кал на закуска няколко дни по-късно. — Каза, че ще се разболея. Как е той?
	— О, вече е оздравял напълно. Но се притесняваше за теб.
	— Добре съм, наистина — уверих го, макар още да се чувствах изтощена, може би от всичкото кашляне и кихане. — Ти добре ли си? — попитах го. — В последните няколко дни беше доста тих.
	— Не, Тиг, не съм. Господарят беше обещал да ни посети днес, но току-що пак отмени срещата! Имам списък, дълъг колкото ръката ми, с неща, за които исках да говоря с него, включително за замяна на Берил.
	— Предполагам, че имаш предвид колата, а не икономката? — усмихнах му се.
	— Ха! Хич не е смешно, Тиг. Ако не те бях намерил оная нощ, както Берил няма отопление, щеше да си умреш от хипотермия. Както и тази къща — и тук мръзнем. Кейтлин ми каза, че трябва да поискам нормално централно отопление. Да, казах й, всичкият бюджет е отишъл за луксозната хижа, за Нейно Превъзходителство и гостите. Просто не е честно към персонала.
	— Кал Макензи, говорител на профсъюза на Кинеърд! — отбелязах сухо.
	— Преди да се върна при дупките си, ще му се обадя и ще уговоря телефонна среща. Чарли няма пак да се измъкне от отговорностите си.
	— Може между другото да го попиташ какво иска да правя. Нямам истинска работа тук, освен да хвърлям месо на котките, а с това може да се занимава и Лохи.
	— Да, но няма да казвам нищо, което може да ти струва работата, Тиг — каза той на излизане.
	Час по-късно запалих огън и се настаних на дивана с Бодил; аз четях книга, а той хъркаше шумно. Забелязах, че дишането му е по-шумно от обикновено и че се покашля леко два-три пъти, докато спеше.
	— Надявам се да не си хванал моята настинка — казах аз и погалих ушите му, за да го успокоя.
	На вратата се почука и Бодил веднага скочи от дивана и започна да ръмжи.
	— Ела! — заповядах и той дойде неохотно до мен. — Седни! — наредих му и отидох да отворя вратата. Зед стоеше отпред.
	— Здравей — поздравих го, знаейки, че трябваше поне да му благодаря. — Влез.
	— Безопасно ли е? — попита той, защото Бодил продължаваше да ръмжи.
	— Ще взема повода му и ще го държа — казах аз, понеже след случилото се миналия път не исках да гоня кучето навън. Взех повода от закачалката до вратата, където го бях окачила, и го закачих за каишката на Бодил. — Хайде, Бодил! — Завлякох го по пода до дивана.
	— Първо — започнах, когато седнахме, — много ти благодаря, че позволи на Кал да използва рейндж роувъра, за да ме спаси. Както и за цветята — посочих новия букет на перваза, който се бе появил на прага ми преди два дни. — Наистина ми повдигнаха настроението.
	— Така ли? Тогава се радвам. И така — продължи той и седна на стола до камината, гледайки предпазливо Бодил, — чувам, че господарят на имението в крайна сметка няма да се качва в Кинеърд днес. Колко жалко, очаквах с нетърпение да се срещна с него.
	— Аз също. Имах да обсъждам много неща с него, както и Кал.
	— Предполагам, че е трудно да имаш постоянно отсъстващ шеф.
	— Да, понякога е трудно, но Чарли има и друга работа — той е сърдечен хирург в Инвърнес. Така че и за него е трудно.
	— Едно нещо, на което ме научи баща ми, беше никога да не поемам повече работа, отколкото мога да свърша, да се концентрирам върху едно нещо, преди да мина на следващото, и да му давам цялата си енергия — отбеляза Зед.
	— Чарли няма кой знае какъв избор в момента. Не може просто да изостави пациентите си, нали?
	— Ами подчинените му тук? От момента, в който пристигнах в това имение, беше очевидно, че няма достатъчно персонал, а без капитан на кораба няма и ясна посока. Погледни мен — макар физически да съм тук, в Кинеърд, прекарвам поне шест часа на ден, понякога повече, да комуникирам с подчинените си по телефона или по интернет.
	— Чарли трудно може да прави това, докато оперира нечие сърце — отвърнах аз и чух отбранителния си тон.
	— Съгласен съм. Значи трябва да реши какво иска да прави, и то скоро. Преди няколко дни погледнах финансовите отчети на имението и видях, че работи на голяма загуба. Всъщност е в банкрут.
	— Как си намерил финансовите отчети?! — попитах го ужасена.
	— Всичко е достъпно онлайн, ако знаеш къде да търсиш. Имението е регистрирано като дружество с ограничена отговорност.
	— О! — отвърнах, макар това да не обясняваше защо изобщо е гледал отчетите.
	— Е, за какъв срок е договорът ти тук?
	— Три месеца, но Чарли каза, че почти със сигурност ще го продължи.
	— Ясно. Макар че, като гледам тези отчети и заема, който е взел, за да ремонтира имението, се чудя как ще си плати сметките за електричество, да не говорим за заплатите на персонала следващия месец. Тиги — Зед се наведе към мен, — ще мина направо на темата. Имам свободна позиция в компанията си, която исках да обсъдя с теб.
	— О, ами, боя се, че не разбирам нищо от комуникации, технологии и такива неща.
	— Знам това и не очаквам да се занимаваш с подобни неща. Това е моя работа. Този нов отдел, новосъздаден от мен, е част от глобалния благотворителен фонд на „Лайтнинг Комюникейшънс“.
	— И в какво се състои работата му?
	— Целта е да дам нещо на света в замяна на това, което съм получил. Ще бъда искрен и ще ти кажа, че баща ми нямаше много добра репутация. Повечето хора в бизнес обществото гледаха на него като на мошеник, а и аз не се съмнявам, че за да постигнеш успех като неговия от нищото, са необходими някои хитрини. Но сега, когато аз съм начело, мога да те уверя, че на всичко това е сложен край. Аз не съм баща си, Тиги, и искам да си изградя много по-позитивен медиен профил. Ти и разговорите ми с теб ме вдъхновихте — какъв по-добър начин от това да създам благотворителен фонд? Накратко, искам да управляваш отдела по опазване на дивите животни.
	— Аз… Господи! Но…
	— Моля те, изслушай ме, преди да отговориш. Счетоводителят ми ме увери, че има много налични средства — дарените за благотворителност суми се приспадат от данъците, така че имаме сериозен бюджет. Милиони, всъщност, с които ще можеш да разполагаш, както пожелаеш. Ти ще избираш проектите, и, разбира се, ще бъдеш говорителят на фонда, понеже само ти ще знаеш за какво става дума. А и си много фотогенична — усмихна ми се той, оформи рамка с пръсти и ме погледна през нея. — Вече си представям снимката на първия слайд на презентацията, която ще покажем на откриването. Как гледаш жираф някъде в средата на африканската савана. — Зед се плесна по бедрото. — Е, какво мислиш, Тиги? Харесва ли ти идеята?
	Дали идеята ми харесваше?! Да имам милиони, които да харча, както пожелая по целия свят, да осигурявам бъдещето на редки видове, да защитавам застрашените животни и да имам истинска платформа, от която да говоря за страданията им… Слонове, избивани заради бивните им, норки, отглеждани във ферми за кожите им, тигри, застрелвани, за да се превърнат в трофейни килими…
	— Тиги? Слушаш ли ме?
	Върнах се в реалността и погледнах Зед през масата.
	— Звучи страхотно! Имам предвид, наистина страхотно!
	— Добре, радвам се, че мислиш така.
	— Но защо аз? Аз съм просто… е, просто гледам едни котки в момента.
	— Тайгета Д’Аплиез — усмихна се той, — проверих и теб онлайн. По случайност знам, че си получила голяма награда за постигането на най-добрата оценка в Европа за дисертацията си по зоология. Имаше твоя снимка в „Tribune de Genève“ с наградата. Получила си предложения за множество високи позиции и накрая си приела тази в зоопарка „Сервион“, преди да напуснеш шест месеца по-късно и да дойдеш тук, в Шотландия.
	Отново почувствах, че личното ми пространство е нарушено, но и разбирах защо Зед ме е проверил.
	— Да, но това не означава, че имам опита, необходим за подобно начинание.
	— Един от проблемите ти е, че в момента не осъзнаваш и не използваш потенциала си. Ти си на двадесет и шест години, завършила си университета само преди осемнайсет месеца. Аз прекарах последните няколко месеца в отстраняване на ненужния баласт, който баща ми е държал на работа прекалено дълго. Всички нови хора, които работят за мен, са млади като теб и необременени от миналото. Светът се променя, Тиги, и аз имам нужда от хора около себе си, които имат енергията, волята и амбицията да успеят, също като шефа си.
	Погледнах го и се зачудих дали някога се е замислял да изнася мотивационни речи. Определено беше на косъм да ме убеди.
	— Помня, че спомена за влечението си към Африка — продължи той. — Това определено отговаря на целите ми. Едрият дивеч е много подходящ, получава голямо внимание от медиите. Да, ще трябва да пътуваш оттук до Манхатън, където е централата на компанията ми, но ще включа в пакета ти пътуване в първа класа, както и шестцифрена годишна заплата, квартира, о, и служебна кола — с работеща отоплителна система — добави той със смях.
	— О, боже, Зед, това е поразително. Още не мога да го възприема. Но все пак, защо аз?
	— Моля те, не забравяй, че представянето ти в университета и в зоопарка „Сервион“ така или иначе би те поставило начело на списъка с подходящи млади кандидати. Това не е услуга, Тиги, колкото и да те харесвам. Сериозно предложение е, макар че ще очаквам много в замяна.
	— Не се съмнявам — опитах се да скрия иронията в гласа си. — И действително е невероятна възможност, но…
	— Имаш нужда от време, за да помислиш.
	— Да, точно така.
	— Няма проблем, ще го получиш — увери ме той и се изправи. — Мисля, че заедно ще работим много добре. — Зед тръгна към мен, но се спря на място, когато Бодил изръмжа. — Ще те оставя да помислиш и когато си готова, можем да обсъдим детайлите.
	— Добре, ще помисля — обещах. — И много ти благодаря за възможността.
	— Лека нощ, Тиги.
	— Лека нощ, Зед.
	По-късно, докато лежах в леглото в леденостудената си стая, въпреки огромния недостатък, че Зед щеше да ми бъде шеф, не можех да се спра да не фантазирам за африканските равнини, за всички тези пари и за безбройните животни, които можех да спася с тях…

	* * *

	На другата сутрин се събудих много рано и влязох с леки стъпки в кухнята, където Кал ядеше препечена филийка и се готвеше да излезе.
	— Добро утро, тъкмо излизам да нахраня котките ти. В състояние ли си да дойдеш и да им кажеш здрасти?
	— Да, кашлицата ми е доста по-добре, след като си стоях вкъщи последните няколко дни, а не бих отказала малко свеж въздух. Как са котките?
	— Необщителни както винаги. Ще вземем Берил, защото искам да ида да видя къде се крият елените в снега. Утре ще има голям лов; ще участва и твоят обожател. Надявам се да донесе малко пари, които да идат за нова Берил. Най-после успях да уговоря телефонен разговор с господаря за по-късно днес.
	Бодил, който още кашляше, се качи на задната седалка и потеглихме.
	За моя радост котките излязоха да ме поздравят, сякаш им беше липсвало присъствието ми.
	— Знаеш ли, мисля си, че няма голям шанс да започнат да се размножават тази година. Или когато и да било — промърморих, докато хвърлях месото в загражденията.
	— Обикновено не мислиш толкова негативно, Тиг.
	— Трябва да бъда реалист, Кал. И сериозно се чудя дали има работа за мен тук — отвърнах, докато се връщахме при Берил.
	— Е, имам да ти казвам нещо, което ще те поразведри.
	— И какво е то?
	— Точно по твой вкус е, Тиг. Ще се засмееш като го чуеш, особено от мен.
	— Кажи ми тогава — насърчих го. Той сам спря Берил пред брезовата горичка и насочи бинокъла си към нея.
	— Ами онази нощ, когато излязох да те търся, вихрушката беше ужасна, една от най-лошите, които съм виждал. Стигнах горе-долу до мястото, където сме сега, и ме беше страх да продължа да карам, понеже реката е толкова близо. Дори аз, дето познавам пътя като петте си пръста, бях дезориентиран. И тогава… ето това е частта, на която ще се смееш — снежинките по предното стъкло сякаш се събраха и образуваха форма. И… — Кал си пое дълбоко дъх. — Видях бял елен, който стоеше точно там. — Той посочи през прозореца. — Взираше се в мен — видях очите му да блестят под лунната светлина. После се обърна и се затича пред мен, като спираше и обръщаше глава, все едно искаше да го последвам. Така и направих. Няколко минути по-късно видях Берил, покрита със сняг, и теб вътре. Еленът постоя там няколко секунди, а после, като тръгнах да излизам, изчезна в нищото. — Кал продължи да гледа през бинокъла си към горичката. — Все едно ме водеше към теб.
	— Леле! — промълвих, но после го погледнах косо. — Не си правиш шега с мен, нали?
	— Ще ми се! Проблемът е, че сега искам също като теб да видя проклетото животно, иначе ще взема да повярвам и в ония феички, дето живеели в долината.
	Въпреки шегите му усещах, че преживяването го е разтърсило. Част от мен се радваше, че май бях спечелила на своя страна най-упорития си опонент, а друга част бе изпълнена с удивление и възхита, че може би митичното ми животно наистина бе спасило живота ми.
	— Не ти казах тогава, но ако не беше оня елен, или това, което приличаше на елен, никога нямаше да те намеря — призна Кал. — Сега дай да се разходим дотам, а? Да видим дали твоят вещерски спътник няма да се появи да каже здрасти на своето момиче.
	Така и направихме, приклекнали зад редица храсти прещип, за да не забележат елените, че се приближаваме. Понеже беше рано, те още бяха там, скупчени под оскъдния подслон на дърветата, но петнайсет минути по-късно се върнахме в сравнително топлата кола, без да видим нищо повече от обикновени кафяви елени.
	— Какво ще кажеш да наблюдаваме горичката всяка сутрин по изгрев? — предложи Кал.
	— Знаеш, че съм готова да го направя, Кал. Той е някъде там.
	— Най-накрая, Тиг, започвам да ти вярвам.

	* * *

	Същия следобед с изненада чух редкия сигнал, че съм получила съобщение на телефона си. Изтичах в банята, където обикновено го оставях облегнат на прозореца с надеждата да хване сигнал, и видях, че съобщението е от Ася. В общи линии пишеше, че Кики била заснета в Тайланд с някакъв тип, издирван за банкова измама, и снимката тръгнала по вестниците.
	— По дяволите! — промърморих. Чудех се какво изобщо става и се почувствах виновна, че не поддържам по-често връзка със сестрите си. Успях да отговоря на Ася и да пратя съобщение на Кики, за да я попитам дали е добре, преди сигналът да умре отново.
	Имах нужда от нещо, което да ме разсее, затова реших да заведа Бодил в колибата на Чили с Берил.
	Чили отново лежеше на леглото си със затворени очи, вместо на обичайното си място на стола до печката. Притесних се, че треската му може да се е върнала, ако не и нещо по-лошо, и се приближих боязливо до леглото. Очите му се отвориха.
	— Вече по-добре ли си, момиче?
	— Да, добре съм, но Бодил кашля. Чудех се дали нямаш някакви билки, които мога да смеся, за да му помогна?
	Чили загледа Бодил, който беше легнал на пода пред печката.
	— Не, Хочиуичи, ти ще го излекуваш сама. Използвай собствените си ръце — те имат силата. Казах ти го и по-рано.
	— Но аз не знам как, Чили.
	Той протегна кокалестите си ръце и хвана моите, а очите му се завъртяха навътре.
	— Скоро ще си отидеш, но после ще се върнеш у дома.
	— Е, добре, трябва да вървя — казах аз, игнорирайки думите му, защото се чувствах необичайно раздразнена от навика му да говори с гатанки. Исках само лекарство за кашлицата на Бодил.
	— Какво иска да каже с това, че съм щяла да си отида? — промърморих на Бодил, докато вървяхме внимателно по леда.
	Когато се върнах вкъщи, отново бе започнал да вали сняг, затова запалих огъня и сложих Бодил да легне пред него. Коленичих до кучето и се опитах да „използвам ръцете си“, както ми беше казал Чили. Сложих ги на гърлото и гърдите на Бодил, с което не постигнах нищо, освен да го накарам да си мисли, че ще си играем, и да се обърне по гръб с лапи във въздуха. Макар често да бях чувала, че имам дарба да лекувам животни, очевидно не беше толкова лесно да я използвам съзнателно.
	Когато Кал се върна вкъщи, го помолих да остави Бодил вътре.
	— Той не е добре, трябва да си забелязал кашлицата му — обясних. — Не може ли да го оставим да спи на топло няколко вечери?
	— Просто остарява, това е всичко, а сега е точно сезонът, когато хората и животните настиват. И няма да му се отрази добре постоянно да минава от студено на топло и обратно.
	— Отидох да проверя дали Чили няма някой билков лек за него, но се върнах с празни ръце. — Не споменах собствените си жалки опити да излекувам кучето, защото тогава Кал щеше да си помисли, че съвсем съм изперкала. — Имаш ли нещо против да се обадя на Фиона да го погледне?
	Кал отиде да почеше Бодил зад ушите за няколко секунди, след което отстъпи.
	— Добре, няма да навреди, а и му е време за преглед.
	Предложих на Кал зеленчукова супа и седнах срещу него, за да изям своята.
	— Кал, нуждая се от съвет.
	— Давай, макар че ако става дума за любовни връзки, не съм аз човекът, който може да ти помогне.
	— Всъщност става въпрос за бъдещата ми кариера.
	— Тогава целият съм в слух.
	Разказах на Кал за предложението на Зед и той подсвирна, когато чу размера на бюджета.
	— Можеш да си представиш колко е съблазнителна офертата, особено като имаш предвид колко е… несигурно положението в Кинеърд в момента.
	— Вярно, вярно, но какво ще правиш със Зед? Не мога да не си помисля, че така ще влезеш директно в бърлогата на лъва, в буквален смисъл — изсмя се той.
	— Той каза, че ще работя в Африка през повечето време.
	— Но въпросът е колко често ще те навестява шефът ти с частния си самолет, какъвто със сигурност има на разположение? От друга страна, Тиг, трябва да се съглася, че тук уменията ти са похабени.
	— Продължавам да мисля за това, което ми каза Чили първия път, когато се срещнахме. Днес пак го повтори.
	— А какво беше то?
	— Че няма да остана дълго в Кинеърд, че скоро ще си отида.
	— О, не му обръщай прекалено много внимание, Тиг. Той е добър човек, но става все по-слаб с всеки изминал ден.
	— И това ми го казва човек, който наскоро разказа как снежинките се превърнали в бял елен, който го довел до мен!
	— Съгласен съм, но когато взимаш важни решения, не трябва да оставяш думите му да влияят на преценката ти.
	— Знам, но е трудно да не ги взема предвид.
	— Мисля, че е време да спрем да се разсейваме и да стигнем до същината на въпроса. Какво мислиш за Зед, като изключим факта, че е богат като Крез и току-що ти е предложил работата на мечтите ти?
	— Честно? Намирам го за плашещ и противен.
	— А това не е добра новина, ако ще ти бъде шеф, нали? Няма и да има кой да го спре, защото независимо какви са официалните ви отношения, той ще се погрижи да работи директно с теб. И трябва да си сигурна, че можеш да се справиш с това, ако приемеш работата.
	— О, боже, знам — потръпнах. — Защо не може животът да е по-прост?
	— Е, поиска мнението ми и ти го давам без увъртане: тоя Зед е свикнал да получава каквото иска. А точно сега иска теб. Струва ми се, че няма да се спре пред нищо, дори да се наложи да основе благотворителна организация за дивите животни, за да може да ти предложи работа. Казах каквото имах да казвам и съжалявам. — Кал се изправи. — Отивам да си взема гореща вана и да си лягам. Лека нощ, Тиг.

	* * *

	На следващата сутрин Бодил още кашляше, затова се обадих на ветеринарката Фиона и тя пристигна след по-малко от час.
	Прегледа Бодил и ми се усмихна.
	— Не мисля, че е нещо сериозно. Само лека инфекция. Ще му предпиша антибиотици и ще му направя инжекция със стероиди, за да отворят дихателните му пътища, което би трябвало да свърши работа. Ако не стане, обади ми се пак и ще го заведем в кабинета ми да направим някои изследвания. Инстинктът ми подсказва, че ще се оправи.
	— Благодаря, Фиона! Като говорим за инстинкт…
	— Да? — подкани ме тя, докато слагаше инжекцията.
	— Ами, макар да нямам истинско образование в тази област, винаги съм била добра в грижата за болни животни. Мислех си, че бих искала да правя нещо такова в бъдеще. Тоест да използвам натурални методи…
	— Имаш предвид холистична медицина?
	— Ами да, но има ли такова нещо за животни?
	— Да, абсолютно. Познавам много ветеринари, които комбинират медицинските и алтернативните лечения в практиките си. Все възнамерявам да се запиша на някой курс, но честно казано никога не ми стига времето. Ако решиш да се заемеш с това, определено съм отворена към идеята да работиш с мен.
	— О, божичко, наистина ли?
	— Наистина — усмихна се Фиона. — Както и да е — продължи тя, докато си събираше нещата в чантата, — ще трябва да оставим този разговор за друг ден. Сега ме чака болна юница.
	След като тя си тръгна, седнах с Бодил в скута си и се вгледах в огъня.
	— Лъвовете и тигрите или ти, овцете и кравите — казах му, заровила лице в козината му.
	Макар да не можех да понеса мисълта да откажа на Зед, вече знаех, че нямам избор. Но преди да взема окончателното си решение, трябваше да пиша на сестра си. Не исках да разстройвам Мая, като я питам за бившия й приятел, но ако някой знаеше детайлите на връзката, която бе имала в миналото със Зед, това беше Али. По-късно се промъкнах в офиса и й пратих бърз имейл.
C>
	Здравей, скъпа Али,
	Съжалявам, че не поддържам връзка особено често. Тук има само един компютър, който всички споделяме, а мобилното покритие е също толкова лошо! Надявам се ти и малкият ми племенник (добавих „или племенница“, макар нещо да ми подсказваше, че ще бъде момче) да сте добре и да сте здрави. Никога няма да познаеш защо ти пиша — има гост в хижата ни в момента, казва се Зед Езу. Оказва се, че познавал Мая в университета и са излизали заедно. Не искам да споменавам това пред него или нея, защото може да ги разстрои, но си помислих, че ти може да знаеш какво се е случило, понеже сте толкова близки. Той е много особен човек и изглежда гори от желание да ме опознае. Дори ми предложи работа! Въпросът е защо?
	Както и да е, сега трябва да бягам и да преброя едни елени, но моля да ми пратиш имейл с всичко, което знаеш възможно най-скоро.
	Прегръдки за теб, за бебчето ти и за близнака ти (много ще се радвам да се запозная с него!).
@	Тиги ххх
C$
	— Е, добре — казах и се изправих, за да тръгна обратно към къщата с Бодил до мен, — да видим какво има да каже кака ми за Зед, а?


>>	18.

	— Между другото — каза Кал на връщане от брезовата горичка след третия ден безплодно търсене на белия елен, — Берил ми каза снощи, че съпругата на господаря искала да дойде в Кинеърд и да поостане известно време. Явно била недоволна, че гостът ни се е застоял по-дълго от предвиденото.
	— Мисля, че по този въпрос всички сме съгласни с нея — отвърнах категорично.
	— Странно е обаче, защото през целия им брак не е идвала тук за повече от няколко вечери. Хрумна ми, че може да е направила дизайна на хижата с идеята да живее тук.
	— Е, убедена съм, че Зед няма да възрази да споделя хижата с нея — Улрика вероятно е точно негов тип.
	— Аха, ако си пада по по-възрастни жени — каза злобно Кал. — Ще дойдеш ли пак на наблюдение утре сутринта?
	— Разбира се, трябва само да не се предаваме и ще видим този бял елен, Кал, обещавам ти.
	Минаха още три смразяващи сутрини, докато се случи…
	В първия момент си помислих, че халюцинирам; бях се взирала в снега толкова дълго, бялата му козина се сливаше толкова идеално с пейзажа, а големите му рога бяха в същия мек кафяв оттенък като дърветата, от които излезе бавно. Но сега стоеше сам, далеч от другите елени, може би само на няколко метра от мен.
	— Пегас…
	Името дойде на езика ми сякаш винаги е било там. И тогава, като че ли разбирайки, че това е името му, той вдигна глава и погледна право към мен.
	Минаха пет скъпоценни секунди, през които ми се струваше, че никога повече няма да си поема дъх. Пегас примигна бавно, а аз примигнах в отговор и между нас премина миг на разбиране.
	— Исусе!
	Пегас се стресна, избяга в горичката и се скри. Изпъшках от раздразнение и хвърлих гневен поглед на Кал, който тъкмо си беше свалил бинокъла и ме зяпаше, сякаш наистина бе видял Исус.
	— Тиг, той е истински! — прошепна той.
	— Да, а ти го подплаши — скарах му се. — Но той ще се върне, знам го.
	— Сигурна ли си, че и ти го видя?
	— Абсолютно — потвърдих.
	— О, боже! — Кал преглътна тежко и примигна. Осъзнах, че е на ръба на сълзите. — По-добре да кажем на господаря какво има на земята си. Да го питаме какво иска да правим с елена. Ще трябва да го защитаваме от бракониери, когато вестта се разпространи, това е сигурно. Не мога да назова цената за глава на бял елен, но ще е… ами, направо безценна.
	— Божичко, Кал — потръпнах ужасена. — Не може ли просто да си остане между нас засега?
	— Господарят трябва да знае, Тиг, това все пак е неговата земя — неговият елен, в интерес на истината. А той не би изложил никое животно на опасност, кълна се. Трябва да го питам дали може да построя укритие край горичката. Ще трябва да поставим елена под денонощно наблюдение за всеки случай, а за това ще ни трябват хора. Той ще е уязвим като новородено, оставено голо в снега, когато хората научат за него.
	Така че Кал се обади на Чарли и с помощта на Лохи и Бен, момчето за всичко, бързо изгради просто, но ефективно укритие от дърво и брезент, което щеше да защитава пазачите на Пегас от ледения вятър.
	През следващата седмица си създадох навика да се будя в пет всяка сутрин и да слизам с термос кафе, за да заместя нощната смяна, състояща се от изпитани и доверени бивши служители от Кинеърд, и да чакам Пегас да се появи. Той сякаш усещаше присъствието ми, защото като по часовник излизаше от мрака и мъглата, за да гледаме заедно изгрева. Червените и лилави светлини се разстилаха по небето и обагряха бялата козина на елена като картина, докато той не се скриеше отново на безопасно място в горичката.
	Чарли бе поискал снимки и в една снежна сутрин в четвъртата седмица на януари успяхме да заснемем Пегас, преди да се скрие в ослепително белия пейзаж.
	— Ще ида да проявя тези снимки, че да не си помисли господарят, че си измисляме. Или пък аз — добави с усмивка Кал.
	Отидох с него до малката местна поща, която се занимаваше с всичко — от проявяване на снимки до правене на ключове. Изпихме по едно кафе, докато чакахме да проявят филма, след което се нахвърлихме на снимките, още лепкави от машината.
	— Истински си е, спор няма — каза Кал, размахвайки най-добрата снимка на Пегас пред мен.
	— Истински е — съгласих се и пръстите ми проследиха очертанията на изящното му тяло в снега. — Помни обещанието си, Кал Макензи — подкачих го.
	Добавих попълнените заявки за субсидии към плика, който щяхме да пратим на Чарли, и му драснах набързо една бележка.
	— Надявам се да си добре — промърморих, подавайки плика на пощаджийката.
	По-късно, в Кинеърд, тъкмо се чудех дали да рискувам среща със Зед, за да си проверя имейлите в офиса — още не бях получила отговор от Али — когато видях Берил да излиза от хижата и да тръгва към мен.
	— Току-що получих обаждане от господаря. Преди малко е разбрал, че Зара пак е изчезнала от училище. Правила го е преди и обикновено се появява тук. Господарят й дава двадесет и четири часа да стигне до Кинеърд, преди да се обади в полицията. Ако ме няма и Зара дойде при теб, моля те, кажи ми.
	— Разбира се. Не изглеждаш особено притеснена.
	— Ако я няма утре по това време, тогава ще се притесня — изсумтя тя. — О, и Зед ми каза, че иска да те види. Мисли, че може би нарочно го избягваш.
	— О, не, просто бях много заета, това е всичко.
	— Е, добре, само предавам съобщението — каза Берил. — И да се надяваме Зара скоро да се появи.

	* * *

	Тази вечер Кал излезе да се види с Кейтлин след провалената им среща отпреди няколко седмици, а Лохи и баща му наглеждаха Пегас от укритието, така че си легнах рано. Явно съм задрямала веднага, защото ме събуди почукване по прозореца ми. Първата ми мисъл беше, че Зед е прибягнал до отчаяни мерки, за да ме види, но когато се надигнах от леглото и помръднах завесата, за да погледна скришом навън, в заскрежената рамка се появи лицето на Зара.
	— О, боже, Зара, сигурно си измръзнала! Влизай — подканих я през прозореца и махнах в посока на входната врата. — Как изобщо си стигнала дотук? — попитах я, когато отворих вратата.
	— Пътувах на стоп от гара Тейн до входа, после просто минах пеша остатъка от пътя. Добре съм, нищо ми няма — добави тя, треперейки от студ, когато я дръпнах да седне на креслото пред огъня.
	— Трябваше да ми се обадиш — казах аз, докато подклаждах огъня, и хванах ръцете на Зара, за да ги стопля между моите.
	— Няма сигнал, Тиги, а и не искам никой друг да знае, че съм тук. — Тя се огледа нервно. — Къде е Кал? Спи ли?
	— Не, той е в Дорнох с Кейтлин. Зара, баща ти вече се е обадил на Берил, така че мисля, че трябва поне да им кажа, че си в безопасност.
	— Не! Моля те, Тиги, просто ми трябваше малко време насаме, за да помисля. Моля те само за двайсет и четири часа, не повече.
	— Аз…
	— Ако не ми обещаеш, ще намеря друго място, където да се скрия. — Зара се изправи.
	— Добре, добре, няма да казвам нищо засега — предадох се. — Сигурна ли си, че се чувстваш добре?
	— Не, всъщност не.
	— Мога ли да помогна с нещо? — попитах и тръгнах към кухнята да стопля мляко и да му сложа какао.
	Зара ме последва и се облегна на рамката на вратата.
	— Може би… Ти си единствената възрастна, на която имам доверие, но моля те, Тиги, не казвай нищо. Само ми трябва малко време насаме с мислите ми?
	— Поласкана съм, Зара, но ти едва ме познаваш.
	— Благодаря! — каза тя и си взе какаото. Върнахме се да седнем пред камината.
	— Е, предполагам, че става дума за някое момче, нали така? — попитах.
	— Да, точно така! Как позна?
	— Инстинкт — свих рамене. — Да не е онзи Джони, когото ми спомена по Коледа?
	— Да! — В очите на Зара веднага избиха сълзи. — Наистина си мислех, че ме харесва, разбираш ли? Дори след като всички други момичета ме предупредиха, той ми каза, че съм специална, и аз му повярвах…
	Тялото на Зара сякаш рухна и раменете й се разтресоха от плач. Взех чашата с какао от ръцете й, коленичих пред нея и хванах дланите й.
	— Просто се чувствам толкова глупава… — продължи тя. — Точно толкова тъпа съм като онези момичета, на които се присмивах, когато някое момче се възползваше от тях. А сега съм аз и…
	— Какво е станало, Зара? Можеш ли да ми кажеш?
	— Ще кажеш, че съм глупачка. Искам да кажа, знаех за репутацията му, но не слушах какво ми казваха, защото мислех, че съм различна… че ние сме различни. Аз… го обичах, Тиги, и си мислех, че и той ме обича. И че щом е така, значи няма проблем да го направя.
	— Да направиш какво, Зара? — Много добре знаех за какво става въпрос, но трябваше да го чуя от нея.
	— Аз… ами… той все говореше за това, казваше, че няма да сме истинска двойка, докато не го направим. Затова… го направихме. И тогава… и тогава… — В очите й отново избиха сълзи.
	— Да?
	— И на другата сутрин ме заряза със съобщение по телефона! Дори не ми го каза в лицето! Той е точно какъвто казваха другите момичета — иска само едно нещо. После чух, че е разказал на всичките си приятели, и когато влязох на чай, всички се кикотеха и ме сочеха и беше толкова… унизително, Тиги. На другия ден, тоест по-рано днес, имахме посещение в града, така че се качих на влака и дойдох тук. И не мога никога да се върна! Никога — подчерта тя, в случай че не бях убедена.
	— О, Зара, колко ужасно! — опитах се да проявя емпатия, понеже виждах, че още се свива от срам. — Нищо чудно, че си избягала. И аз щях да направя същото на твое място.
	— Наистина ли? — Зара вдигна очи и ме погледна.
	— Наистина — повторих. — Слушай, вината за всичко това изобщо не е твоя. Той е постъпил лошо, а не ти.
	— Тиги, толкова си мила, но и аз постъпих лошо. Загубих девствеността си с него на територията на католическо училище! Там ни набиват в главите ден и нощ колко са лоши греховете на плътта. Ако монасите знаеха, щях да съм наказана да казвам милион пъти „Аве Мария“ до края на живота си! А и щяха да ме изключат.
	— Той е този, когото трябва да изключат — промърморих мрачно. — Защо винаги ние, жените, излизаме виновни в такива ситуации? Ти се чувстваш като някаква лека жена, докато твоят Джони се перчи като… като някой жребец във ферма за разплод!
	Зара ме погледна, изненадана от бурната ми реакция.
	— Права си, Тиги! Давай, момиче! И впрочем, не е „моят“ Джони. Ако ще да допълзи на колене до Кинеърд, ще му кажа къде да си завре… жребеца!
	И двете се закикотихме и се зарадвах да видя, че Зара е малко по-весела.
	— Зара, говорила ли си с майка си за всичко това? — осмелих се да попитам. — Сигурна съм, че би разбрала, и тя някога е била на твоята възраст…
	— О, боже! Никога! Не мога да говоря с мама за нищо, най-малкото за секс! Само ще започне да ми се кара, че съм забъркала такава каша!
	— Добре, разбирам, но ще трябва да съобщя на баща ти къде си. Берил каза, че щял да извика полицията, ако не се появиш тук до утре сутринта. Наистина не искаш и това да ми се струпа отгоре на всичко останало.
	— Тогава ми дай време поне до сутринта, моля те, Тиги — замоли ми се тя.
	— Добре — съгласих се след дълга пауза. — Можеш да спиш тук, на дивана.

	* * *

	Когато се събудих на следващата сутрин, Зара я нямаше. Намерих набързо драсната бележка върху одеялото на дивана.
C>
	Съжалявам, Тиги, просто имам нужда от още малко време насаме. Не се притеснявай за мен, добре съм.
@	З. xx
C$
	— По дяволите! — Облякох се набързо и изтичах до хижата.
	— Ето те, Берил — казах задъхана и с разтуптяно сърце, когато я намерих в кухнята.
	— Какво има, Тиги, скъпа?
	Набързо разказах на Берил за ситуацията.
	— Не бива да се обвиняваш, Тиги. Постъпила си, както си сметнала, че е най-добре — подкрепи ме Берил, което ме изненада.
	— Благодаря, но трябва да се свържа с Чарли, Берил. Може ли да използвам домашния телефон?
	— Разбира се, скъпа.
	Обадих се на мобилния на Чарли, който ме препрати на гласова поща, затова опитах домашния му номер. Не очаквах да вдигне и там, понеже логиката ми подсказваше, че сигурно е в болницата, затова ми бяха нужни една-две секунди да регистрирам женския глас с чуждестранен акцент, който отговори на второто повикване. Улрика, разбира се. Сърцето ми потъна като камък.
	Звучеше толкова щастлива да чуе гласа ми, колкото бях и аз да чуя нейния, но предвид обстоятелствата нямах друг избор, освен да й кажа, че Зара е тук, в Кинеърд. Трябваше да задържа слушалката на ръка разстояние за няколко секунди, докато тя плачеше драматично — от облекчение, може да се предположи, но накрая се успокои.
	— Не съм спала цяла нощ! Не съм в състояние да шофирам, но ще се кача да взема Зара колкото мога по-бързо — каза ми тя.
	Вече в ужас от предстоящото пристигане на Валкирията се върнах в кухнята и предадох основните моменти от разговора на Берил.
	— Надявам се, че ти е благодарила. Ти си направила каквото си могла и сега е работа на семейство Кинеърд да се оправят с проблемите си.
	Отпих от силния чай, който Берил бе поставила пред мен, и се зачудих как тази работа, за която се притеснявах, че ще бъде прекалено спокойна, се бе превърнала в постоянна драма, сякаш писана от Чехов.
	— Докато съм тук, случайно офисът да е свободен? — попитах я.
	— Да, Негово Превъзходителство говори по домашния телефон в голямата стая и не бива да го притесняваме.
	— Страхотно, благодаря!
	Влязох в офиса и си отворих имейла. Най-после бях получила отговор от човека с европейските лосове, който пишеше, че може да дойде в Кинеърд да огледа терена и предлагаше дата след около месец. Сърцето ми подскочи, когато видях, че имах имейл и от Али.
C>
	Скъпа моя Тиги,
	Много се радвам, че ми писа, както и че новата ти работа върви добре. Когато погледна пред прозореца, снегът покрива всичко и езерото е полузамръзнало; предполагам, че е същото и при теб. Ставам все по-дебела и се радвам, че ми остават само още няколко седмици, докато бебето се появи на бял свят. Баща ми Феликс ме посещава всеки ден (аз имам шоколад, а той има аквавит!), а вчера ми донесе люлката, в която някога е спал баща му Пип. Когато я видях, наистина осъзнах, че бебето идва.
	А сега, Тиги, да минем на другата тема: ти ме попита да Зед Езу и Мая. Да, той наистина е излизал с Мая в университета и… о, Тиги, не искам да предавам ничие доверие, но всичко е свършило много зле.
	Отгоре на това милият ми Тео го е срещал няколко пъти по време на плаване и, честно казано, го смяташе за арогантен идиот. (Съжалявам.) Сигурна съм, че познава и Електра… има някакво странно влечение към сестрите Д’Аплиез.
	Освен това трябва да ти кажа, че когато видях кораба на Татко край Делос миналото лято, разпознах и яхтата на Крийг Езу, закотвена в залива до него. Не съм ти казвала преди, защото още не разбирам дали е съвпадение или нещо друго… но, Тиги, като броим и бащата, и сина, това са ужасно много съвпадения, не мислиш ли?
	Не ми каза дали имаш някаква романтична връзка със Зед, но те моля да внимаваш. Не мисля, че той е много добър човек. Може би все пак трябва да говориш с Мая, която го познава наистина добре, много по-добре от мен.
	Каква странна година за всички нас, докато се опитваме да свикнем с живота без Татко. Нека да потвърдим дата за онова пътуване да оставим венец с всичките ни сестри на мястото, където видях кораба на Татко да последен път. Мисля, че ще бъде полезно за всички ни да се съберем отново заедно и наистина да се сбогуваме с Татко.
	Прегръдки и целувки от снежна Норвегия!
@	Али xx
C$
	Принтирах имейла, за да мога да помисля върху него на спокойствие, макар само да потвърждаваше това, което вече знаех.
	След това станах от компютъра и излязох набързо, преди Зед да дойде да си търси закуската.
	Два часа по-късно чух кола да влиза със скърцане в двора. Десет минути по-късно тъкмо се канех да изляза да занеса обяда на Чили, когато чух силно тропане по входната врата.
	Преди да успея да стигна до нея, Улрика нахлу в стаята.
	— За бога, Тиги! Берил ми каза, че Зара е дошла тук снощи! Защо не ни се обади веднага?
	— Улрика, толкова съжалявам, аз…
	— А сега отново е изчезнала — прекъсна ме Улрика и видях, че трепери от гняв. — Оставих спешни съобщения за Чарли, но още не ми се е обадил. Съвсем типично за него — дъщеря му изчезва, а той не ми връща обажданията!
	В този момент Кал се появи на входната врата.
	— Ленд роувъра го няма. Ключовете в саксията ли са?
	— Не знам, не се сетих да проверя — казах му.
	— Мислиш, че Зара може да го е взела? — попита Улрика.
	— Аха — отвърна Кал и отиде да погледне в саксията. — Ключовете ги няма — потвърди той.
	— Става все по-лошо! — извика Улрика. — Зара няма и един истински урок по кормуване, само е карала в имението! Ами ако стане катастрофа? А ако я спре полицията? Ще има такива проблеми…
	На вратата отново се почука и всички подскочихме. Кал отиде да отвори.
	— Значи тук сте били всички — каза високият мъж, Фрейзър, когото бях видяла за последно на Бъдни вечер пред хижата. Той се наведе, за да влезе вътре.
	— Поне веднъж може да се зарадваш да ме видиш — каза той на Кал и дръпна женската ръка, която държеше. Зара влезе със залитане. — Намерих я на пътя, опитваше се да смени една гума на онази стара кола, която караше. Нямаше представа как, разбира се. Щях да й помогна, но реших, че е по-важно да я прибера тук да се размрази. Щеше да си умре там, навън, ако не я бях намерил — добави той.
	— Зара, слава богу, че си добре! — Валкирията тръгна към двамата. — Толкова ти благодаря! — Улрика и Фрейзър се погледнаха в очите и между тях премина проблясък на усмивка, преди вниманието на Улрика да се върне към дъщеря й. — Къде беше, миличка? Толкова се притеснихме! — Тя прегърна Зара, чиято скована стойка не се отпусна в ръцете на майка й. Зара ме погледна през рамото на майка си, безмълвно молейки за помощ. Проблемът беше, че не знаех как да й помогна.
	— Трябва бързо да те вкараме в гореща вана — каза Улрика, разтривайки безполезно ръцете на дъщеря си. — Тук няма да намерим такава, нали? Същински коптор е, а не можем да идем и в хижата, разбира се.
	— Може да дойдете в моята къща — предложи Фрейзър. — Имам централно отопление и предостатъчно гореща вода.
	— Благодаря ти, така ще направим.
	— Мамо, аз…
	— Нито дума от теб, госпожице! — отряза я Улрика и Зара си затвори устата.
	— Е, добре — каза Фрейзър, — да тръгваме тогава.
	След като излязоха, без Зара да промълви и дума, Кал затвори вратата зад тях и се обърна към мен.
	— Е, не знам за теб, но аз ще изпия една чаша от коледното уиски след всичката тази възбуда. Искаш ли и ти?
	— Всъщност да, моля. Това определено ме разтърси. Горката Зара — изстенах, а сърцето ми изпулсира по странен начин и се свлякох на дивана.
	— Заповядай, Тиг.
	Кал ми подаде чаша и се чукнахме, преди да изгълтаме на един дъх уискито. Течността накара сърцето ми да заподскача, но накрая го успокои и се почувствах по-добре.
	— Да вдигнем тост за майката и дъщерята, отново заедно и в безопасност.
	— Кой все пак е Фрейзър, Кал? Каня се да те попитам, откакто го видях по Коледа.
	— Той е син на Берил.
	— _Син_ на Берил? — изписках. — Защо, за бога, никога не ми е споменавала за него?
	— Ами… сложно е, Тиг, има много лоша кръв от миналото, ако знаеш какво имам предвид, и не е моя работа да ти разказвам историята. Стига само да ти кажа, че тя никак не е доволна, че се е върнал от Канада; никой в Кинеърд не е доволен. Бог знае защо е тук, но имам някои идеи. — Кал се потупа по носа.
	— Значи Фрейзър не живее с майка си?
	— О, не, не и след това, което направи. Както и да е, знаеш, че не съм клюкар, така че нека да оставим тази тема. Фрейзър се е върнал по свои си причини и аз поне няма да си отдъхна, докато не се махне отново. Сега трябва да излизам, ще се видим по-късно.
	Тъкмо когато се настаних на дивана, за да подремна след обяда, все още изтощена от настинката и ранните утрини с Пегас, на вратата отново се почука.
	— Здрасти, Чарли! — поздравих го и пулсът ми отново се ускори от неочакваната среща с него.
	— Здрасти, Тиги. Берил ми каза, че Улрика е дошла при теб по-рано, за да разбере къде е Зара.
	Докато стоеше там, забелязах лилавите сенки под очите му и изпитото му лице. Изглеждаше сякаш е отслабнал от последния път, когато го видях.
	— Зара е добре, Чарли. Тя отиде с Улрика да се потопи в гореща вана. — Обясних как дъщеря му беше взела Берил и беше спукала гума.
	— И кой я е намерил?
	— Онзи човек Фрейзър. Той я доведе обратно в Кинеърд.
	— Разбирам. — Лицето на Чарли помръкна. — Къде са сега? Горе в хижата?
	— Не, отидоха в къщата на Фрейзър.
	— Ясно — каза той след дълга пауза. — Тогава предполагам, че ще е по-добре да ида да ги потърся там.
	— Предполагам. — Исках да добавя „съжалявам“, защото виждах болката му, но не мислех, че би било подходящо при тези обстоятелства.
	— Благодаря ти, че си се погрижила за Зара миналата вечер — каза той и тръгна да излиза.
	— Няма проблем, мисля, че просто трябваше да изпусне малко пара.
	— Добре, благодаря, Тиги — каза той с насилена усмивка. После си тръгна.


>>	19.

	На другата сутрин се чувствах като с махмурлук — сърцето ми подскачаше, а гърдите ми се свиваха, когато се опитвах да дишам.
	— Стрес, Тиги, нищо повече — казах си, докато се обличах да изляза да видя Пегас.
	Пренебрегнах укритието и клекнах в храстите по-близо до елените, затворих очи и си спомних отново думите на Чили за силата в ръцете ми. Все още със затворени очи протегнах ръка напред и се опитах да фокусирам цялата си сила, за да повикам Пегас при мен.
	Започнах да се чувствам глупаво, отворих очи и не се изненадах да видя, че Пегас не е пристигнал по магичен път. Но когато се изправих, чух познато дишане само на метър или два зад себе си.
	— Пегас! — прошепнах, обърнах се и усетих как устните ми се извиват в широка усмивка. Той изпъхтя леко в отговор, погриза малко зимните растения и се отдалечи, за да се върне при стадото си.
	Когато се върнах в къщата, видях Кал да говори с непознат човек в двора. Разговорът изглеждаше разгорещен. Прибрах се вътре, за да сложа чайника на котлона.
	— Кой беше това? — попитах Кал, когато влезе.
	— Ох, Тиг, как се е разпространил слухът, нямам идея — въздъхна той.
	— За какво?
	— За твоя Пегас, разбира се. Човекът отвън е от местния вестник. Чул е слухове…
	— Които ти, разбира се, си отрекъл.
	— Естествено, но не можех да му заповядам да напусне земята на имението — има право да ходи свободно по нея, като всички други в Шотландия.
	— Поне не знае къде да намери Пегас. Ще бъде като да търси игла в купа сено.
	— Да, но на един опитен бракониер няма да му отнеме много време да разбере къде обичат да пасат елените. По-добре да ида в хижата да питам Чарли какво ще правим. Ако някой ще прави официално изявление за пресата, трябва да е той. Доскоро!
	— Доскоро. — Отхапах от препечената си филийка, а главата ми се завъртя.

	* * *

	— Тиги? Вкъщи ли си? — чу се глас през вратата час по-късно.
	— Само това ми трябваше! — измърморих под нос, раздразнена, че къщата ни като че ли бе станала основния фокус на събитията в Кинеърд през последните няколко дни. — Идвам! — извиках и станах от дивана, за да отворя на Зед.
	— Добро утро, Тиги — поздрави ме той с широка усмивка. — Не съм те виждал доста отдавна.
	— Ами, да, но бях много заета. Имам много работа по имението напоследък — обясних колкото можах по-ведро.
	— Разбирам. Е, дойдох да те попитам дали си помислила върху предложението ми. Каза, че имаш нужда от време, и аз ти го дадох — вече минаха повече от две седмици — напомни ми той и присви очи за част от секундата. — Искам да задвижа проекта колкото може по-бързо и знаеш, че искам ти да си начело. Но ако не може да стане, трябва да намеря друг.
	— Естествено, разбирам, Зед. Съжалявам, че ми отне толкова много време, но наистина бях заета. А и това е голямо решение.
	— Разбира се. — Тогава той се прозя, което беше много необичайно за него. — Извини ме, снощи не можах да затворя очи. Господарят на имението и жена му дойдоха снощи да ме питат дали може те и дъщеря им да вземат стаи в имението за през нощта. Двамата имаха много дълга… дискусия в спалнята си до моята. Дъщеря им също звучеше много нещастна. Чух я да плаче. Доколкото разбрах, е избягала от училище?
	— Да, но ще бъде добре и…
	— Е, Тиги — той пристъпи към мен, а аз отстъпих назад, — разбирам, че това е голямо решение за теб, но се боя, че трябва да получа отговор най-късно до края на седмицата.
	— Наистина съжалявам, Зед, бях толкова заета…
	— Разбирам това, Тиги, но съдейки по това, което чух през стените снощи, бих те посъветвал да помислиш сериозно върху предложението ми. След дочутото снощи смятам, че Кинеърд е обречен. — Той ми кимна, усмихна ми се за момент и си тръгна.
	Кал се върна минути след като Зед излезе.
	— Говорих с господаря и той е съгласен, че трябва да държим присъствието на Пегас в тайна колкото може по-дълго, преди да направим каквото и да било официално изявление.
	— Знаем ли кой е говорил с медиите?
	— Лохи каза, че старият Артър от пощата споменал снимките на елена, когато той бил там за последно — отвърна мрачно Кал. — Сигурен съм, че не е имал лоши намерения, но явно така новината е стигнала до местния репортер. Можеш да си представиш колко бързо се разпространяват такива слухове по тези краища. Както и да е, аз тръгвам.
	— Пази се, скъпи — прошепнах на Пегас и потръпнах от страх.

	* * *

	— По дяволите! — изруга Кал на следващата сутрин, когато чухме няколко автомобила да спират в двора. От едната кола вече бе слязъл фотограф и снимаше с телевизионната си камера красивия пейзаж на долината.
	— Вие ли сте началникът тук? — попита един от мъжете, когато Кал излезе пред вратата.
	— Не — отвърна Кал, — но мога ли да ви помогна с нещо?
	— Тим Уинтър, „Нортърн Таймс“. Чухме, че може би има бял елен в земите на това имение. — Журналистът извади тефтер от джоба си. — Можете ли да го потвърдите?
	— Не мога да ви кажа нищо, понеже не съм аз шефът, но се съмнявам да видите нещо подобно в земите на Кинеърд. Аз определено не съм — излъга спокойно Кал.
	— Източникът ми беше напълно сигурен, че е забелязан бял елен. Каза, че имало снимки. Ще ми ги прати по мейла по-късно днес.
	— Очаквам с нетърпение да ги видя — отвърна Кал безизразно като играч на покер. Бях впечатлена от актьорските му умения, понеже знаех, че вътрешно сигурно кипи от гняв.
	Друг репортер пристъпи и се представи.
	— Бен О’Дрискол, „СТВ Норт“. Може би бихте могли да ни кажете къде стоят обикновено елените? Тогава ще можем да идем и да погледнем сами.
	— О, да, това мога да направя — кимна приятелски Кал. — Ей там са, по средата на хълма в това време от деня. — Той посочи обратната посока на тази, в която се намираше Пегас, а аз едва се сдържах да не се изкискам, докато даваше заплетени инструкции на журналистите.
	Загледах как се спуснаха към колите и микробусите си и потеглиха.
	— Това поне ни спечели малко време, Тиг — въздъхна Кал, когато се върнахме в къщата. — Ще се обадя по радиото на Лохи и ще му кажа да премести Лендито по-далече от горичката и да натрупа още сняг на укритието. Не искаме да им даваме улики, нали? — каза Кал, вдигна радиото и натисна бутона, за да се обади на Лохи. — Да се надяваме, че като не намерят нищо, ще им доскучае и ще идат да търсят мръсните гащи на някой друг… Лохи? Чуваш ли ме? Добре. Трябва да скриеш Лендито и…
	Въздъхнах тежко, оставих Кал да раздава инструкции и отидох в спалнята си да нахраня Алиса.
	На вратата на къщата се почука и стомахът ми се обърна, когато видях бледото лице на Чарли през прозорчето, преди да отворя.
	— Здрасти — казах аз, а той влезе в дневната.
	— Здрасти — отвърна Чарли с напрегната усмивка. Изглеждаше ужасно — не бях спала цяла нощ и очевидно същото се отнасяше и за него.
	— Как си тази сутрин? — попита той само от възпитание.
	— Добре съм. По-важното е, как е Зара?
	— Не особено добре. Разговорът много се разгорещи снощи, когато й казахме, че трябва да се върне в училище. Накрая Зара се заключи в спалнята си и отказва да излезе. Както и да е — въздъхна той. — Зара не е твой проблем. Кажи ми за белия елен… явно новината се е разпространила, съдейки по количеството коли и микробуси в имението. Кал каза, че и ти си го виждала на живо.
	— Да, виждала съм го. Много по-красив е, отколкото на снимките, които ти пратихме.
	— И категорично не е плод на въображението ти, или това на Кал?
	— Не, Чарли, но сега трябва да направим всичко по силите си да го защитим.
	— Е, мога да хвана няколко души и да съберем повече човешка сила тук, но, Господи! — Чарли прокара ръка през косата си. — Колко е объркано всичко в момента!
	Изглеждаше толкова изгубен, че исках само да отида до него и да го прегърна. И да го накарам да седне с ръце около раменете му и да го попитам какво точно се е случило, откакто го видях за последен път. Но знаех, че не мога; нямах това право. Затова му предложих вярното си лекарство за всичко — чаша чай.
	— Благодаря, но не мога да остана, Тиги. Трябва да се върна в хижата и да се опитам да убедя Зара да излезе от стаята си. Можеш ли да ми дадеш някакъв съвет? Още не сме сигурни какво се е случило. Тя не казва и дума. Нещо свързано с момче ли е?
	— Ъъъ, ами, общо взето става въпрос за случай на наранена гордост — подбрах внимателно думите си, защото не можех да разкрия тайната. — Може би, ако й дадеш малко въздух, няколко дни да не ходи на училище, за да си ближе раните, това ще помогне. Сигурна съм, че ще й омръзне да си стои вкъщи без нищо за вършене. Приятелите ще й липсват и ще иска да знае какво става.
	— Да, вероятно си права. — Чарли ме погледна облекчен. — Ще опитам тази стратегия. Жалко е само, че в такъв труден момент от живота си Зара смята, че не може да се довери на майка си.
	— Може би нещата ще се променят, когато порасне — казах аз.
	— За жалост се съмнявам. Виж, Тиги — каза той след кратка пауза, — съжалявам, че не поддържам контакт с теб напоследък. Случиха се прекалено много неща едновременно. Мога ли да те помоля да имаш още малко търпение, що се отнася до работата? Наистина не искам да те изгубя.
	„Макар да се чувствах все едно аз съм те изгубила…“
	— Разбира се, че можеш. Просто се чувствам като измамница, храня няколко котки два пъти на ден и ми плащат за това — свих рамене.
	— Е, недей. Не можеш да си представиш колко време ми спести, като попълни онези заявки за субсидии. А може би предстои и още работа — добави неуверено той.
	— Имам уговорена среща с човека с европейските лосове, но не се притеснявай за това сега, Чарли; ти направи каквото трябва, а ние ще се опитаме да опазим Пегас.
	— Благодаря ти, Тиги, страхотна си, наистина.
	Той пристъпи към мен, размисли и отново отстъпи.
	— Добре, ще се чуем скоро — каза той. — Довиждане засега.
	— Довиждане, Чарли.
	Час по-късно, все още омаяна от това, че Чарли ме бе нарекъл „страхотна“, видях очукания му рейндж роувър да минава край прозореца ми, последван от много по-хубавия джип на Улрика. И двамата напускаха имението.
	— За бога, стегни се! — казах си твърдо. Все пак продължих да гледам рейндж роувъра, докато не се скри на хоризонта.

	* * *

	През следващите два дни бях заета основно с това да избягвам Зед, докато се мъчех да взема решение по предложението му за работа. Задължението да участвам в патрула на Пегас ми помагаше в тази задача.
	— Е, добре, Тиги — казах си, — преди да вземеш каквото и да е решение, трябва да се обадиш на кака си и да я помолиш за съвет относно Зед Езу. — Подкладох огъня за Кал, когато се върнеше, и тръгнах към хижата.
	За лош късмет, Зед стоеше със скръстени ръце в кухнята с Берил.
	— Какво е това, което чувам? В Кинеърд бил забелязан бял елен? — попита ме той.
	— Знам, откачено, нали? — отвърнах.
	— Е, през януари никога няма много новини — добави Берил.
	— Обикновено няма дим без огън… но по-важното е, че трябва да ми дадеш отговор, Тиги. Може да обядваш с мен утре тук и да го обсъдим?
	— Аз… добре. — Осъзнах, че повече не мога да отлагам.
	— Добре. Берил, трябва да се обадя в Ню Йорк след петнайсет минути, ще използвам разширението на домашния телефон и не трябва да ме прекъсва никой, ясно?
	— Разбира се, господине.
	Когато чухме вратата на голямата стая да се затваря зад Зед, Берил изпусна тежка въздишка.
	— Кога ще си замине този проклет мъж? — промърмори тя.
	— Много скоро, надявам се — прошепнах под нос. — Берил, преди Зед да окупира телефона, може ли да го използвам, за да се обадя набързо на сестра си? Наистина трябва да говоря с нея, но тя живее в Бразилия, така че, естествено, ще платя за международното обаждане.
	— Не ставай глупава, Тиги, сигурна съм, че с парите, които плаща Зед, за да стои тук, можем да ти осигурим няколко минути международен разговор. Сега побързай, преди Зед да се оплаче, че линията е заета.
	— Благодаря, Берил! Няма да се бавя.
	Тръгнах по коридора, влязох в офиса, затворих вратата зад себе си и вдигнах слушалката, обмисляйки какво да кажа на Мая.
	Телефонът звънеше и звънеше — в Рио бе следобед, така че се надявах да не е излязла.
	— _Oi_ — каза познатият мек глас на най-голямата ми сестра.
	— _Oi_, Мая — усмихнах се в слушалката, когато чух гласа й. — Тиги се обажда.
	— Тиги! Толкова се радвам да те чуя! Как си? Къде си?
	— Още съм в средата на нищото в шотландските планини, гледам си животните. А ти?
	— Заета съм с преподаването на английски във фавелата, а и с Валентина. Не знам как Мама е успяла да контролира всички ни, когато аз имам проблем с едно шестгодишно момиченце. Това дете никога не се уморява — добави Мая, но чувах топлотата в гласа й. — Как си?
	— Добре съм, да. Само дето Али ме посъветва да се свържа с теб. Става въпрос за човек на име Зед Езу.
	Дълго време Мая не проговори.
	— Ясно — каза накрая.
	— Ами той ми отправи предложение за работа — продължих. — О, Мая, такава прекрасна възможност е!
	Обясних за каква работа ставаше дума и колко много пари ми предлагаше Зед за благотворителния фонд.
	— А това дори не включва заплатата ми и другите екстри. Е, какво мислиш?
	— За предложението за работа? Или за Зед?
	— И за двете, предполагам.
	— О, Тиги… — Мая въздъхна тежко. — Не знам какво да кажа.
	— Каквото и да е, Мая, моля те, просто го кажи — подканих я.
	— Преди да го кажа, искам само да попитам дали ти и Зед… Ами, имате ли романтична връзка? Или всичко е само професионално?
	— От моя страна е само професионално, но от негова… честно казано, не съм сигурна.
	— Той ти обръща много внимание, нали?
	— Мда.
	— Пише ти писма и ти праща цветя?
	— Аха.
	— Появява се неканен на вратата ти?
	— Мхм.
	— В общи линии те преследва?
	— Да. Кал, съквартирантът ми, даже го нарича моя преследвач.
	— Ясно. Тогава смяташ ли, че той ти предлага тази работа, защото ти си точният човек за нея? Или я използва като примамка, за да получи теб?
	— Това е проблемът — просто не знам. По малко и от двете, може би.
	— Е, Али може да ти е споменала, че не съм най-голямата почитателка на Зед Езу, така че не съм убедена, че мога да ти дам непредубеден отговор. Мога да кажа само, че всичко, което казваш, че Зед ти е направил, го направи и на мен. Сякаш нищо не можеше да го спре, докато не ме получи; все едно беше ловец, а аз — плячка. А когато в крайна сметка ме получи, когато глупаво се предадох, бързо загуби интерес.
	— О, Мая, толкова съжалявам! Сигурно е много болезнено да говориш за това.
	— Вече съм го преодоляла, но тогава… Както и да е, за теб може да е различно. Зед може да се е променил, да е пораснал или нещо подобно, но всъщност, като се замисля за началото на връзката ни, съм доста сигурна, че той спомена, че можел да ми намери работа като преводач във фирмата на баща му, когато завърша университета. В крайна сметка, дори не се сбогува, когато завърши Сорбоната година преди мен.
	— О, боже! — възкликнах. — Али каза, че Зед има някакво странно влечение към сестрите Д’Аплиез. Може да е вярно.
	— Определено е странно, че Али е видяла тъкмо кораба на неговия баща закотвен до „Титан“ в Гърция миналото лято. И после синът му се появява в далечните шотландски планини, където по случайност работиш ти.
	— Сигурна съм, че последното е просто гадно съвпадение, Мая — казах аз. — След като се запознах с него, той изглеждаше изненадан, когато осъзна коя съм.
	— Тиги, харесваш ли Зед? Имам предвид, по онзи начин?
	— Не. Определено не. Намирам го за… — сниших глас, — много особен. Струва ми се адски арогантен, макар че не мога да не го съжалявам. Не забравяй, че и той е изгубил баща си горе-долу по същото време, когато ние изгубихме Татко.
	— И несъмнено е използвал това, за да установи по-дълбока връзка с теб, Тиги. Всички знаем какво меко сърце имаш. Би дала шанс и на Дявола, а аз мога да се обзаложа, че Зед го е забелязал. — Чух горчивината в гласа на Мая. — Съжалявам, Тиги, не ми обръщай внимание. Работата звучи страхотно, разбирам защо би искала да я приемеш. А що се отнася до това Зед да ти е шеф, на професионално ниво не мога да коментирам. На лично ниво обаче, те моля да внимаваш. Той би направил всичко, за да получи онова, което иска, а доколкото разбирам, в момента това си ти.
	— Мая, всичко се свежда до един въпрос: мислиш ли, че той е добър човек?
	Последва мъчителна пауза, след което Мая отговори:
	— Не, Тиги, боя се, че не мисля така.
	— Добре. Благодаря ти за честността и много съжалявам, ако това е събудило лоши спомени.
	— О, няма нищо, Тиги, наистина. Аз просто… не искам да бъдеш наранена като мен. Освен това ти си тази, която има интуиция, така че решението трябва да е твое.
	— Да. Както и да е, сега по-добре да затварям, защото използвам телефона на началника си, а нашият… общ приятел иска да се обади в Ню Йорк.
	— О, добре. Много се радвам, че поговорихме. Обаждай се по-често!
	Затворих телефона с надеждата да не съм я разстроила. Беше ми ясно, че Зед не просто е преминал за кратко през живота на Мая, а я е наранил дълбоко.
	Тогава внезапно ми хрумна идея — докато Зед беше зает другаде, а компютърът бе свободен, потърсих онлайн работни места в чужбина за зоолози. Ако откажех предложението на Зед, можеше да се окаже, предвид несигурната ситуация в Кинеърд, че трябва да си търся друга работа.
	На екрана излезе списък с обяви за работа, които Гугъл смяташе за подходящи, и започнах да ги преглеждам.
	„Асистент преподавател по имунология на животните и ландшафтна екология, Южна Джорджия, САЩ.“
	_Не особено привлекателно_ — помислих си, дори да имах необходимия опит, за да стана асистент преподавател, който всъщност нямах.
	„Полеви асистент по зоология, специализиращ в тюлени и морски птици, Антарктика.“
	_Не си го и помисляй, Тиги, все едно Шотландия не е достатъчно студена…_
	„Надзирател в резерват за диви животни в Малави.“
	_Това вече звучи интересно…_
	Набързо пратих имейл с автобиографията си, след което се сетих, че не бях сменила адреса си в автобиографията от Швейцария на Кинеърд, но знаех, че Мама веднага би ми препратила всяка кореспонденция.

	* * *

	След като си осигурих поне една възможна алтернатива за бъдещето, на другата сутрин се събудих по-спокойна. След като нахраних котките, се спрях за малко на средата на пътя нагоре по склона от загражденията и се заслушах за звуци от долината. Дори най-лек бриз не нарушаваше пълната тишина. Бях научила, че тази зловеща тишина обикновено предшестваше снежна буря. Котките явно бяха съгласни, защото никоя от тях не излезе да ме види. Докато вървях с тежки стъпки по пътя към хижата да взема храната на Чили, се замислих какво ще кажа на Зед на днешния обяд, който ме ужасяваше. Или по-точно в какви думи да облека отказа, който трябваше да му дам.
	— Аз в Ню Йорк? Никога! — казах си. — Ще мразиш всеки миг там, Тиги, в някаква стъклена кутия в небето. Манхатън сигурно е с размера на имението Кинеърд със земите му — добавих, — но претъпкан със сгради.
	_Зед все пак каза, че ще пътуваш много…_
	— Не, Тиги — казах си твърдо, — каквото и да стане, както и да се опитва да те убеди, трябва да откажеш. Просто не е… _правилно_. И това е всичко.

	* * *

	— Пак ли си болен, Чили? Да повикам ли някого? — попитах, когато влязох в колибата и го намерих отново легнал на леглото си.
	— Не съм по-зле от вчера, нито от утре. — Очите на Чили се отвориха, когато се приближих до него. — Ти си отиваш, не аз.
	— Честно, Чили, понякога говориш такива глупости!
	— Кажи на Анхелина, че аз съм ти показал пътя към дома, както обещах.
	Очите му отново се затвориха, но аз отидох до него и го хванах за ръката.
	— Няма да ходя никъде, Чили — казах тихо.
	— Отиваш си вкъщи. А след това — добави с въздишка той — си отивам и аз.
	Макар в следващите няколко минути да не спрях да му се моля да ми каже какво имаше предвид, той или се преструваше, че спи, или наистина бе потънал в сън, защото не проговори повече. Целунах го по челото и тъй като очевидно нямаше да отговори, не можех да направя нищо повече от това да оставя обяда му до газовия котлон, за да си го стопли по-късно, и да се сбогувам с него.

	* * *

	— Здравей, Берил — поздравих я, когато влязох в кухнята около час по-късно.
	— Дошла си малко рано за обяда. Зед ми каза, че те очаква в един.
	— Така е, но първо трябва да използвам отново компютъра, ако е свободен.
	— Свободен е, всъщност, понеже нашият гост води един от безкрайните си разговори с чужбина в голямата стая. Сутрин е Китай и Изтока, следобедите и вечерите са за Ню Йорк и Запада. Наистина не разбирам защо е тук — почти никога не се възползва от това, което е от другата страна на прозорците… Излиза на лов само за по час всеки ден. Честно казано, Тиги, от всичко това в момента ми иде да закрещя.
	— Съжалявам, Берил. Надявам се скоро да се махне и да си върнеш хижата, да я попроветриш — добавих в опит да разведря разговора.
	— И кой ще пристигне в мига, в който се освободи? Тя пак се е върнала — видях ги заедно сутринта на път за хижата, яздеха заедно. Усмихнаха ми се, без никакъв срам! — промърмори тя и продължи да реже свирепо морковите.
	— Коя, Берил?
	— О, никоя. — Берил извади кърпичка от джоба на престилката си и си издуха носа. — Не ми обръщай внимание. Това време на годината е депресиращо, нали?
	— Да. И, Берил… честно, ако някога искаш да поговориш с някого, аз съм тук.
	— Благодаря ти, скъпа.
	Затворих вратата на кабинета зад себе си, седнах на бюрото и влязох в електронната си поща. Появиха се два имейла — един от Чарли и един от Мая.
	Първо прочетох този от Чарли.
C>
	Здрасти, Тиги, извини печатните грешки, пиша набързо, както винаги. Първо осъзнах, че не ти се извиних за инцидента в снега. Ако „Берил“ не беше в такова лошо състояние, това можеше да бъде избегнато. А не бих си го простил, ако нещо ти се беше случило. Извинявам се и че не се сбогувах както трябва, когато си заминах онзи ден. Трябва да ти благодаря, че помогна на Зара, както и на мен да се оправя с нея. Съветът ти проработи: след като се прибрахме вкъщи, тя поиска да се върне в училище. Оттогава не сме чули за никакви проблеми с нея, така че стискам палци да се е успокоила.
	Радвам се, че се видяхме и поговорихме, макар и за малко, и се надявам скоро да се видим пак и да имам по-добри новини за бъдещето на имението.
	Всичко хубаво,
@	Чарли x
C$
	Прегърнах се сама от удоволствие заради целувката, както и заради топлината и загрижеността в имейла. Понеже бях такова тъжно и самотно същество, даже си го принтирах, за да го прочета отново по-късно.
	После прочетох и имейла на Мая.
C>
	Скъпа Тиги,
	Мислих много за разговора ни и се притеснявам за теб и за нашия странен „преследвач“. Макар работата да изглежда страхотна, моля те да помислиш внимателно.
	Дълго се колебах дали да ти пратя прикаченото, но мисля, че трябва да го видиш, преди да решиш. Отпреди година е, но…
	Надявам се да не ме намразиш.
	Дано се видим през лятото и скоро да си поговорим,
@	Мая xx
C$
	Превъртях надолу и отворих приложението. И пред мен се разкри снимка на човека, който в момента ме чакаше в голямата стая. Беше прегърнал през раменете сестра ми Електра, а надписът гласеше:
C>
	Зед Езу и Електра си правят компания на откриването на галерия в Манхатън. В последните осемнайсет месеца често ги виждаме заедно из града и се чудим дали са официална двойка, или ще ни оставят да гадаем.
C$
	— Това го потвърждава — промърморих, натиснах „принтирай“, сгънах листа и го натиках в задния джоб на дънките си.
	Спрях се за момент да събера сили, поех дълбоко дъх и тръгнах към голямата стая.
	— Тиги! — Зед стана от креслото си край огъня и тръгна към мен; в стаята беше задушаващо горещо. — Имам чувството, че не съм бил насаме с теб много отдавна. Почти ми се струва, че ме избягваш — добави той и ме целуна по двете бузи.
	— Нищо подобно, Зед. Просто напоследък бях много заета.
	— С белия елен, който е забелязан, нали?
	— Аз… това са само слухове, Зед.
	— Хайде, Тиги, всички знаем, че си го видяла, че Кал го е снимал и снимките някак са попаднали в ръцете на медиите. Ако аз бях Чарли Кинеърд, щях да го обявя пред целия свят. Това е сигурен начин да сложи имението Кинеърд на туристическата карта. Какво чака?
	— Чарли никога не би го сторил, Зед, защото трябва да направим всичко възможно да защитим елена, а да пуснем стотици хора в имението, не е най-добрият начин да постигнем това. Да не говорим за заплахата от бракониери. Този елен е толкова рядък, че е почти митичен. Моля те, не забравяй, че моята професия, както и работата ми тук, е опазването на дивите животни.
	— Разбира се, а не би ли било прекрасно, ако успеем да те снимаме с елена за откриването на благотворителната ни организация? Забрави жирафите — изсмя се Зед, — има ги под път и над път, както се казва. Следващия път, когато отидеш да видиш елена, може ли да дойда с теб и да взема фотоапарат? Мисля, че е бил забелязан край брезовата горичка. Видях стария рейндж роувър паркиран там вчера, когато отидох да го потърся сам.
	— Зед, трябва да поговорим — заявих твърдо, ужасена, че Зед сякаш знаеше къде е Пегас.
	— Разбира се. Сигурно искаш да видиш детайлите на офертата. Набелязал съм един апартамент на последен етаж в Челси, който ще ти свърши работа, когато си в Манхатън, а не спасяваш лъвове в Африка. А сега имам бутилка охладено шампанско. — Той посочи шампанското, поставено в сребърна кофичка за лед на бюфета. — Да го отворя ли?
	Погледнах го невярващо. Очевидно беше убеден, че ще приема работата.
	— Не, Зед, защото…
	— Имаш притеснения — каза той без засечка. — Затова приготвих тази папка за теб, която описва подробно работната ти позиция, както и, разбира се, заплатата ти. Ето. — Той ми подаде папката.
	— Благодаря ти, че си си направил всичкия този труд, но се боя, че не мога да приема работата и нищо няма да промени решението ми.
	Зед ми се намръщи.
	— Мога ли да те попитам защо?
	— Защото… — Многото отговори, които бях приготвила, се изпариха от ума ми, когато той се вторачи в мен. — Тук ми харесва.
	— Хайде, Тиги, можеш да измислиш и по-добър отговор.
	Видях стоманения блясък в очите на Зед.
	— Аз съм си момиче от провинцията по сърце и това място ми е като дом.
	— Ако погледнеш документите в папката, ще видиш, че съм включил полет с първа класа, до което пожелаеш място в Европа всеки месец. Освен това съм предвидил да прекарваш поне шест месеца в годината в Африка, особено в началото, когато ще търсиш начини да похарчиш двадесет и петте милиона долара, които ще имаш на разположение.
	_Двадесет и пет милиона…_
	— Всичко това звучи страхотно, но аз съм само на двайсет и шест години и нямам никакъв опит в каквото и да е, освен в опазването на животните. Няма начин да се справя с бизнес страната на работата.
	— Затова ще имаш около себе си опитен отбор. Както вече казах, единственото ти задължение ще бъде да избираш проектите и да бъдеш лицето на инициативата. Ще ти вземем стилист, нов гардероб, учител по публична реч…
	Стоях неподвижно, докато Зед ми обясняваше как ще ме вземе, ще ме промени и ще ме притежава. И докато мислех за това, лицето и тялото на Зед започнаха да се променят и той се превърна в огромен, зелен, ужасно слузест гущер, чийто остър език се стрелкаше към мен, докато той говореше…
	Зед най-накрая спря да говори и се превърна от влечуго отново в човек.
	— Ъм, добре. Благодаря ти, Зед, наистина, за мен е чест, но каквото и да ми кажеш, отговорът продължава да бъде „не“.
	— И това място, Кинеърд, е причината да останеш тук?
	— Да — потвърдих. — Обичам го.
	— Ами тогава решението ми е взето! — Зед се плесна по бедрото. — Ще купя това имение. Мисля по въпроса от няколко дни. Сигурен съм, че Чарли ще се съгласи да ми го продаде. Всички знаем колко е отчаян. Ще се радва да се махне от главата му.
	— Искаш да купиш Кинеърд? — прошепнах с треперещ от ужас глас.
	— Защо не? Ще може да се приспадне от данъците, можем да водим тийм билдинг за персонала ми сред природата, а част от земята може да се превърне и в игрище за голф с осемнайсет дупки. Мога да разширя хижата, да я направя истински хотел и да превърна онези стари обори в магазини за местни стоки. Накратко, ще вкарам цялото това място в новото хилядолетие. А ти, Тиги, можеш да останеш тук и да ми помогнеш.
	Бях в такъв тотален шок, че устата ми се отвори и затвори като на златна рибка.
	— И така — продължи с усмивка Зед, — както и да хвърлиш заровете, Тиги, изглежда в крайна сметка ще работиш за мен. А сега да пийнем от това шампанско.
	— Зед, съжалявам, но трябва да вървя.
	— Защо? Какво съм казал или направил, което те е обидило?
	— Аз… Ти си повече от щедър и наистина го оценявам, но не мога да работя за теб, Зед, нито тук, нито в Ню Йорк.
	— Защо не, Тиги? Мислех, че се разбираме много добре?
	— Ами, работата е там, че… — Извадих принтираната страница от задния си джоб. — Говорих със сестра ми Мая за теб. А тя ми прати това. — Подадох му листа и той го разгъна. Погледна снимката, после мен.
	— Това е сестра ми Електра.
	— Знам коя е, Тиги, просто не разбирам реакцията ти.
	— Първо излизаш с Мая, после минаваш на Електра, а сега ето те тук, с мен! Съжалявам, но това е… откачено.
	— Тиги, не бъди толкова наивна. Трябва да знаеш как медиите могат да вземат съвсем невинно приятелство и да го изкарат най-великата любовна афера от Бъртън и Тейлър насам. Казах ти открито, че познавам Мая и Електра. И да, с Мая имах връзка, но с Електра беше само приятелство. Както знаеш, в момента тя си има гадже, така че не съм я виждал от месеци. Освен това всички сте красиви жени, които се движат в същите кръгове като мен. Това е всичко.
	— Аз определено не се движа в същите кръгове като теб, Зед. И никога няма да го направя. А сега си тръгвам и бих предпочела повече да не се виждаме.
	— Да не би да ревнуваш от двете си сестри?
	— Не, разбира се! — почти изкрещях, понеже той още не разбираше. — Твоята мания по нас, сестрите, е просто… ненормална! Чао, Зед.
	Излязох от стаята и почти очаквах той да ме последва. Радвах се, че Берил е в кухнята за защита, а Кал щеше да се върне за обяд. Щом излязох от хижата, се спуснах тичешком през двора, отворих вратата на къщата и я затръшнах зад себе си.
	— По дяволите! — изругах и взех да обмислям дали да не преместя дивана пред вратата за допълнителна защита.
	— Къде е пожарът? — попита Кал, излизайки безгрижно от кухнята с голямо парче месен пай в ръка.
	— Тук ли ще бъдеш в следващия час? — попитах задъхана.
	— Мога да бъда, да. Защо?
	— Защото току-що отказах предложението за работа на Зед. Той не беше никак доволен, меко казано, и тогава каза, че искал да купи имението Кинеърд, за да работя за него каквото и да реша, и… тогава му показах негова снимка с една от сестрите ми в списание, а е излизал и с другата ми сестра, и… Божичко, Кал, наистина мисля, че е луд!
	— Леле, Тиг, съвсем ме изгуби. Какво беше това, че щял да купува Кинеърд?
	— Току-що ми каза, че ще го направи. О, Кал! — Очите ми се насълзиха. — Говореше за строене на голф игрище, магазини…
	Кал се свлече в един стол.
	— Но Чарли никога не би го продал, нали? Особено на човек като Зед.
	— И двамата можем да си представим колко е разорен Чарли, както и имението. Дори да получим максималната възможна субсидия, пак няма да е сигурно, че ще се справим.
	— Боже — въздъхна той, — това би било краят на една епоха. Да не говорим за мечтите ми да се оженя за Кейтлин и да си купим собствена къща.
	— Най-лошото е, че Зед би купил имението само като играчка… Може би само за да ми направи напук.
	— Мислиш, че си струваш няколко милиона, а, Тиг? — подкачи ме той, а аз се изчервих, което малко разведри атмосферата.
	— Нямах точно това предвид, но имам чувството, че той ме преследва, каквото и да правя.
	— Да, наистина има някаква странна мания по теб. И казваш, че е излизал и с две от сестрите ти?
	— Да, и Мая не можеше да каже и една добра дума за него. Боже, Кал, току-що отказах двадесет и пет милиона бюджет, с който да правя каквото поискам — изстенах. — А ако… ако той купи Кинеърд, ще трябва да си тръгна, наистина ще трябва.
	— Не мисля, че това ще се случи, Тиг — поклати глава Кал. — Може би трябва да поговориш с Чарли по въпроса.
	— Може би — свих рамене. — Както и да е, ще ида в Тейн следобед, да видя Маргарет. После ще отида да наглеждам Пегас довечера. Зед знае къде е той. Нали не мислиш, че…
	— Исусе! А аз му организирах стрелба по мишени! Сигурна ли си все пак за излизането довечера, Тиг? Ще има виелица — каза Кал, наблюдавайки безобидното синьо небе през прозореца на къщичката ни. Обедното слънце сякаш пръскаше блестящи искри по снега, който покриваше земята през цялата зима. Беше идеална зимна гледка, като от коледна картичка.
	— Да! Просто не можем да поемем този риск, Кал, знаеш, че не можем!
	— Съмнявам се и Йети да излезе тази нощ — промърмори Кал.
	— Обеща ми, че ще го наблюдаваме — напомних му умолително. — Виж, ще взема радиото с мен, и ако стане нещо, ще ти се обадя.
	— Тиг, наистина ли мислиш, че ще оставя крехка девойка като теб да седи сама в снега, когато е възможно бракониер с пушка да броди из имението? Не ставай глупава! — изръмжа Кал и по зачервеното му лице се изписа раздразнение, последвано от примирение. — Не повече от два часа, имай предвид. След това ще те завлека вкъщи за косата. Няма да нося отговорността, че си се озовала в болницата с хипотермия. Ясно?
	— Благодаря, Кал — отвърнах облекчена. — Знам, че Пегас е в опасност. Просто… го знам.

	* * *

	Снегът бе натрупал около нас в землянката и брезентовият покрив поддаваше под него. Сериозно се питах дали нямаше да падне и да бъдем заровени под тежестта на снега отгоре.
	— Тръгваме сега, Тиг — каза Кал. — Измръзнал съм до кости и дори Берил ще се затрудни да ни закара обратно. Виелицата поутихна и трябва да се приберем, докато можем. — Кал отпи последна глътка от изстиналото кафе в манерката, след което ми я подаде. — Довърши това. Аз ще ида да изчистя снега от предното стъкло и да запаля.
	— Добре — въздъхнах, съзнавайки, че няма смисъл да споря.
	Бяхме седели в землянката над три часа, без да видим нищо, освен снежната виелица, трупаща преспи по земята. Кал излезе и тръгна към Берил, паркирана зад няколко скали в долината зад нас. Погледнах през малкото прозорче на землянката, докато пиех кафето, после изключих ветроупорния фенер и изпълзях навън. Нямах нужда от фенерче, защото небето се бе прояснило и сега в него светеха хиляди звезди. Млечният път се виждаше ясно над мен. Луната, която растеше и щеше да бъде пълна след два дни, озаряваше недокоснатата бяла покривка на земята.
	Абсолютната тишина, която се спускаше веднага след новия сняг, беше дълбока като блестящите преспи, които поглъщаха стъпалата и прасците ми.
	_Пегас_.
	Повиках го безмълвно и тръгнах бавно към дърветата, молейки еленът да се появи, за да мога да се върна у дома и да заспя, спокойна, че поне за още една нощ е в безопасност.
	Той се появи, сякаш отникъде. Беше вълшебна гледка, когато вдигна глава към небето, обърна се и ме погледна с дълбоките си кафяви очи. Започна да върви плахо към мен, и аз към него.
	— Скъпи Пегас — прошепнах, но видях сянка да излиза в снега от горичката. Сянката вдигна пушка.
	— Не! — изкрещях в тишината, фигурата беше зад елена с насочена пушка, готова да стреля. — Спри! Бягай, Пегас!
	Еленът се обърна и видя заплахата, но вместо да избяга на сигурно място се затича към мен. Чу се изстрел, после още два, и усетих внезапна остра болка. Сърцето ми подскочи и пулсът ми толкова се ускори, че главата ми се замая. Коленете ми се подкосиха и паднах на снежното одеяло долу.
	Отново се възцари тишина. Опитах се да запазя съзнание, но не можех повече да се боря с мрака, дори заради него.
	Малко по-късно отворих очи и видях познато, обично лице над себе си.
	— Тиги, любов моя, всичко ще бъде наред. Сега ще останеш с мен, нали?
	— Да, Татко, разбира се — прошепнах, докато той галеше косата ми, точно както правеше, когато бях болно малко момиченце. Отново затворих очи, знаейки, че съм в безопасност в ръцете му.
	Когато се събудих отново, усетих как някой ме повдига от земята. Потърсих Татко, но видях над себе си само уплашеното лице на Кал, който се мъчеше да ме занесе на сигурно място. Обърнах глава назад към горичката и видях неподвижното тяло на бял елен, снегът около него опръскан с кръв.
	И разбрах, че вече го нямаше.


>>	20.

	— Добро утро, Тиги, как се чувстваш?
	Насилих се да си отворя очите, за да видя кой ми говори, понеже не разпознавах гласа.
	— Здравей — усмихна ми се медицинска сестра. С огромно усилие си върнах мимолетните спомени за…
	— Пегас — прошепнах и долната ми устна затрепери, а очите ми се насълзиха.
	— Опитай се да не се разстройваш, скъпа. — Медицинската сестра, която имаше яркочервена коса и мило лице, покрито с лунички, сложи дланта си върху моята. — Преживяла си ужасен шок, но поне си отървала кожата. Скоро ще дойде лекарят да те види. Аз само ще ти измеря температурата и кръвното налягане, но се боя, че не мога да ти предложа твърда храна, докато лекарят не каже, че е позволено.
	— Няма проблем, не съм гладна така или иначе — отвърнах, а спомените от предишната нощ започнаха да се връщат.
	— Тогава какво ще кажеш за една хубава чаша чай?
	— Благодаря.
	— Ще пратя някой да ти я донесе. Отваряй, моля — добави тя и сложи термометъра под езика ми, след което затегна ремъка около ръката ми. — Температурата ти е наред, но кръвното ти налягане още е малко височко, макар че е спаднало от снощи. Сигурно е било само от драмата — успокои ме тя с усмивка. — Така, отвън те чака приятелят ти Кал. Да го пусна ли да влезе?
	— Да. — Мисълта за Кал и как се бе погрижил за мен отново предната вечер накара още сълзи да потекат от очите ми.
	— Добро утро, Тиг — поздрави ме той, когато влезе няколко минути по-късно. — Радвам се да те видя будна. Как се чувстваш?
	— Потресена. Пегас наистина ли е… — Прехапах устна. — Мъртъв?
	— Да, Тиг. Толкова съжалявам, знам какво означаваше той за теб. Може би просто трябва да си го представиш като митичния Пегас, как му порастват криле и излита към небесата.
	— Ще се опитам — отвърнах с насилена усмивка. Не беше типично за Кал да се отнася във фантазии, затова бях благодарна, че прави такова усилие. — Харесва ми тази мисъл, но просто се чувствам отговорна. Той ми имаше доверие, Кал, излезе да ме види както обикновено и заради това го застреляха.
	— Тиг, не можеше да направиш нищо повече; никой от нас не можеше.
	— Ти не разбираш! Извиках му да бяга, но той се затича към мен. Ако не беше застанал между мен и бракониера, аз щях да съм мъртва сега. Той ми спаси живота, Кал. Наистина.
	— Тогава аз поне съм му благодарен. Макар да е ужасна загуба за нас и за природата, предпочитам да е той, а не ти. Лекарят дойде ли вече да те види?
	— Не. Но сестрата каза, че е на път. Надявам се да махне всички тези неща — посочих тубите и бипкащата машина, за които бях свързана, — за да мога да се прибера у дома.
	— Някои казват, че здравната ни система е скапана, но оня хеликоптер пристигна в долината с парамедиците до половин час, след като се обадих.
	— Това обяснява цялото бръмчене и дрънчене — казах аз. — Помислих, че ми се е присънило.
	— Не, истинско си беше. Аз те последвах по пътя и нямаше частичка от теб, която да не е сканирана, снимана на рентген или тествана снощи. Лекарят каза, че тази сутрин ще излязат резултатите.
	— Честно казано, не помня почти нищо — само много шум и силни светлини. Поне не ме боли нищо.
	— Не съм изненадан, предвид това с колко лекарства те натъпкаха. А сега трябва да ти кажа, че един детектив от полицията чака да говори с теб, когато се почувстваш по-добре. Казах му всичко, което знам, но ако помниш, аз не бях там по време на самата стрелба.
	— Детектив? Защо ще иска да говори с мен?
	— Някой стреля по теб снощи, Тиг. Както ти сама каза, можеше да те убият.
	— Но само по грешка, Кал. И двамата знаехме, че целта му беше Пегас.
	— Е, засега смятат случая като съмнителен.
	— Това е смехотворно, макар че искам да се разбере кой уби елена. Бракониерството също е престъпление, особено при толкова рядко животно.
	— Видя ли кой го направи, Тиг?
	— Не, а ти?
	— Не. Докато стигна до теб, копелето вече го нямаше.
	И двамата помълчахме известно време. Мислехме за вчерашния ни разговор за Зед, но никой от нас не посмя да изрече мислите си на глас.
	— Искаш ли да се обадя на някого? На някоя от сестрите ти? Или онази дама, която наричаш Мама? — попита ме Кал.
	— Божичко, не, освен ако лекарят не ти е казал, че умирам.
	— Нищо подобно не е казвал. Напротив, каза, че си голяма късметлийка. А, като заговорихме за него…
	Един мъж, съвсем малко по-възрастен от мен на вид, влезе през завесата.
	— Здравей, Тиги. Аз съм доктор Кемп. Как се чувстваш тази сутрин?
	— Добре, съвсем добре — кимнах и сърцето ми прескочи. Подготвих се да чуя доклада за състоянието си. Лекарят хвърли поглед на монитора и отново насочи вниманието си към мен.
	— Добрата новина е, че снощните рентгенови снимки излязоха чисти и потвърдиха това, което си мислехме. Куршумът е минал през страничната част на якето ти за ски и е пробил трите пуловера, които носеше, но раната не е сериозна. Дори не се наложи да правим шевове — само си имаш голям, хубав пластир, който да я покрие.
	— Тогава, свободна ли съм да се прибирам?
	— Боя се, че още не си. Когато парамедиците те докараха, докладваха, че пулсът ти е много неравен, а кръвното ти налягане — много високо. Първо си помислихме, че получаваш сърдечен удар. ЕКГ-то показа, че преживяваш нещо, наречено аритмия — това означава, че сърцето ти не може да бие равномерно. Освен това имаш пристъпи на тахикардия, при която сърцето бие по-бързо от обикновено. Забелязвала ли си наскоро палпитации или ускоряване на пулса?
	— Ами… да, понякога — отвърнах, понеже знаех, че трябва да бъда честна.
	— Откога?
	— Не помня, но се чувствам съвсем добре, наистина.
	— Винаги е добра идея да проверим за неоткрити заболявания, Тиги. И точно това искаме да направим.
	— Сигурна съм, че сърцето ми е добре, докторе — отговорих твърдо. — Имах много лоша астма като дете и все боледувах от бронхит. Правиха ми много изследвания в болницата и всеки път проверяваха сърцето ми.
	— Това е успокояващо, но кардиолозите искат да ти направят ангиография за всеки случай. Скоро ще дойде санитар да те отведе. Можеш ли да седнеш в инвалиден стол?
	— Да — отвърнах окаяно.
	Мразех болници и докато санитарят ме буташе по коридора десет минути по-късно, реших, че съм съгласна с Чили и определено бих предпочела да си отида в собствения си хабитат.
	Ангиографията беше неприятна, но безболезнена, и след по-малко от половин час отново седях в леглото с купа водниста супа — единствената горе-долу веганска храна в обедното меню.
	— Какво ще кажеш да се видиш с детектива сега, Тиг? — попита Кал. — Горкият човек виси тук от малките часове.
	Съгласих се и поканиха мъжа вътре. Той се представи като детектив сержант Маклейн, носеше цивилни дрехи и имаше излъчване на практичен и добродушен човек. Седна до леглото ми и извади тефтер.
	— Здравейте, госпожице Д’Аплиез. Господин Макензи вече даде показания и ми обясни какво според него се е случило снощи. Пратихме якето и пуловерите ви в криминологията. Измъкнали сте се на косъм. Иззеха куршума от елена, но още търсят гилзите на местопрестъплението. От тях и куршума би трябвало да успеем да определим вида на оръжието. А сега се боя, че ще трябва да взема показания и от вас, като единствен свидетел на самата стрелба. Ако в който и да е момент искате да спрете, моля, кажете. Разбирам, че това може да ви разстрои.
	Поех дълбоко дъх и се фокусирах върху това да свърша цялата работа, за да може да ме пуснат и да се върна в леглото си в Кинеърд тази вечер. Разказах на детектива всичко за случилото се, а той ми задаваше въпроси.
	— Значи не сте видели стрелеца? — попита той.
	— Не, видях само сянката му в снега.
	— Мислите, че е бил мъж?
	— Да — отвърнах. — Поне сянката му беше много висока, макар че сенките всъщност нямат много връзка с ръста на човека, нали? Звучи странно, но май носеше старомодна шапка в стил „трилби“. Поне така изглеждаше в сянката. Но тогава видях Пегас да тича към мен…
	— Пегас?
	— Белият елен. Наричах го Пегас…
	— Тиг и еленът имаха особена връзка помежду си, детектив — обясни Кал, а от очите ми пак потекоха сълзи.
	— А сега ми се ще да нямахме, защото Пегас още щеше да е жив…
	— Е, добре, можем да спрем дотук, госпожице Д’Аплиез, много ни помогнахте.
	— Ще можете ли да повдигнете обвинение в бракониерство на този човек? — попитах.
	— О, да, не се притеснявайте. Ако хванем откачения тип, който е направил това на вас и на елена, ще се погрижа да му се повдигнат обвинения по всички възможни параграфи. На мен ми се струва, че еленът ви е спасил от куршума, така че може дори да го хванем за опит за убийство. Но ви предупреждавам, че медиите са надушили новината — въздъхна сержант Маклейн. — Лошите новини се разпространяват бързо, а и еленът вече беше във фокуса на медиите. Край входа на болницата се въртят няколко репортери. Когато ви изпишат, предлагам да потърсите странична врата. Съветвам ви да отговаряте с „без коментар“ на всички въпроси.
	— Добре, благодаря.
	— Сега само ще ви помоля да прочетете показанията си и ако всичко е записано правилно, да сложите инициалите си на всяка страница и да подпишете в края.
	Направих го и върнах листовете на детектива, стараейки се да спра треперенето на ръцете си.
	— Ето визитната ми картичка, ако си спомните още нещо в следващите няколко дни. Имам данните за връзка с вас, така че вече мога да ви оставя на мира да се възстановявате. Ще ви уведомим дали сме намерили гилзата, а отделът ни за подкрепа на жертвите скоро ще се свърже с вас. И ви моля да помислите, госпожице Д’Аплиез — всичко, което можете да си спомните, би могло да ни помогне да повдигнем обвинения на този гадняр. Пожелавам ви бързо възстановяване и благодаря за помощта ви.
	След като той си тръгна, усетих как клепачите ми натежават. Тъкмо ги затворих, когато чух завесата отново да се отваря.
	— Как се чувствате?
	Отворих очи и видях доктор Кемп, младия специализант, да ме гледа отгоре.
	— Добре. — Постарах се да изглеждам убедително будна. — Мога ли вече да се прибирам?
	— Още не, боя се. Господин Кинеърд, старшият консултант в кардиологията, ще слезе да ви види. Резултатите от ангиографията би трябвало да са готови утре сутрин. Боя се, че той ще се позабави, защото в момента е в операционната. Впрочем изпраща ви пожелания за бързо оздравяване — добави той. — Разбрах, че се познавате.
	— Да — преглътнах, а сърцето ми отново подскочи. — Работя за него. Имам предвид, в другия му живот горе в имението.
	— Ясно. — Специализантът изглеждаше объркан и се сетих, че едва ли знае каквото и да било за личния живот на Чарли.
	Погледнах през прозореца и видях, че се смрачава.
	— Ще мога ли да се прибера у дома тази нощ?
	— Не, защото той ще иска да вземе резултатите от ангиографията, а може да поиска и да направи още изследвания. Само още един въпрос, Тиги — Кал ми каза, че не си британска гражданка, а швейцарка.
	— Да, така е.
	— Това не е проблем, швейцарските граждани могат да се лекуват по Националната служба за здравеопазването, но изглежда те няма в системата ни. Някога регистрирала ли си се при лекар от Националната служба в Обединеното кралство?
	— Не.
	— В такъв случай ще ни трябва паспортът ти, националният ти осигурителен номер и няколко попълнени формуляра, за да уредим бъдещото ти лечение. Ако не ти е под ръка, националният ти осигурителен номер трябва да го има на фишовете за заплатата ти.
	— Ясно. — Погледнах Кал. — Много съжалявам, но паспортът ми е на нощната ми масичка, както и фишовете.
	— Спешно ли е, докторе? — попита Кал. — Пътуването дотам и обратно отнема три часа.
	— Донякъде — каза специализантът. — Знаете каква е бюрокрацията в нашата здравна система. Може ли някой да ви ги донесе?
	— Не, ще трябва аз да се върна. Освен ако не искаш Зед като посетител, Тиг — добави с гримаса Кал.
	Погледнах измореното му лице, после часовника, който ми показа, че вече минава четири следобед. Детективът беше стоял при мен повече от два часа. Взех решение.
	— Кал, защо не се прибереш да поспиш? Ако няма да ме изписват до утре, не можеш ли да се върнеш с паспорта и фишовете и евентуално да ме прибереш по същото време?
	— Сигурна ли си, че ще се справиш сама тук цяла нощ?
	— Ще се справя, няма проблем. Ти изглеждаш по-зле от мен.
	— Благодаря, Тиг, права си. Трябва да се поизтъркам във ваната.
	— Тогава ще тръгвам — каза специализантът. — Ще се видим утре, Тиги. Приятни сънища.
	— Толкова съжалявам за всичко това, Кал. Това е последното, което ти трябва, с всичко случващо се в Кинеърд.
	— А последното, което ти трябваше на теб, беше огнестрелна рана. Добре, Тиг, ще тръгвам. Поне ще имам удоволствието да карам чисто нов рейндж роувър по обратния път. Зед ми зае своя, когато чу, че са те откарали с хеликоптер в болницата.
	— Много мило от негова страна — признах неохотно, спомняйки си какво се случи между нас вчера.
	— Да… — Кал се намръщи. — Или може би е от чувство за вина. Всички знаем, че има тънка граница между любовта и омразата, а ти му отказа вчера. Освен това главата на бял елен е невероятен трофей, който да си окачиш на стената. Най-невероятният, бих казал, особено за човек като Зед. Мислиш ли, че той те е прострелял?
	— Боже, Кал — казах и сърцето ми отново прескочи. — Не знам, просто не знам.
	— Съжалявам, че те плаша, но от това, което си ми казвала и което съм видял, той е свикнал да получава каквото иска. Поне знам, че тук си в безопасност.
	— Надявам се — въздъхнах. — Кал, можеш ли да ми донесеш и още някои неща? Раницата ми, ръчната ми чанта, която май оставих на леглото, едни дънки, блуза, пуловер, и… ъ-ъ-ъ… чисто бельо. Дрехите ми са в криминологията, а не искам да си тръгна оттук в болнични дрехи.
	— Разбира се, ще ти ги донеса. Гледай да не се забъркваш в още проблеми, докато ме няма, нали?
	— Виж къде съм. Това е невъзможно, дори за мен.
	— Нищо не е невъзможно за теб, Тиг — каза той и ме целуна по челото. — Ще се върна сутринта. Ако се сетиш да ти трябва още нещо, обади се на Берил в хижата и тя ще ми предаде съобщението.
	— Благодаря, Кал. Само още един въпрос… — Подготвих се вътрешно за отговора. — Къде са отнесли Пегас?
	— Доколкото знам са го оставили където си беше, защото е част от местопрестъплението.
	— Аз просто… много бих се радвала да се сбогувам с него.
	— Ще разбера къде ще го занесат и ще ти кажа. Чао, Тиг — махна ми той на излизане и изведнъж се почувствах много самотна.
	У Кал определено имаше нещо, което ме караше да се чувствам защитена и сигурна. Не само това, но той ме и разсмиваше. Връзката, която бяхме установили помежду си, наистина беше нещо специално и се зачудих дали не сме били роднини в предишен живот…
	— Здравей, Тиги — каза друга сестра, вървейки към леглото. — Името ми е Джейн и трябва пак да ти премеря температурата. — Термометърът влезе в устата ми. — Добре, всичко е наред. Не изпитваш болка, нали? — попита тя и вдигна червената папка от края на леглото.
	— Не.
	— Добре, тогава се надявам да можем да ти свалим интравенозната система по-късно. А сега имаш още един посетител. Достатъчно добре ли се чувстваш?
	— Зависи кой е — отвърнах аз, а сърцето ми отново подскочи при мисълта как Зед се спотайва зад завесата.
	— Казва се Зара и твърди, че ти е близка приятелка.
	— Да, много ще се радвам да я видя.
	Няколко секунди по-късно ведрото лице на Зара се показа през завесата.
	— Тиги, горкичката ти! А Пегас… О, божичко! Защо не ми каза за него?
	— Съжалявам, Зара, но трябваше да остане в тайна.
	— Е, вече не е. Чух за стрелбата по местното радио в колата. Как се чувстваш?
	— Добре съм, но горя от нетърпение да се прибера вкъщи.
	— Кой мислиш, че го е направил?
	— Честно казано, нямам никаква представа, Зара. Видях само една сянка — отвърнах, понеже не исках отново да преживявам цялата случка. — А ти как си? Баща ти каза, че си се върнала в училище.
	— Да, но ни пуснаха за уикенда. Мама дойде да ме вземе и поисках веднага да дойда тук да те видя.
	— Всичко наред ли е в училище?
	— Да, всичко е наред… Джони ми писа да ме пита дали искам да се видим, много съжалявал и прочее. Казах му къде да си го навре — изкикоти се тя.
	— Добро момиче! — Вдигнах немощно ръка за „дай пет“.
	— Ще се оправиш ли наистина, Тиги?
	— О, да, всичко ще бъде наред. Утре би трябвало да ме пуснат — успокоих я, без да добавям, че баща й ме държеше тук. — Как вървят нещата вкъщи?
	— Ужасно е. Предпочитам да съм на училище, отколкото с мама в Кинеърд. Татко или е в болницата, или се затваря в кабинета си да говори с адвоката си.
	— Адвокат?
	— Нещо свързано с имението, не знам. — Зара се почеса по носа.
	— Каквото и да е, изглежда все едно нещо ужасно му тежи. Както и да е, по-добре да тръгвам. Мама ме чака. Отиваме в Кинеърд за уикенда, което ще е хубаво. Макар че тоя Зед Езу е много особен, надявам се скоро да се махне. Чао, Тиги! — Тя ме обгърна в мечешка прегръдка. — Благодаря за всичко, страхотна си! — Изправи се и си излезе.
	Излегнах се и усетих известна болка от раната, сега, когато обезболяващите бяха спрели да работят. Отново затворих очи, когато шока от последните два дни започна да ме надвива.
	— Здравей, Тиги, как се чувстваш?
	Отворих очи и погледнах нагоре. Видях Улрика, която дърпаше стол към леглото ми.
	— Добре съм, благодаря, че попита.
	Тя седна и се наведе към мен.
	— Добре. Съжалявам за стрелеца. Надявам се скоро да го хванат.
	— Аз също.
	— А сега, извини ме, че избирам такъв неподходящ момент, но трябва да поговоря с теб.
	Сърцето ми за пореден път подскочи като на трапец, когато усетих пулсиращия гняв под спокойната външност на Улрика.
	— За какво?
	— За влиянието ти върху дъщеря ми, като начало. Тя попива всяка твоя дума. Моля те, помни, че аз съм й майка.
	— Да, разбира се. Съжалявам, аз…
	— А след това идва съпругът ми. Очевидно е от самото начало, че се опитваш да забиеш нокти в него. Като много други преди теб…
	— Това просто не е вярно! — възкликнах ужасена. — Чарли и аз работим заедно — той ми е шеф!
	— Не мисли, че не знам за малките ви сутрешни разходки заедно, частните ви разговори по Коледа. Нека ти кажа сега — този път не води доникъде. Чарли никога няма да ме напусне, никога!
	— Не, Улрика — поклатих глава потресена. — Всичко си разбрала погрешно.
	— Не мисля така. За всички е очевидно, че си хлътнала по него.
	— Наистина не съм…
	— Това, което искам от теб, Тиги, е да оставиш семейството ми на мира. Можеш да мислиш каквото си искаш за брака ми и отношенията ми с дъщеря ми, стига да го правиш далече от нас.
	Трябваха ми няколко секунди, за да схвана какво има предвид.
	— Искаш да напусна работата си? В Кинеърд?
	— Да. Мисля, че това е най-доброто решение.
	Стоманеносините й очи се впиха в мен и сведох поглед.
	— Ще те оставя да помислиш по въпроса. Сигурна съм, че ще разбереш, че така би било най-добре за всички. Пожелавам ти скорошно оздравяване — добави рязко тя, изправи се и се скри зад завесата.
	Отново се отпуснах на възглавницата си и усетих как ме разтърси поредния шок. _Нищо чудно, че получих палпитации_ — помислих си нещастна. Бях прекалено изтощена, за да започна да мисля какво да правя, затова затворих очи и се опитах пак да заспя, понеже сега сърцето ми наистина препускаше. Спах неспокойно и се събуждах периодично, когато сестрите идваха да ме погледнат. Тъкмо започнах да задрямвам за пореден път, когато чух познат мъжки глас.
	— Тиги? Чарли е.
	Просто нямаше начин да го погледна в очите в този момент, затова се престорих на заспала.
	— Очевидно спи дълбоко, а сега сънят е най-доброто за нея — чух Чарли да шепти на сестрата. — Кажете й, че съм идвал да я видя и че ще я посетя колкото мога по-скоро утре сутрин. В момента данните й са наред, но ако се появи проблем през нощта, ми се обадете. Аденозинът, който предписах, би трябвало да успокои нещата. Дайте й го при следващото наблюдение.
	— Както кажете, доктор Кинеърд. Не се притеснявайте, ще се грижа добре за нея — отговори сестрата. Завесата се затвори зад тях и стъпките им постепенно заглъхнаха.
	_Защо ми е предписал още лекарства?_ — замислих се. Може би беше за мускула, поел по-голямата част от удара на куршума, преминал през якето ми. Малко ме болеше да дишам, но вероятно беше само от натъртването…
	Отново задрямах, докато не ме събуди сестрата за последното наблюдение.
	— Добре че не ви махнахме канюлата, понеже докторът ви предписа нещо — каза тя и пусна течността през спринцовката, която закачи за нея. — Сега ще ви оставя да си почивате. Натиснете звънеца за повикване, ако имате нужда от нещо.
	— Добре, благодаря.

	* * *

	Сестрата на сутрешна смяна ме събуди от неспокойния ми сън, когато дойде за поредното наблюдение.
	— Ще се зарадвате да научите, че тази сутрин всичко изглежда много по-добре — каза тя, докато записваше детайлите. — Скоро ще дойде количката с чая — добави на излизане.
	Седнах в леглото и помислих, че тази сутрин наистина се чувствах по-добре. Сърцето ми вече не прескачаше и се чувствах с достатъчно ясен ум, за да обмисля разговора си с Улрика предната нощ.
	_Как може да твърди, че преследвам съпруга й? Как смее да казва, че съм се опитала да влияя на Зара! Опитах се да й помогна! Какво право има тя да ме уволнява!_
	Тогава обмислих опциите си: първата беше да кажа на Чарли за случилото се, но знаех, че ще бъда прекалено засрамена, за да повторя обвиненията на Улрика, че съм „хлътнала“ по него.
	_Дали не е, защото може да е права?_ — попита вътрешният ми глас.
	Не беше тайна за душата ми, че се почувствах привлечена от Чарли от мига, в който го видях. Много ми харесваше да прекарвам време с него и да, определено го намирах за привлекателен…
	Простата истина беше, че Улрика го беше усетила.
	— Тя е права — изстенах. Чаят пристигна и докато пиех хладката, водниста течност, която ми дадоха, се зачудих какво да правя.
	Помислих за Зед, който още беше в Кинеърд, и за факта, че някой бе стрелял по мен. Отгоре на това, според думите на Зед и Зара, състоянието на имението Кинеърд беше нестабилно като пулса ми…
	— След седмица така или иначе може да нямам работа — промърморих на себе си. — По-добре да се измъкна, докато не се е стигнало дотам.
	„Ще си отидеш“, така ми беше казал Чили…
	Това реши нещата.
	Докато изпия чашата, вече знаех, че имам само една опция. И тя беше да направя каквото бе поискала Улрика и да се махна от Кинеърд. Докато чаках Кал да дойде, направих плановете си. Когато сестрата се върна да ми изключи интравенозната система и да махне канюлата, я помолих за няколко листа хартия. Написах бележка на Кал и официално известие за напускане до Чарли. Понеже нямах плик, сгънах двете бележки заедно и написах името на Кал отпред с големи букви. Засега ги скрих под възглавницата си.
	Кал пристигна в девет часа с доста по-бодър вид. Остави раницата ми в един ъгъл.
	— Добро утро, Тиг. Дано да съм донесъл всичко, което поиска. Нали разбираш, чувствах се малко странно да ти преравям шкафовете, за да ти намеря… бельото — засмя се той. — Както и да е, как се чувстваш?
	— Много по-добре, благодаря — отвърнах ведро. — Сигурна съм, че днес ще ме изпишат. Сестрата каза, че резултатите от наблюденията изглеждат добре.
	— Това е най-добрата новина, а Бог знае, че имам нужда от такава! Кинеърд е претъпкан с журналисти, които се мъчат да снимат нашия Пегас.
	— О, боже, той още ли лежи там, където… падна?
	— Не, и това е странното; след като полицията извади куршума от тялото му, аз и момчетата помогнахме на хората от криминологията да вдигнат палатка около него, за да запазят доказателствата. Оставих Лохи и Бен на пост там цяла нощ, но познай какво се случи? Когато отидоха в палатката тази сутрин, тялото беше изчезнало. Ей така! — Кал щракна с пръсти. — Сякаш се е изпарило.
	— Моля те, не ми казвай, че някой го е откраднал, за да го превърне в трофей! — изстенах.
	— Освен ако не са сложили нещо в манерките на двете момчета, за да заспят толкоз дълбоко, че да не чуят как идва голям камион и някой влачи огромен елен от палатката, едва ли. И… — Кал махна с пръст към мен — още едно странно нещо, което ще ти се понрави: на мястото, където лежеше, около него имаше кръв. А полицията каза тази сутрин, че когато погледнали в палатката, не само че еленът го нямало, а и снегът около мястото, където е бил, бил чисто бял.
	— Сякаш никога не е съществувал… — прошепнах.
	— Така си помислих и аз. Странно, а?
	— Всичко е странно в момента — казах аз. — Ще се закълнеш ли, че това не е просто история, която си измислил, за да ме накараш да се почувствам по-добре?
	— Не бих направил такова нещо, Тиг! Можеш да ги питаш, като се върнеш в Кинеърд, ако не ми вярваш. Впрочем Берил прати това. — Кал ми подаде кутия, пълна с маслен сладкиш. — Каза, че го харесваш. Изпраща ти много поздрави, както и всички останали.
	— Включително Зед?
	— Не съм го виждал, тъй че не знам — сви рамене Кал. — Оставих ключовете за рейндж роувъра му при Берил и си тръгнах бързо.
	— Всичко върви на зле в Кинеърд, откакто той пристигна — въздъхнах. — Само се надявам да схване намека и да си тръгне. Кал, дали ще може да поизлезеш за половин час да пийнеш нещо, докато аз се измия и се преоблека? Искам да се почувствам като човек.
	— Разбира се, ще хапна и нещо за закуска в кафето. Нямах време да ям, преди да тръгна.
	— Няма нужда да бързаш — уверих го, докато се надигах от леглото. — Кал?
	— Да, Тиг?
	— Благодаря ти за всичко. И… много съжалявам.
	— Не ставай глупава — усмихна ми се той. — Ще се видим след малко.
	Чувствах се ужасно виновна, че ще причиня на Кал още един шок, но знаех, че няма друг начин, така че се заех за работа. Отлепих пластира, с който бяха залепени уредите, свързващи торса ми с монитора, вдигнах раницата си и я изсипах на леглото, за да проверя съдържанието й. За щастие паспортът и портмонето ми бяха вътре, но мобилният ми го нямаше. _Няма значение_ — помислих си, — _просто ще трябва да си купя нов, когато пристигна…_
	Оставих бележката до Кал на възглавницата, занесох раницата си до най-близката тоалетна и затворих вратата. Набързо облякох дънките и пуловера, които ми беше донесъл Кал, вдигнах си косата и я завъртях на кок.
	Огледах се през вратата на тоалетната, понеже знаех, че трябваше да се промъкна покрай станцията на медицинските сестри на няколко метра по-нататък по коридора. Успокоих се, като видях, че в момента там нямаше никого. Отворих широко вратата, излязох съвсем открито и напуснах отделението. После си спомних какво бе казал детективът за медиите, които чакали отпред, и потърсих страничен изход от болницата, какъвто накрая намерих.
	Щом излязох навън, бързо се качих на едно от чакащите таксита.
	— Летище Инбърнес, моля — казах на шофьора.
	— Няма проблем, госпожице. — Той запали колата и тръгнахме.
	Жената на гишето за билети на малкото летище ме попита къде искам да отида.
	— Женева — казах, понеже реших, че не искам нищо друго, освен Мама да се погрижи за мен, а Клаудия да сготви любимата ми бобена яхния. Но докато жената натискаше копчета на компютъра си, в ума ми изплува образа на белия таван на една пещера…
	_Кажи на Анхелина, че аз съм ти показал пътя към дома…_
	— Почакайте една минутка… извинете лошия ми английски — излъгах, за да прикрия факта, че щях да стана на пълен идиот. — Нямах предвид Женева, а Гранада… в Испания.
	— Ясно — въздъхна жената. — Това вече е по-сложно…

	* * *

	Час и три четвърти по-късно самолетът към летище „Лондон Гетуик“ се засили по пистата и усетих как от гърдите ми се вдига тежест. Преди да се скрием в облаците, погледнах надолу към сивия град и заснежения пейзаж отвъд него и пратих малка въздушна целувка.
	— Ти беше прав, скъпи Чили. И обещавам да им кажа, че ти си ме изпратил у дома.


>>	21.

	След още много часове самолетът ми кацна на пистата на летище Гранада. За щастие бях спала по време на цялото пътуване от „Гетуик“. Докато слизах по стълбите, най-сладкият мирис на топлина, цитруси и плодородна земя нахлу в носа ми. Макар да беше началото на февруари, температурата беше десет градуса, дори толкова късно през нощта, което след зимата с температури под нулата ми се стори направо като тропически климат. След като минах паспортния контрол и си взех багажа, попитах за хотел в Сакромонте на гишето за туристическа информация. Жената ми подаде картичка.
	— _Gracias._ Ъ-ъ-ъ, дали можете да се обадите в хотела и да питате дали имат свободна стая?
	— Няма телефон в хотела, сеньорита. Ще има стая. Не се притеснявайте.
	— Ясно, благодаря.
	Отидох да изтегля малко евро от един от банкоматите на летището, след което излязох навън да потърся такситата.
	— Къде отива, сеньорита? — попита ме шофьорът.
	— Сакромонте, _por favor_, сеньор — отвърнах с жалките остатъци от испанския, който бях учила в училище.
	— Отива на фламенко шоу?
	— Не, в хотел — „Куевос дел Албанико“. — Подадох му картичката, която ми бе дала жената на гишето за информация.
	— _Ah, sí, comprendo!_
	Потеглихме с бясна скорост и съжалих, че беше толкова тъмно и не можех да видя къде се намирам. Нямаше сняг по земята, това поне беше сигурно, помислих си, докато си свалях суичъра във влажния въздух. Трябваха ни двайсет минути, за да стигнем до града, който явно имаше преуспяващ център, съдейки по количеството хора по улиците дори в единайсет часа вечерта. После таксито зави наляво по нещо, което повече приличаше на тясна алея, отколкото на улица, и започнахме да се изкачваме нагоре.
	— Тук спираме, вие върви, сеньорита. Направо — посочи той към отворена порта в дебела стена пред нас. — Пет минути до хотел.
	— _Muchas gracias_, сеньор.
	Платих му, метнах си раницата на гърба и погледнах криволичещия път пред мен, осветен само от някоя и друга старомодна лампа, с ниска каменна стена от едната страна. Чух как таксито обръща и тръгва надолу по хълма. С туптящата рана отстрани на корема си започнах да вървя.
	Завих зад един ъгъл и видях горе над себе си, от другата страна на долината, осветена от мека светлина, древната красота на Алхамбра.
	Тази гледка ме накара да се просълзя, защото знаех, просто знаех, че съм била там преди. Стоях като хипнотизирана от неземната гледка — всичко друго около двореца беше потънало в такъв мрак, че той сякаш се рееше във въздуха.
	— Лусия е танцувала там… — промълвих, изумена, че виждам наяве онова, което досега бе съществувало само във въображението ми.
	Продължих по тясната пътека, обикаляща планината. От едната страна бяха подредени варосани каменни жилища, издълбани в скалата, със затворени за през нощта цветни кепенци. В тях почти нямаше светлини и се надявах само жената от информационното гише да не е сгрешила и хотелът да не е затворен през зимата.
	— Ако се окаже така, ще трябва просто да спя, където падна — изпъшках задъхана, усещайки как сърцето ми започва да протестира.
	За щастие точно зад следващия ъгъл видях няколко светлинки и малка табела с името на хотела, който търсех. Отворих портите от ковано желязо и влязох.
	— _Puedo lo-ayudar?_
	Обърнах се наляво и видях жена, която седеше на една от масичките на малката тераса, пушеше цигара и ме гледаше косо.
	— Ъ-ъ, имате ли стая?
	— _Sí_, сеньорита. — Тя се изправи и ме покани да вляза през вратата. — Вие сте англичанка? — попита ме на английски.
	— Всъщност съм швейцарка, така че знам и френски.
	— Ще останем на английски, да? Аз съм Марсела, собственичка на този хотел.
	Тя ми се усмихна и бръчките по лицето й станаха по-дълбоки. Заведе ме на рецепцията и осъзнах, че хотелът се състои от серия варосани пещери. Тя извади комплект ключове и ме заведе в стая с няколко дивана, покрити с одеяла на многоцветни шарки. В дъното Марсела отвори вратата към друга пещера с хубаво малко дървено легло в центъра.
	— Банята. — Домакинята ми посочи тесен вход, покрит със завеса, зад която имаше тоалетна и малък душ.
	— Идеално е — усмихнах й се. — _Gracias._
	Последвах я обратно до рецепцията и й дадох данните от паспорта си в замяна на ключа.
	— Вие гладна? — попита ме тя.
	— Не, благодаря. Ядох в самолета. Ако имате чаша вода, би било чудесно.
	Тя се скри в малко кухненско помещение и ми донесе чаша и пластмасова бутилка.
	— Да спите добре — каза тя, когато тръгнах към стаята си.
	— _Gracias._
	Вместо да си взема душ, направих онова, което Мама наричаше „котешко измиване“, защото ме беше страх да се къпя с раната. След това си легнах в леглото, което се оказа много удобно, и погледнах тавана. Беше идентичен с този, който бях виждала толкова често в главата си.
	— Наистина съм тук — прошепнах удивена, преди сънят да ме надвие.
	Когато проверих часа на будилника с флуоресцентни стрелки, който стоеше върху един сандък до леглото ми, с изумление видях, че минава десет сутринта. Никакъв проблясък на дневна светлина не проникваше в пещерата.
	Изкашлях се, понеже в гърлото ми влезе малко прах, и звукът отекна в стаята. Можех само да си представям какъв ужасен звук е издавал Фелипе, докато е умирал в пещера точно като тази…
	Преди да направя каквото и да било друго, извадих от чантата си комплекта за първа помощ, който бях купила на летището. От раната беше прокапало малко кръв, но не много, предвид това какво й бях причинила вчера. Почистих я със стерилни кърпички, намазах я с антисептичен гел и я покрих с нов пластир. След като се успокоих, че зараства добре и няма да умра от инфекция на мястото, където съм се родила, измих останалата част от тялото си и облякох памучната рокля, която бях купила от безмитния магазин на летището. Сложих си отгоре якето с качулка и добавих обувките на ток, купени при същата обиколка по магазините, за да заменят тежките ботуши, които носех в нощта, когато Пегас умря.
	— Е, Тиги — засмях се, когато погледнах към роклята на цветя, — в тези дрехи определено се сливаш с пейзажа.
	Излязох от стаята си и отидох на рецепцията. От малката кухня встрани се разнасяше аромат на силно, прясно смляно кафе.
	— _Buenos dias_, сеньорита. Добре ли спахте?
	— Да, благодаря — отвърнах, питайки се дали Марсела, с нейната дълга катраненочерна коса и мургава кожа, също беше циганка.
	— Мисля, че е достатъчно топло, за да закусим навън — каза тя.
	— _Sí._
	Последвах я навън под ясното слънце и замигах като къртица, докато очите ми се приспособят.
	— Седнете там — каза Марсела. — Ще донеса закуската.
	Едва я чух, защото вниманието ми бе привлечено от онова, което се виждаше отвъд портите от ковано желязо, затварящи предната тераса. Отидох до тях, бутнах ги да се отворят, прекосих тясната пътека пред хотела и се наведох над стената, за да се насладя на великолепието както на тучната долина пред мен, така и на величествената Алхамбра над нея. Под дневната светлина вече виждах как оранжевите като залеза стени се издигат от тъмнозелената гора, която ги обграждаше.
	— Вече разбирам какво е имала предвид Мария, говорейки за най-добрата панорама в света — ахнах аз. — Мисля, че наистина е така.
	Докато закусвах с филийки с няколко вида вкусно сладко, плюс чаша пресен портокалов сок, препрочетох писмото, което ми бе написал Татко Солт.
	— Търсиш синята врата — напомних си шепнешком.
	— Вие сте туристка? Отивате в Алхамбра? — попита Марсела, докато ми допълваше кафето.
	— Всъщност дойдох тук да намеря семейството си.
	— Тук в Сакромонте? Или в Гранада?
	— Сакромонте. Дори знам точната врата, на която трябва да почукам.
	— Вие сте _gitana_?
	— Мисля, че съм, да.
	Тя ме изгледа с присвити очи.
	— Имате доста _пайо_, съмнение няма, но може да имате и кръв на _gitana_.
	— Знаете ли за семейство на име Албайсин?
	— Разбира се! Семейство Албайсин бяха сред най-големите в Сакромонте, когато всички живеехме тук.
	— Значи ци… _gitanos_ вече не живеят тук?
	— Някои, но повечето пещери тук сега са празни. Много от нас се преместиха в модерни апартаменти в града. Вече не живеят по стария начин. Жалко е, но е истина. Сакромонте е като изоставен град тези дни.
	— Вие циганка ли сте?
	— Да, семейството ми е тук от триста години — отвърна гордо тя.
	— Защо сте отворили този хотел?
	— Защото единствените посетители тук вече са туристите, които идват за фламенко шоуто в „Лос Тарантос“, или да видят в музея как сме живели в пещерите горе над нас. Мислех си, че тази улица има един от най-добрите изгледи в света. Прекалено добър е, за да се хаби. — Тя се усмихна. — А и мястото ми е тук.
	— Английският ви е много добър. Къде сте го научили?
	— В училище и после университета. Когато баща ми и майка ми умряха, продадох техния апартамент и използвах парите да купя стария семеен дом, за да го превърна в това, дето наричат „хотел бутик“.
	— Станало е много красиво. И сте права за изгледа — невероятен е. Откога е отворен хотелът?
	— Само от година. Върви бавно, но за всичко трябва време и имам много добри резервации за лятото.
	— Е, вече обичам това място — усмихнах се аз.
	— И къде е семейството ви?
	— Казаха ми да търся синя врата на „Кортихо дел Айре“ и да питам за жена на име Анхелина. Чувала ли сте за нея?
	— Дали съм чувала? — Мария примигна невярващо. — Разбира се! Тя е последната _bruja_ в Сакромонте. Роднина ли ви е?
	— Да, мисля, че може би е.
	— Вече е старица, но когато бях дете, помня опашките пред вратата й за билкови лекове и врачуване. Не идваха само _gitanos_, а и много _пайос_. Вече не идват толкова хора, но ако искате да знаете бъдещето си, Анхелина може да ви го каже.
	— Тя наблизо ли живее?
	— Сеньорита, тя ми е съседка!
	През мен премина тръпка, когато Марсела посочи наляво.
	— Има ли синя врата?
	— Да, има. Много от гостите ми ходят при Анхелина, когато им кажа за уменията й. Тя помага на нашия бизнес, а ние — на нейния.
	— Изобщо не очаквах толкова лесно да я открия!
	— Когато нещо е предопределено, животът може да е лесен. — Кафявите очи на Марсела ме изгледаха преценяващо. — Може би най-трудната част от пътуването е било решението да поемете на път.
	— Да — съгласих се, изненадана от интуицията й. — Така беше. — Нещо прищрака в ума ми, когато я погледнах. — Чух, че съседът на семейството ми бил човек на име Рамон. Това да не е неговата пещера?
	— Така е! — Марсела плесна с ръце от радост. — Аз съм прапраплеменница на Рамон. Моята прапрабаба била негова сестра! Никога не съм го виждала, разбира се, но чувам истории, че Лусия Албайсин репетирала фламенко точно тук. — Марсела посочи пътеката пред портата. — И баба ми помни това. Лусия някога била най-прочутата танцьорка на фламенко на света! Чувала ли сте за нея?
	— Да, и ако човекът, с когото говорих, е прав, тя ми е била баба.
	— _Dios mío!_ — ахна удивена Марсела. — Танцувате ли? Имате същата фигура като нея.
	— Като дете танцувах балет, но не като за кариера. Аз… мисля, че трябва да ида да видя Анхелина, не сте ли съгласна?
	— Почакайте още час — като повечето _gitanas_, тя е нощна птица, не става преди обяд. — Марсела ме потупа по ръката. — Мисля, че е много смело да дойдете тук, сеньорита. Много _gitanas_ на ваша възраст искат да забравят откъде са дошли, срам ги е.
	Марсела вдигна вежда и се скри вътре. Аз останах да седя на слънце, замислена за онова, което ми бе казала току-що Марсела. Беше трудно да го възприема наведнъж. Очаквах да ми се наложи да търся Анхелина, ако изобщо успея да я намеря, а не да я открия в съседната къща до хотела си.
	_Може би животът ти е станал много сложен напоследък, Тиги, и заслужаваш почивка…_
	Изправих се и отново отворих портите, обърнах се наляво и направих няколко стъпки по криволичещата пътека. Спрях се пред съседната пещера. Вратата наистина беше яркосиня и през мен премина още една тръпка.
	_Животът ти е започнал там, вътре…_ — каза вътрешният ми глас. Обърнах се с лице към панорамата и си представих как Мария и Лусия са седели на прага и са плетели кошниците си сред постоянната какофония на съселяните си. Сега се чуваше само чуруликането на птичките, скрити в маслиновите горички, разстилащи се по склона под мен.
	— Изоставен град — промълвих, натъжена, че животът го е напуснал, но и внимавайки да не романтизирам живота в Сакромонте преди толкова години без дори най-необходимите неща. Но, по ирония, модерната епоха бе унищожила живото сърце на тази общност.
	Седнах на стената, загледана в Алхамбра. До мига, в който Марсела изрази изненада, че съм се върнала при корените си, не се бях замисляла, че може да е срамно да имаш циганска кръв. Чили почиташе културата, от която явно и двамата идвахме, затова просто се бях зарадвала, че съм част от нея. Но сега, като се замислих, ситуацията беше много различна за мен — заради неутралния ми западноевропейски външен вид и швейцарския ми паспорт никога не бях подлагана на каквато и да било дискриминация. Докато онези, които някога са живели на този хълм, са били прогонени от града, преследвани и никога не са били приети от по-широкото общество, в което са живеели.
	— Защо? — промълвих на себе си.
	_Защото сме различни и не ни разбират, затова се страхуват от нас…_
	Изправих се и отидох малко по-нагоре по пътеката, където видях табела „Музей“ на стената до тясно стълбище, водещо нагоре. Започнах да се изкачвам, после усетих стягане в гърдите си. Тялото ми очевидно още се възстановяваше от стрелбата, затова бавно се върнах до хотела и седнах на слънце, докато болката намалее.
	— Вратата на Анхелина е отворена — каза ми Марсела, когато се върна с кошница яйца двайсет минути по-късно. — Това значи, че е будна. Ето. — Марсела извади три яйца от кошницата и ми ги подаде. — Може да й занесеш тези яйца от мен — окуражи ме тя.
	— Добре.
	Върнах се в стаята си, разресах си набързо косата и взех два ибупрофена, за да успокоя болката в сърцето и в страничната част на корема си.
	— Е, добре. — Взех яйцата. — _Courage, mon brave_ — промърморих, докато отварях портата с крак, и изминах няколкото метра надолу до синята входна врата. Беше отворена, а понеже ръцете ми бяха пълни, не можех да почукам, за да съобщя за присъствието си.
	— Здравейте! _Hola?_ — заговорих на мрака вътре.
	Накрая се появи мъж с най-впечатляващите мустаци, които някога бях виждала. Главата му бе покрита със същата гъста сребристосива коса. Беше добре сложен, с кафеникава кожа, силно набръчкана от годините под андалуското слънце, и очи с цвят на шоколад. Държеше метла, която протегна, сякаш се канеше да използва като оръжие.
	— Тук ли е Анхелина? — попитах.
	— Няма гледане до седем вечерта — каза той на английски със силен акцент.
	— Не, сеньор, не искам гледане. Пратиха ме да видя Анхелина. Може да съм й роднина.
	Мъжът ме погледна и сви рамене.
	— _No comprendo_, сеньорита.
	После затвори вратата в лицето ми. Внимателно сложих яйцата на прага и почуках на вратата.
	— Имам яйца — успях да кажа на испански, като добавих: — От Марсела.
	Вратата пак се отвори, мъжът се наведе и грабна яйцата.
	— _Gracias_, сеньорита.
	— Моля ви, може ли да вляза? — Не бях минала целия този път, за да ме спре някакъв старец с метла.
	— Не, сеньорита — отвърна той и се опита да затвори вратата, но аз я подпрях с крак.
	— Анхелина? — извиках. — Тиги е. Чили ме прати!
	Мъжът спечели битката за вратата и пак я затръшна в лицето ми. Въздъхнах и се върнах в хотела да потърся Марсела.
	— Нямаше ли я? — Марсела изглеждаше объркана.
	— Мисля, че беше там, но имаше един мъж, който не искаше да ме пусне.
	— А, Пепе много си пази Анхелина. Нали й е чичо — обясни Марсела. — Пробвай да почукаш отново.
	Дори не бях стигнала до портата, когато мъжът се показа зад ъгъла и тръгна към мен. Без да каже дума, хвана ръката ми в своята и се усмихна.
	— Наистина си ти… вече си жена — каза той и кафявите му очи се насълзиха.
	— Съжалявам, аз н-не… — заекнах.
	— Аз съм Пепе, твоят _tío_, прачичо ти — обясни той, след което ме притисна до себе си. После ме поведе обратно по пътя към синята врата. — _Perdón_, сеньорита — каза той и промърмори нещо на испански. — Не разбрах, че си ти!
	— Говориш английски?
	— Разбира се! Само се преструвам на „no comprendo“, ако дойдат туристи твърде рано — изсмя се той. — Сега те водя при Анхелина, братовчедка ти.
	На вратата стоеше дребна жена с гъста златиста коса с посивяващи корени. Беше дребна като мен, облечена в кафтан в червено и синьо, който стигаше до стъпалата й, обути в удобни кожени сандали. Сините й очи блестяха между дълги, черни мигли, а очната й линия беше дебела като веждите й.
	— _Hola_ — казах й и се вгледах в нея.
	— _Hola_, Ерисо. — Тя ми се усмихна и в очите й избиха сълзи. — Ти тук — каза тя на развален английски. — Ти идваш вкъщи. — После разтвори ръце и аз се мушнах в прегръдките й.
	Тя се разплака на рамото ми, а аз не знаех какво да направя, освен да последвам примера й. После и двете си избърсахме очите и чух Пепе да си духа шумно носа зад нас. Обърнах се към него и той се присъедини към прегръдката ни. Сърцето ми туптеше и се почувствах замаяна, местейки поглед от прачичо си към жената, която ми бе казано да намеря. Накрая се разделихме и ме поканиха в малко павирано дворче точно до пещерата, където имаше множество растения в саксии. Подуших мента, градински чай, копър и лавандула, а Пепе ми посочи разнебитена дървена маса и два също толкова разнебитени стола. Всички седнахме. Пепе и Анхелина се движеха плавно, въпреки очевидно напредналите си години.
	Анхелина протегна ръка и стисна моята.
	— Мой английски става, но говори бавно — посъветва ме тя. — Как ни намери?
	Обясних колкото можех по-ясно за писмото на Татко Солт, преместването ми в Кинеърд и срещата ми с Чили. Анхелина и Пепе плеснаха с ръце от радост.
	— Радва се сърцето ми да чуя, че старите методи още вършат магията си — каза Анхелина.
	— Познаваш ли Чили? — попитах я.
	— Не, само по име. На Чили му казала Микаела, която се грижила за мен като дете, че ще те прати у дома. Усещам, че Чили е стар и болен. Дните му свършват — добави трезво Анхелина. — _Sí?_
	— _Sí_ — прошепнах, понеже и аз го знаех, колкото и да мразех тази мисъл. Бях разбрала веднага, че не мога да скрия мислите си от тази жена. Каквато и дарба да имаше Чили, тя беше нищо пред тази на Анхелина. Усещах електричеството около нея, силата й, а тя пробуждаше моята собствена.
	— Разбира се, твоята кръв е разредена от прадедите ти _пайос_, но… — Усетих как Анхелина ме преценява. — Усещам, че имаш дарбата в теб. Ще те науча, както Микаела научи мен.
	Тогава Анхелина ми се усмихна и в погледа й имаше толкова топлина, че в гърлото ми заседна буца. Всичко у нея беше толкова… живо. Тя пак се спря да ме огледа, после хвана ръката ми в меката си длан и я задържа.
	— Ти си болна, Ерисо. Какво ти се е случило?
	Разказах историята за смъртта на Пегас толкова сбито, колкото можах. Видях как очите на Анхелина се завъртяха леко. Все още държейки ръката ми, тя наклони ухо, сякаш слушаше нещо в далечината.
	— Това създание пратено да те защитава — каза тя. — Той твой духовен водач и ще приеме много форми в твоя живот. Разбираш ли?
	— Да, мисля, че разбирам.
	— За всичко има причина, Ерисо, нищо не става случайно. Смъртта не е краят, а началото… — Тя взе да оглежда внимателно дланта ми. — Пепе — обърна се към него — Трябва ми _la pocíon_. — После обясни на испански какво трябва да съдържа, отброявайки съставките на пръсти. — Донеси й я.
	Пепе изчезна за известно време, а Анхелина продължи да ме гледа.
	— _Pequeño Erizo_… малко таралежче…
	— Така ме наричаше и Чили! — ахнах. — Само че неговата дума беше хочиуичи — усмихнах се.
	Пепе се върна с чаша с някаква гадна на вид течност.
	— Ще помогне да се излекува раната в сърцето и душата ти — каза тя, а Пепе я остави пред мен.
	— Какво е?
	— Не е важно — каза Пепе. — Анхелина казва, че трябва да я изпиеш.
	— Добре. — Вдигнах чашата със съмнение и се поколебах, когато подуших странната силна миризма.
	— Просто пий — подкани ме Анхелина.
	— Колко ще останеш? — попита Пепе, щом преглътнах последната глътка от отвратителната течност.
	— Дори не съм се замисляла за това. Просто се качих на самолета и дойдох тук. Не мислех, че ще ви намеря толкова лесно.
	— Сега, когато си тук, трябва да останеш известно време, защото Анхелина има да те учи на много неща.
	Обърнах се и погледнах прачичо си и братовчедка си.
	— Някой от вас познавал ли е някога майка ми или баща ми?
	— Разбира се — каза Пепе. — Бяхме им съседи много години. Бяхме там, когато се роди. — Пепе посочи външната стена на пещерата. — Ти си родена ей там.
	— Как се казваше майка ми?
	— Исадора — каза мрачно Пепе, а Анхелина склони глава.
	— Исадора… — повторих, опитвайки с език името.
	— Ерисо, колко знаеш за миналото си? — попита ме Анхелина.
	— Чили ми разказа какво се е случило преди Лусия да отиде в Барселона. И после как Мария отишла да търси нея и Хосе там. Ще ми кажете ли какво е станало по-нататък, моля? — попитах ги.
	— Да, но първо трябва да се върнем там, където е спрял Чили — каза Анхелина. — Трябва да знаеш всичко. Ще отнеме много часове да разкажа историята.
	— Имам всичкото време на света — усмихнах се, защото осъзнах, че наистина го имах.
	— Трябва да знаеш откъде си дошла, за да видиш накъде отиваш, Ерисо. Ако имаш енергията да се концентрираш, ще започна. — Анхелина протегна ръка към мен и провери пулса ми. — Добре. По-добре е.
	— Чудесно — кимнах аз и помислих, че действително се чувствах по-добре. Сърцето ми се беше успокоило и се чувствах необичайно спокойна.
	— Е, добре, значи знаеш, че Лусия останала с баща си да танцува в Барселона, след като майка й се върнала в Сакромонте?
	— Да.
	— Лусия стояла далеч от Сакромонте повече от десет години, учела изкуството си. Танцувала на много места, но винаги с Хосе се връщали в Барселона. Така че ще започна, когато Лусия била на двайсет и една. Трябва да е било, нека да видя… 1933 година…


>	Лусия
>	Барселона, испания
>	Август 1933

>>	22.

	— Ела, Лусия. Време е да отидем да танцуваш.
	— Уморена съм, татко. Може някой друг да заеме мястото ми днес.
	Хосе погледна дъщеря си, която лежеше на стария матрак в малката си стая и пушеше.
	— Всички сме уморени, _chiquita_, но трябва да се печелят пари.
	— Това ми казваш всеки ден от живота ми. Може би днес е различен ден, в който няма да работя. — Лусия потупа цигарата си и на пода падна пепел. — Какво ми е донесло това, а, татко? Пътувала съм до Кадиз, Севиля, на турнета по всички провинции, дори съм танцувала с великата Ракел Мелер в Париж, но още живеем в тая скапана кочина!
	— Вече си имаме собствена кухня — напомни й Хосе.
	— И за какво ни е, като никога не готвим нищо? — Лусия се изправи, отиде до отворения прозорец и хвърли угарката си.
	— Мислех, че живееш, за да танцуваш, Лусия.
	— Така е, тате, но собствениците на баровете ме карат да бачкам като някой докер — понякога правим три представления на вечер, за да слагаме пари в _техните_ джобове! А и зрителите намаляват с всяко представление, защото вече не ме искат. На двайсет и една години съм, вече не съм дете, а само жена, заклещена в детско тяло. — Лусия прокара ръце по тялото си, за да подчертае думите си. Имаше тъничка талия, плоски гърди и тънки крайници, и беше съвсем малко над метър и двайсет на височина.
	— Това не е вярно, Лусия, зрителите ти те обожават!
	— Тате, мъжете, които идват в кафето, искат гърди и бедра. Мен могат да ме вземат за момче!
	— Това е част от чара ти, от онова, което прави Ла Кандела уникална! Хората не се тълпят да те гледат заради гърдите ти, а заради стъпките ти и страстта ти. А сега спри да се самосъжаляваш, облечи се и ела в бара. Има някого, с когото искам да се запознаеш.
	— Кой? Още някой импресарио, който твърди, че ще ме направи известна?
	— Не, Лусия, прочут певец, който наскоро записа албум с рекордни продажби. Ще те чакам в бара.
	Вратата се затръшна зад Хосе и Лусия удари с юмрук стената. Обърна се пак към отворения прозорец и се загледа в оживените, горещи улици долу. Беше прекарала тук единайсет години, отдадена изцяло на танците…
	— Без семейство, без живот…
	Погледна надолу и видя млада двойка да се целува под прозореца й.
	— И без гадже — добави тя и запали нова цигара. — На татко не би му харесало, нали? Вие сте гаджетата ми — каза тя на стъпалата си, толкова малки, че трябваше да носи детски обувки.
	Лусия си свали нощницата и облече червено-бялата си рокля за фламенко, воняща от потта, която се стичаше от нея, когато танцуваше. Надиплените бели ръкави едва скриваха жълтите петна, а шлейфът беше опърпан и мръсен, но имаше пари за пране само веднъж седмично, в понеделник, а днес беше събота. Тя мразеше уикендите — собствената й воня я караше да се чувства не по-добра от обикновена проститутка.
	— Само ако мама беше тук — въздъхна тя, когато се изправи пред напуканото огледало, събра дългата си гарвановочерна грива и я завъртя на кок на тила си. Спомни си как майка й някога седеше тук, на матрака до нея, и нежно разресваше косата й.
	— Липсваш ми, мамо — каза тя, докато ограждаше очите си с очна линия и си слагаше руж на бузите и устните. — Може би пак ще кажа на татко, че трябва да се върнем в Гранада, за да си почина, но той както винаги ще отговори, че нямаме пари за такова пътуване.
	Тя се намуси на отражението си, после освободи шлейфа си и взе да позира пред огледалото.
	— Приличам на някоя от онези кукли, които продават по сувенирните магазини! Може би някой богат _пайо_ ще поиска да ме осинови и да си играе с мен!
	Тя излезе от апартамента, мина по тесния коридор и излезе на главната улица на Барио Чино. Продавачи, бармани и клиенти й махаха и подсвирваха, когато я разпознаваха.
	_Което не е изненадващо, защото сигурно съм танцувала във всеки бар тук_ — помисли си тя.
	Все пак вниманието, което привличаше, и вдигнатите чаши от баровете, придружени с викове „La Candela! La Reina!“, успяха да я развеселят. Тук определено нямаше да й липсва компания и почерпка.
	— _Hola chiquita_ — чу да казва някой зад нея и се обърна. Видя Чили да си проправя път през навалицата. Вече носеше черните си панталони и елека си, готов за тазвечерното представление. Бялата му блуза, украсена с къдрици, беше разкопчана отгоре в парещата августовска жега.
	В последните няколко години Чили й беше станал близък приятел. Той и Лусия бяха част от куадрото на Хосе — трупата му изпълнители на фламенко, които правеха представления заедно в многото барове на Барио Чино. Докато Чили и Хосе свиреха на китара и пееха, Хуана ла Фараона, братовчедката на баща й, танцуваше с Лусия — зрялата външност и женствените извивки на по-възрастната жена контрастираха с младостта и огъня на Лусия. Хуана бе тази, която предложи да доведат още една танцьорка в малката си трупа преди повече от година.
	— Нямаме нужда от още една танцьорка — веднага възрази Лусия, когато чу предложението. — Аз не съм ли достатъчна? Не нося ли много песети за всички ви?
	Въпреки раздразнението на дъщеря си Хосе се съгласи с Хуана, че още една по-млада танцьорка с пищно тяло би ги направила по-популярни. Росалба Хименес, със своята тъмночервена коса и зелени очи, не можеше да се мери с пламенните _bulerías_ на Лусия, но танцуваше _alegrías_ с чувственост и елегантност. Вече запозната с огнената репутация на Лусия, тя се бе сближила с по-спокойния Чили, а първоначалната ревност на Лусия само нарасна, когато забеляза, че Росалба бавно й отнема приятеля от детинство.
	Но Чили вече беше мъж и без да обръща внимание на цупенето на Лусия, се бе оженил за Росалба преди месец на сватба, която продължи цял уикенд и бе отпразнувана от цялото Барио Чино.
	— Изглеждаш по-добре от вчера, Лусия — каза той, когато я настигна. — Взе ли отварата, която ти приготвих?
	Чили беше щатният _brujo_ на куадрото и все забъркваше билкови лекарства за членовете му, а Лусия имаше пълно доверие в уменията му и дарбата му да вижда незримото.
	— Да, Чили, изпих я. Мисля, че помогна, днес се чувствам малко по-енергична.
	— Значи всичко е за добро, макар че най-простото лекарство е да спреш да се натоварваш толкова много. — Той се втренчи в нея по начин, който я накара да се почувства все едно се взираше в душата й. Тя отмести поглед и не отговори, така че той продължи. — В „Бар де Манкет“ ли отиваш?
	— Да, татко ме чака там.
	— Тогава ще те придружа.
	Чили тръгна до нея под жаркото слънце. Тъй като беше почивен ден, баровете вече бяха пълни с докери и работници, харчещи надниците си за бира и бренди.
	— Какво има, Лусия? — попита я той тихо.
	— Нищо — каза веднага тя, понеже не искаше проблемите й да достигнат до ушите на Росалба.
	— Знам, че има. Виждам, че сърцето ти е празно.
	— Да, Чили. Прав си — предаде се тя. — Сърцето ми е… погълнато от скука, но най-вече самотно.
	— Разбирам, но… — Чили се спря и хвана ръцете й в своите. Погледна нагоре и Лусия разбра какво вижда. — Някой идва, о, да… много скоро.
	— Ба! Казвал си ми това и преди.
	— Казвал съм го, вярно е, но се кълна, Лусия, че моментът е дошъл. Така че — каза той и я целуна по двете бузи, когато стигнаха „Бар де Манкет“, — късмет, _chiquita_. Ще ти трябва. — Той й намигна и продължи надолу по улицата.
	„Бар де Манкет“ жужеше както винаги и Лусия си проправи път с бутане през публиката под бурни аплодисменти, за да стигне до масата на куадрото в дъното, близо до сцената. Баща й вече седеше с наведена глава, концентриран върху разговора си с мъж, който седеше с гръб към нея.
	— Обичайното, Лусия? — попита Хайме, барманът.
	— _Sí, gracias. Hola_, татко, довлякох се тук, както виждаш. _Salud!_ — Тя вдигна малката чаша анасоново бренди, която й бе подал Хайме, и я изпи на екс.
	— А, кралицата дойде! — отвърна Хосе. — И виж кой е дошъл да отдаде почит пред твоя трон.
	— Ла Кандела! Най-сетне се срещаме. — Мъжът се изправи и леко й се поклони. — Аз съм Агустин Кампос.
	Първото нещо, което Лусия забеляза у него, беше, че не се извисяваше над нея като повечето мъже. Дребното му, но елегантно тяло беше облечено в добре скроен костюм, а черната му коса внимателно сресана, за да не пада на челото му. Кожата му бе по-бледа от тази на повечето _gitanos_ и Лусия бе готова да заложи новите си кастанети, че има кръв на _пайо_. Макар ушите му доста да стърчаха, очите му с цвят на карамел бяха топли.
	— _Hola_, сеньор Кампос. Чувам, че записите с изпълненията ви на китара са се прочули из цяла Испания.
	— Моля, наричайте ме Менике, така ми казват всички — каза той.
	— Менике… — Лусия се усмихна. — „Кутре“?
	— Да, дадоха ми прякора като дете, а понеже не съм пораснал кой знае колко, още ми подхожда, не смятате ли?
	— А както виждате вие, и аз не съм пораснала много — изкиска се тя, очарована от искреността му и липсата на арогантност. Повечето китаристи, особено успешните, бяха непоносими. — Какво правите тук в Барселона?
	— Правя нов запис за компанията „Парлофон“. А докато съм тук, реших да се отбия в Барио Чино да видя някои стари приятели, а може би и да си намеря нови… — обясни той и плъзна поглед по тялото й. — Виждам, че Ла Кандела гори ярко.
	— Не, светлината й чезне, защото е изтощена от изпълняването на едни и същи танци пред една и съща публика. Но ти, Менике, се чуваш от всички грамофони.
	— Нека да намерим по още едно питие. — Менике щракна с пръсти, за да привлече вниманието на бармана. Хосе видя как дъщеря му излиза от предишното си мрачно настроение и отправи благодарствена молитва.
	Естебан Кортес, собственикът на „Бар де Манкет“, дойде на масата им и след като поздрави Лусия с целувки по бузите, се обърна към Менике.
	— Време е да направиш магията си, _hombre_. Покажи на Барселона какво сме изпуснали!
	Когато Менике пристъпи на сцената, тълпата го посрещна с аплодисменти, после стихна в очакване. Лусия седна на масата с чаша вино „Мансанила“ и започна да си вее с ветрилото, за да се охлади.
	Загледа как Менике настройва китарата си, след което дългите му тънки пръсти засвириха първите ноти на _guajiras_. Лусия се усмихна вътрешно; това беше най-ефектният и сложен стил във фламенко музиката — дори баща й имаше затруднения с него и само най-уверените в себе си китаристи се осмеляваха да го свирят.
	Когато ритъмът на барабана __cajón__ се чу и Менике започна да пее с нисък, топъл глас, Лусия не можеше да откъсне очи от него; пръстите му галеха струните с висока скорост, но лек допир. Той внезапно вдигна очи и я потърси сред публиката. Когато погледите им се срещнаха, тя усети как тялото й реагира, сърцето й заби в такт с музиката, по врата й се спусна струйка пот.
	С последен ефектен жест той завърши триумфално мелодията, а по устните му играеше лека усмивка. Тя откри, че му се усмихва в отговор, и в ума й се оформи ясна мисъл.
	_Чили беше прав. Ще те имам, Менике. Ще бъдеш мой._

	* * *

	По-късно същата вечер, щом посетителите в бара бяха задоволени, изпълнителите на фламенко се качиха горе за импровизирана _juerga_ в частна стая.
	— _Dios mío_ — възкликна Менике, когато влезе с Лусия и намери стаята претъпкана.
	— Днес е ден за заплати в Барио Чино и всички се събираме да танцуваме и пеем едни за други — обясни Лусия.
	— Виж, ето го Ел Пелуко! — Менике посочи един старец, който седеше царствено на стол с китара в скута. — Направо не мога да повярвам, че още ходи и свири, пие толкова много бренди.
	— Не съм го виждала преди, но може би е гост във „Вила Роса“ по-нататък по улицата — сви рамене Лусия. — Сега, моля те, донеси ми малко бренди.
	Ел Пелуко вече беше в центъра на вниманието с китарата си и пееше една от старите песни, които дядото на Лусия й бе пял като малка.
	— Трябва да те запозная с него, той е легенда — прошепна в ухото й Менике, когато старецът бе изпратен с бурни аплодисменти и друг певец зае празния му стол. — Ел Пелуко! — махна му Менике.
	— А, феноменът от Памплона! — Ел Пелуко махна в отговор и дойде да седне до него.
	— Бренди за вас, сеньор. — Менике му предложи чаша. Вдигнаха тост и той се обърна към Лусия. — А това е Ла Кандела! Още един феномен в стаята.
	Лусия усети погледа на Ел Пелуко върху себе си.
	— Значи за теб слушам толкова много. Но теб почти те няма — изсмя се Ел Пелуко, изгълта брендито си и се наведе към Менике. — Определено няма нищо женско в нея. А трябва жена, за да танцува фламенко. Може би е просто малка измамница — прошепна той силно, след което се оригна звучно.
	Лусия го чу, каквото беше и намерението му. У нея се надигна гняв, който можеше да изрази само по един начин. Стоейки на място, още с боси крака след представлението й по-рано, тя започна да тропа в ритъм по пода. Ръцете й бавно се издигнаха над главата, дланите й се слепиха в дъното и оформиха роза, както я бе учила майка й. И през цялото време се взираше в очите на мъжа, който я бе нарекъл измамница.
	Когато хората разбраха какво става, около Лусия се отвори кръг и певецът замлъкна. Менике и Хосе подхванаха ритъма и взеха да тананикат древни куплети на _soleares_, докато краката на Лусия удряха по пода. Все още взряна в мъжа, който я бе обидил, тя призова своето _duende_ и затанцува само за него.
	Най-накрая Лусия се свлече изтощена на пода. После кимна на зрителите си, които нададоха одобрителен рев, изправи се и дръпна най-близкия стол, така че да застане точно до Ел Пелуко. Качи се на него, за да го погледне в очите.
	— Никога повече не ме наричай измамница — каза тя и размаха пръст към издутия му нос. — Ясно, сеньор?
	— Сеньорита, кълна се в живота си, че никога няма да го направя. Вие сте… _magnifica_!
	— Коя съм аз? — Лусия пак му размаха пръст.
	Ел Пелуко погледна нагоре, търсейки помощ от небесата, след което се поклони:
	— Кралицата!
	Стаята избухна в аплодисменти при тези думи, а Лусия му подаде ръка да я целуне.
	— А сега — каза тя на Менике, когато той й помогна да слезе от стола, — мога да си почина.
	Лусия се събуди на другата сутрин с обичайното си главоболие, причинено от твърде малко сън и твърде много бренди. Пръстите й потърсиха опипом цигарите на пода до матрака й. Тя запали една и загледа как димните кръгове се издигат към тавана.
	_Нещо е различно…_ — помисли си тя, защото дори в мъглата на махмурлука си не изпитваше обичайната депресия от идването на поредния ден на този свят.
	_Менике!_
	Лусия се изтегна доволно с цигара зад главата и се запита какво би било усещането тези чувствителни, известни пръсти да докоснат нея.
	После се изправи, връщайки се в реалността.
	— Не ставай смешна — каза на себе си. — Менике е звезда, любимец на жените. Прочут е в цяла Испания и може да има всяка жена, която пожелае, с едно щракване на онези пръсти.
	Но може би миналата нощ щеше да има нея, а тя би му се отдала охотно, ако баща й не се въртеше около нея като загрижена майка кокошка в края на вечерта.
	— Ще те видя ли утре, Лусия? — бе попитал Менике, когато баща й даде да се разбере, че е време да се връщат у дома.
	— Тя трябва да танцува в кафенетата утре вечер, Менике — напомни му Хосе.
	— Тогава може да дойда да й свиря във „Вила Роса“?
	Молбата на Менике остана да виси във въздуха, докато Хосе отвеждаше дъщеря си.
	Тази вечер Лусия отиде във „Вила Роса“, където трябваше да изнася представление, но нямаше следа от Менике.
	— Може би така е най-добре — промърмори тя, обляна от разочарование, когато се качи на сцената. — Роклята ми вони още по-лошо от вчера.
	По-късно тя и баща й тръгнаха по улицата към „Бар де Манкет“, следвани от обичайната й свита верни почитатели. Там, пред кафенето, чакаше Менике.
	— _Buenas noches_, сеньорита, сеньор. Боя се, че по-рано се забавих, но както споменах, бих искал днес да акомпанирам на Лусия — каза той, докато тримата влизаха. — Попитах управителя и той се съгласи, ако на вас двамата ви допада идеята.
	— Да, татко, много бих се радвала — каза Лусия на баща си.
	— Аз… разбира се, ако управата и дъщеря ми го искат — съгласи се Хосе, но Лусия виждаше буреносните облаци в очите му.
	Тази нощ Менике я докара до границата на възможностите й. Започна измамно бавно, но изведнъж тропна с крак, извика „Оле!“ и премина към серия _arpeggios_, с които дори стъпалата на Лусия трудно оставаха в тон. Зрителите ръкопляскаха, викаха и тропаха с крака, докато двамата гении, един на пръстите и един на стъпалата, се бореха да се засенчат взаимно. Лусия се превърна във въртящ се дервиш, изпълнен с горещина и страст, докато Менике не изсвири последния си акорд, когато поклати глава и стана, за да се поклони на Лусия. Тълпата избухна, а те слязоха от сцената заедно, за да пият бренди, разредено с доста вода.
	— Винаги ли трябва да побеждаваш? — прошепна в ухото й той.
	— Винаги! — Лусия го погледна с огън в очите.
	— Да се срещнем утре за обяд? В „Кафе де л’Опера“, без баща ти. — Менике кимна към Хосе, който стоеше на бара, обграден от почитатели.
	— Той никога не се буди преди три.
	— Добре. Сега трябва да си вървя. Обещах да свиря във „Вила Роса“. — Менике хвана ръката й и я целуна. — _Buenas noches_, Лусия.

	* * *

	Той вече я чакаше на една от външните маси, когато пристигна в кафето на следващия ден.
	— Извини ме — каза Лусия, седна срещу него и запали цигара. — Успах се — добави и сви небрежно рамене.
	Всъщност бе прекарала последния час в пробване на всяка рокля, блуза и пола, която притежаваше, но всичките й дрехи бяха стари и демоде поне от десет години. Накрая се спря на чифт черни панталони за репетиции и червена блуза с весел червен шал, вързан около врата й.
	— Изглеждаш завладяващо — каза Менике и се изправи, за да я целуне по двете бузи.
	— Не ме лъжи, Менике. Родена съм с тялото на момче и лицето на грозна бабка и никой от нас не може да направи нищо по въпроса. Но поне мога да танцувам.
	— Уверявам те, че нямаш тяло на момче, Лусия — каза Менике и погледът му се спря за кратко върху скрития силует на малките й стегнати гърди. — Какво ще кажеш да поръчаме сангрия? Денят е топъл, а тя е много освежаваща.
	— Това е напитка на _пайос_ — намръщи се тя, — но ако е вкусна, защо не?
	Менике поръча кана сангрия и сипа малко в чашата й. Лусия отпи, завъртя течността в устата си и я изплю на паважа.
	— Толкова е сладко! — Лусия щракна с пръсти на келнера. — Донесете ми едно черно кафе да отмие вкуса.
	— Откривам, че имаш огнен нрав, който отговаря на страстта на танците ти.
	— Да, духът ми дава _duende_.
	— Вие андалусците сте все едни и същи. Напълно неконтролируеми — ухили се Менике.
	— А ти си блед сеньор от Памплона. Чувам, че майка ти е _пайо_.
	— Да, и благодарение на нея ходих на училище и се научих да чета и пиша.
	— Значи сега, когато _пайос_ си дават песетите за твоята циганска музика, си станал един от тях?
	— Не, Лусия, но не виждам нищо лошо в това да споделяме своята култура със слушатели извън собствената ни общност. А ти си права, _пайос_ са тези, които имат пари. Светът, както и нашият свят на танците, се променя. Тези заведения — Менике посочи многото _café cantates_, обграждащи улицата, — вече излизат от мода. Хората искат шоу! Светлини, костюми… оркестър на голяма сцена в театър.
	— Да не мислиш, че не го знам?! Бях в Париж преди четири години, в шоуто на Ракел Мелер в „Palais du Paris“.
	— Чух, че било голям успех. Какво стана?
	— На Ла Мелер не й хареса фактът, че „Los Albaydn Trio“, тоест аз, Ла Фараона и баща ми станахме по-голям хит от нея. Можеш ли да повярваш, че тя фрасна Ла Фараона по носа? — изкикоти се Лусия. — Обвини я, че нарочно се опитва да я засенчи.
	— Това звучи точно като Ла Мелер. Егото й е по-голямо от таланта й.
	— Да, затова напуснахме и работехме по кафетата в Монмартр, което беше много по-забавно. Този живот ми допадаше, но не печелехме почти нищо, така че се озовахме обратно тук. Това сякаш е историята на живота ми, Менике. Получавам голяма възможност и си мисля, да! Това е моментът! После всичко се изплъзва между пръстите ми и се връщам обратно там, откъдето съм започнала.
	— Не преувеличавай, Лусия. Ти си прочута, истинска сензация в света на фламенкото.
	— Но не там. — Лусия махна с ръка, за да посочи огромната земя зад тях. — Не като теб или Ла Архентинита.
	— Която, нека ти напомня, е доста по-възрастна от теб — каза Менике с нежна усмивка.
	— Тя е практически баба, а току-що се снима в нов филм!
	— Един ден, _pequeña_, и ти ще бъдеш звезда на екрана, обещавам.
	— О, значи виждаш бъдещето като приятеля ми Чили, така ли? — сопна му се тя.
	— Не, но виждам амбицията ти. Тя гори като пламък вътре в теб. А сега искаш ли да поръчаме?
	— Обичайното за мен — обяви високомерно Лусия на чакащия келнер. — Знаеш ли, танцувам почти толкова отдавна, колкото и Ла Архентинита, и докъде ме е довело това? Докато тя пътува из Европа със своите кожи и карети, аз седя тук и ям сардини с теб.
	— Благодаря за този комплимент — вдигна вежди Менике. — И какво следва?
	— Карселес е уредил да идем на турне по провинциите.
	— Карселес? Кой е той?
	— Поредният дебел импресарио, който забогатява на наш гръб — сви рамене Лусия. — Така че ще правя представления в селски барове пред добичетата от фермите, докато Ла Архентинита излиза на сцена пред хиляди.
	— Лусия, прекалено си млада, за да си толкова цинична — скара й се Менике. — Ще отидеш ли на турнето?
	— Нямам избор. Ако остана още малко тук, в Барио Чино, ще умра — обяви драматично тя и запали още една цигара. — Знаеш ли кое друго ме ядосва?
	— Кое?
	— Помниш ли Висенте Ескудеро, танцьора? Той ме препоръча на прочутия мениджър на Ла Архентинита, Сол Хурок. Той искаше да ме заведе в Ню Йорк! Представи си!
	— И защо не отиде?
	— Татко каза, че _gitanos_ не можели да прекосяват водата. Можеш ли да си представиш, че отказа офертата? — Лусия удари силно с юмрук масата и разклати леда в чашите с вода. — Не му говорих цял месец след това.
	Менике, който започваше да разбира темперамента на Лусия, реши, че това не е преувеличение.
	— Е, ти ми каза, че вече си на двайсет и една, така че технически можеш сама да взимаш решения. Макар че, според мен, баща ти е бил прав за Ню Йорк.
	— Бил е прав да го е страх да прекосява вода заради някакво циганско суеверие?
	— Не, прав е бил да те остави да продължиш да се развиваш тук. От Барио Чино излизат някои от най-добрите танцьори на фламенко в света. Продължавай да гледаш и да се учиш, моя Лусия. Ще разцъфтиш под правилното обучение и водачество.
	— Нямам нужда от учител! Импровизирам всяка нощ! Спри да се отнасяш към мен като баща ми, не си много по-възрастен от мен!
	Храната им пристигна и Менике загледа как Лусия се нахвърли на сардините, за да може по-бързо да запали нова цигара. Знаеше, че тя се цупи заради коментарите му и очевидно беше потенциална примадона… но нещо у нея го привличаше като никоя друга жена, която бе срещал. Той я желаеше.
	— Трябва да дойдеш в Мадрид, ако имаш възможност. Има по-широка публика и аз също живея там… — Той се усмихна и протегна ръка през масата към нея. Тя я погледна с изненада и малко страх.
	Пръстите му достигнаха дланта й и се затвориха около нея; той усети как Лусия потрепери леко, след което си върна спокойствието.
	— Аз… къде ще танцувам в Мадрид? — попита тя, опитвайки се да се концентрира върху разговора.
	— Има множество големи театри, които правят продукции с много изпълнители и пълен оркестър. Ще спомена името ти на онези, които познавам, но междувременно, моя Лусия, не забравяй, че целта не са парите и славата, а самото изкуство.
	— Ще го помня, вече го знам… — Лусия въздъхна. Докосването на ръката му беше като мехлем за душата й. Тя му се усмихна вяло. — Аз съм лоша компания, нали? Само седя тук и се оплаквам.
	— Разбирам, Лусия. Също като мен, когато свиря, ти влагаш най-съкровената си същност във всяко изпълнение. Съгласен съм, че кариерата ти е изпаднала в застой и че ти и талантът ти заслужавате да бъдете видени и признати от света. Кълна се, че ще направя каквото мога, за да ти помогна. Засега трябва да ми се довериш и да имаш търпение. Можеш ли да го направиш?
	— Да — съгласи се тя, а Менике притегли ръката й до устните си и я целуна.
	През следващия месец Лусия и трупата й обикаляха с фургон провинциите на Испания; преминаха по брега, през малките селца, заобикалящи великия град Валенсия, до Мурсия, където готически катедрали изпълваха хоризонта. После продължиха на юг към планините Сиера Невада, блестящи в далечината — примамлива гледка към истинския й дом.
	Тя танцуваше нощ след нощ пред възторжена, но малобройна публика, и се връщаше с другите музиканти край огъня да пият бренди или вино, докато слушаха мистичните истории на Чили за други светове. Някои вечери, когато лежеше във фургона, само окуражаващите думи на Менике я поддържаха.
	_Трябва да продължа да се уча_ — мислеше си тя, така че вместо да излиза от бара след края на собственото си изпълнение и да пуши отвън, Лусия оставаше там и гледаше внимателно безупречната техника и изящните движения на Хуана ла Фараона.
	— Аз съм топка от огън и дух, но трябва да се науча да бъда женствена — мърмореше на себе си Лусия, докато гледаше изящните ръце на Ла Фараона, елегантния начин, по който повдигаше шлейфа си и чувствената извивка на устните й. — Тогава може би Менике ще ме заобича…
	— Тате, Хуана каза, че другата седмица ще правим представление в Гранада — каза Лусия, докато се връщаха в лагера си в Алмерия след вечерното шоу. — Трябва да отидем и да посетим мама, Карлос и Едуардо, нали?
	Хосе не отговори и Лусия го смушка силно с пръст.
	— Е?
	— Мисля, че би било най-добре да отидеш сама — каза той накрая. — Аз вече не съм добре дошъл в Сакромонте.
	— Какво искаш да кажеш? Разбира се, че си! — скара му се Лусия. — Жена ти, децата ти и много от роднините ни са там. Много ще се зарадват да ни видят.
	— Лусия, аз…
	Хосе се спря на място в средата на една портокалова горичка.
	— Какво, татко?
	— Майка ти и аз сме женени само на хартия. Разбираш ли?
	Лусия сложи ръце на бедрата си.
	— Как бих могла да не разбирам, татко? Имала съм толкова много „лелички“ през годините, че трябва да съм идиотка, за да не разбирам. Мислех, че с мама имате уговорка.
	— Истината е, че майка ти не искаше „уговорка“, Лусия. Тя ме мрази, а може би същото се отнася за Карлос и Едуардо. Те може би си мислят, че съм ги изоставил, за да те заведа в Барселона и да ти дам шанс.
	Лусия погледна ужасена баща си.
	— Нима казваш, че това е по моя вина?
	— Не, разбира се! Ти беше дете и аз трябваше да взема решение.
	Лусия си спомни последния път, когато видя майка си в Барселона, преди единайсет години. Спомни си как тя седеше и нежно решеше косата й. После, след като Мария я видя как танцува във „Вила Роса“, се сбогуваха отвън. Лусия си спомни, че майка й ридаеше.
	— Каквото и да се е случило между вас двамата, татко, трябва да отида да я видя.
	— Да — Хосе се извърна от Лусия и тръгна клюмнал към фургона.

	* * *

	Седмица по-късно Лусия влезе в Сакромонте през градската порта. Небето беше много синьо, белите струйки дим от пещерите по склона се издигаха към него, а долината бе зелена и разцъфтяла в късното лято, точно както я помнеше.
	Тя вдигна поглед към Алхамбра и си спомни нощта, в която се бе промъкнала като крадец на сцената на големия конкурс _Cante Jonde_ и бе танцувала пред многохилядна публика.
	— Татко направи така, че това да се случи, заради мен — каза си тя, за да си вдъхне увереност, докато вървеше по прашните, криволичещи пътеки към дома на детството си. Усмихна се на един старец, който пушеше пура на прага си, а той я изгледа с пренебрежение, сякаш беше някоя проста _пайо_. Вървейки, Лусия си спомни признанието на баща си, че е изоставил жена си и синовете си. Макар част от нея да го мразеше, задето я беше лъгал с години, Лусия не можеше да отрече какво бе направил за нея онази нощ в Алхамбра, нито отдадеността му на нейната кариера в последните единайсет години.
	— Бракът им не е моя работа — каза си твърдо тя, когато погледна нагоре и видя, че от комина на майка й се вдигаше пушек. Когато стигна до входа на пещерата ахна от изненада, защото сега в грубо издялания отвор имаше лъскава врата, боядисана в синьо, а пещерата вече си имаше два стъклени прозореца с червени цветя, посадени в правоъгълни саксии под тях.
	Поколеба се боязливо на прага — не беше сигурна дали да почука, изправена пред тази непривична формалност.
	— Това е домът ти — каза си тя и протегна ръка към дръжката, за да отвори вратата.
	И там, в кухнята, седнала до старата дървена маса, сега покрита с хубава дантелена покривка, беше майка й. Като изключим няколкото сиви кичура в косата й, Мария изглеждаше съвсем същата. До нея седеше малко момченце на около десет годинки с черни къдрици, което се смееше, докато майка й го гъделичкаше.
	Мария погледна неканената си гостенка и й трябваше време да се съвземе, преди да си поеме дълбоко дъх и да стане с ръка на устата си.
	— Лусия? Това… ти ли си?
	— Да, мамо, аз съм — кимна неуверено Лусия. — А това кой е?
	— Това е Пепе. Иди да свириш на китарата си навън, _querido_ — каза тя на малкото момченце, което се усмихна на Лусия и си излезе.
	— _Dios mío_, каква изненада! — възкликна Мария, разтвори ръце и отиде да прегърне дъщеря си. — Моята Лусия се върна! Искаш ли портокалов сок? Тъкмо изцедих прясна партида.
	Мария отиде до новите за Лусия дървени шкафове, сложени от едната страна на стената. В центъра им имаше желязна мивка, до която стоеше кана с вода.
	— _Gracias_ — каза тя, като не само усещаше дискомфорта на майка си, но и й се струваше, че Мария се е издигнала в обществото от последната им среща. Прекрасната ярка светлина на долината огряваше през прозорците вътрешността на пещерата, която явно бе варосвана наскоро.
	— А сега, кажи ми, как си? Защо си тук? Кажи ми всичко! — засмя се радостно Мария и предложи на Лусия да седне в красиво изработения люлеещ се стол.
	— Трупата ни има турне наблизо. Снощи бяхме в Гранада, имахме представление в „Пласа де лас Пасиехас“. Събра се голяма публика.
	— Защо не съм чула за това? — намръщи се Мария. — Бих дала всичко да те видя как танцуваш, _querida mía_.
	Лусия можеше да се досети защо приятелите и съседите на майка й не й бяха казали, че съпругът й и дъщеря й са в околността, но не каза нищо.
	— Не знам, мамо, но толкова се радвам, че съм тук!
	— А аз толкова се радвам да те видя!
	— Едуардо и Карлос у дома ли са си?
	— Днес е фиеста и те празнуват навън с всички останали в Сакромонте, но ако останеш за през нощта, ще ги видиш сутринта.
	— Не мога да остана толкова дълго, мамо. Довечера трябва да тръгваме.
	Мария доби оклюмал вид за момент.
	— Е, няма значение, нали си тук сега. — Мария придърпа едно столче до дъщеря си и седна. — Толкова си пораснала, Лусия…
	— Не много, мамо, но какво да се прави? — сви рамене тя.
	— Имам предвид, че си пораснала и си станала жена. Красива жена.
	— Мамо, знам, че всяка майка трябва да нарича дъщеря си красива, но знам и че не съм. Такъв е животът. — Погледът на Лусия обиколи стаята. — Значи си добре, доколкото виждам? Пещерата изглежда много по-удобна, отколкото я помня.
	— Добре съм, да. Макар че трябва да ти кажа, че баба ти и дядо ти починаха при епидемията от тиф миналото лято.
	— Много тъжна новина — каза Лусия, макар всъщност почти да не ги помнеше.
	— Но поне, преди да си отидат, бизнесът на дядо ти преуспя благодарение на помощта на братята ти. И двамата са толкова мили към старата си майка! Всичките нови мебели и кухнята са дело на Карлос. Помниш ли как като дете все режеше парчета дърво?
	Лусия не помнеше, но кимна.
	— Да си остане между нас — продължи Мария, — но знам, че дядо ти беше изпаднал в отчаяние от лошата работа на Карлос в ковачницата, обаче забеляза любовта му към дърводелството. Даде на Карлос няколко парчета чам и предложи да се опита да направи маса. Оказа се, че брат ти е талантлив дърводелец и сега и _gitanos_, и _пайос_ се надпреварват да купуват мебелите му. Можеш ли да повярваш, че скоро ще отваря магазин в града, за да показва работата си? Жена му Сузана ще го управлява.
	— Разбирам. — Лусия едва успяваше да възприеме всичко, което й казваше майка й. — А къде живеят?
	— Заселиха се в една пещера до тази на баба ти и дядо ти по същото време като Едуардо и Елена. Имат дъщеря Кристина и батко й Матео, а скоро ще си имам и трето внуче…
	— Малко по-бавно, мамо! Главата ми се завъртя от всички тези имена!
	— Извини ме, Лусия, толкова се изненадах да те видя, че езикът ми работи сам и…
	— Разбирам. И двете сме нервни, мамо. Мина много време. — Лусия протегна ръка към майка си и лицето й омекна. — Много се радвам да те видя, радвам се и че всичко върви добре за теб и братята ми, откакто си заминахме.
	— В началото не беше така. Първите няколко години бяха много трудни. Но стига толкова по тази тема — усмихна се широко Мария. — Кажи ми повече за себе си, Лусия.
	— Мамо, първо трябва да ти кажа, че най-после знам какво се е случило между теб и татко. — Предишното й решение да не се меси в брака на родителите й се стопи в този момент. — Той призна, че те е напуснал и ме е взел против волята ти.
	— Лусия, и двамата имахме вина.
	— Не мисля така, мамо, и не мога да не изпитвам дълбок гняв за всичките години, в които смятах, че не те е грижа за мен, защото не идваше да ме видиш. Сега разбирам.
	— Лусия — прошепна Мария и гласът й пресипна. — Липсваше ми и се моля за теб всеки ден, откакто те оставих, повярвай ми. Всяка година в месеца на раждането ти изпращах малък пакет, който баща ти да ти даде. Получила си ги, нали?
	— Не съм — заяви директно Лусия. — Татко никога не ми е давал нищо подобно.
	Мария видя как очите на дъщеря й се присвиват и изражението й помръква, затова продължи бързо.
	— Е, може би са се загубили по дългия път. Баща ти направи каквото сметна за правилно. Направи го за теб.
	— И за себе си — изсъска Лусия. — Какво се случи всъщност, мамо? Помня само някои моменти от онова време, например след конкурса… татко крещеше на Карлос… той пък плачеше на пода, ето тук — посочи тя. — После заминахме за Барселона и след няколко седмици дойде ти. Каза ми, че брат ми Фелипе е горе на небето с ангелите.
	Мария затвори очи, обляна от спомени. Разказа на пресекулки на Лусия за трагичните обстоятелства около смъртта на Фелипе.
	— Затворът на _пайос_ го уби, Лусия. Той умря в деня, след като го освободиха. Затова дойдох в Барселона, да съобщя на теб и на баща ти.
	Лусия протегна ръце и хвана дланите на майка си, загорели от слънцето и загрубели от тежката работа. После сведе глава над тях и заплака. След като се върна тук, загубата на детството й и на брат й най-накрая я порази.
	— Мамо? — чу се глас.
	Лусия вдигна поглед с изненада и изтри сълзите от лицето си. Пепе се бе върнал в кухнята и стискаше китарата си.
	— Защо плачете и двете? — попита той и продължи напред.
	Лусия погледна по-внимателно лицето на Пепе и забеляза големите му тъмни очи, скулите му и гъстата му черна коса.
	— Това да не е… той да не е… — запъна се тя.
	— Да, Лусия. — Мария кимна тържествено и изтри собствените си сълзи. — Това е брат ти. Пепе, кажи здравей на твоята _hermana_.
	— _Hola_ — каза срамежливо и й се ухили. Нямаше съмнение, че изглеждаше като копие на Хосе.
	— Радвам се да се запознаем, Пепе — успя да се усмихне Лусия.
	— По-малка си, отколкото ми каза мама. Мислех, че си ми кака, но съм по-висок от теб!
	— Да, прав си, а и си доста нахален. — Лусия не успя да се сдържи да не се засмее.
	— Щом си тук, и татко ли е с теб? Мама каза, че той свири на китара, точно като мен — каза Пепе. — Искам да му изсвиря новата песен, която научих.
	— Аз… — Лусия хвърли поглед на майка си. — Боя се, че татко не можа да дойде.
	— Пепе, иди да нахраниш пилците, а после ще ядем — нареди Мария. Пепе неохотно излезе отново, а Лусия се загледа смаяна след него.
	— Как… — започна тя.
	— След като те оставих с баща ти в Барселона преди толкова години, се върнах в Гранада. Минаха два месеца, докато разбера, че ми става лошо не от скръбта, а от прощалния дар на баща ти. Но Пепе беше моето спасение, наистина, Лусия. Трябва да го чуеш как свири на китара — един ден ще бъде по-добър от Хосе.
	— Татко знае ли?
	— Не. Оставих го в Барселона с идеята, че го пускам на свобода.
	— Да, свобода да завира своя _picha_, където си поиска — измърмори Лусия с нов прилив на гняв към баща си.
	— Някои мъже не могат да се сдържат, просто е така.
	— Е, още не си е научил урока, мамо.
	И тогава двете се разсмяха, защото нямаше какво друго да се прави.
	— Той не е лош човек, Лусия. Ти най-много от всички трябва да го знаеш. Щастлив ли е?
	— Не знам. Свири на китарата си, пие и…
	— Е, добре. — Мария прекъсна дъщеря си. — Той е такъв, какъвто е, като всички нас. А част от мен винаги ще го обича.
	Лусия видя как майка й въздиша и й повярва.
	— Не го намразвай, моля те — каза Мария. — Той искаше да ти даде шанс.
	— И на себе си — промърмори Лусия, — но ще се опитам да не го мразя. Заради теб.
	— Имам прясна супа за обяд. Искаш ли?
	— Да, мамо.
	Лусия погълна цялата купа и поиска още, като обяви, че това е най-добрата храна, която е яла, откакто бе напуснала кухнята на майка си преди единайсет години. Мария грееше от удоволствие, докато гледаше как Пепе и Лусия седят на масата и ядат заедно, като семейство. После двете жени излязоха да седнат навън.
	— Помниш ли как се опитваше да ме накараш да ти помагам с кошниците? — попита Лусия.
	— Да, а ти все си намираше извинение да се махнеш след няколко минути.
	— Тук е толкова спокойно, толкова красиво — промълви Лусия, обгръщайки с поглед долината. — Бях забравила. Може би не съм разбирала какво имах.
	— Никой от нас не го разбира, _querida_, докато не го загуби. Научих се, че тайната на щастието е да се опиташ да живееш за мига.
	— Това е урок, който може да ми е трудно да науча, мамо. Мислите ми винаги са за бъдещето!
	— Ние с теб сме различни: ти винаги си имала амбиции за таланта си, каквито аз нямах. Аз исках дом, семейство и съпруг. — Тя се усмихна. — Успях да получа поне две от тези неща.
	— Още ли танцуваш? Беше толкова добра, мамо!
	— За удоволствие, да, но вече остарявам. Вече съм _abuela_ с две внучета.
	— Мамо, не си много над четирийсет! Много от танцьорките в Барселона са на по петдесет или шейсет години. Значи си щастлива тук? — продължи да пита Лусия.
	— Да, смятам, че съм.
	Час по-късно, докато Лусия седеше и слушаше как Пепе свири на китара в дневната, която, както й разказа Мария, била на мястото на някогашния обор, от кухнята се чу мъжки глас.
	— _Hola, mi amor_, донесох лакомство за десерт след яхнията довечера.
	Лусия чу как майка й казва на госта да млъкне, влезе в кухнята и видя Рамон, съседа, който стоеше с ръка около раменете на Мария. Мария се изчерви и се отдръпна от него.
	— _Hola_, сеньор, как сте? — попита Лусия.
	— Добре съм, благодаря — отвърна сковано Рамон и бузите му се зачервиха. На Лусия й се прищя да се изкикоти.
	— Как са дъщерите ти, Рамон?
	— Добре са, да, много добре.
	— Две от тях се омъжиха, а само преди седмица отпразнувахме годежа на Магдалена, нали така, Рамон? — обърна се към него Мария.
	— Да, да, точно така — кимна Рамон.
	— Как са портокалите ти?
	— Много добре, благодаря, Лусия.
	— Рамон вече има собствена портокалова горичка — продължи да говори вместо него Мария. — Родителите му починаха само няколко месеца един след друг и след погребението им Рамон намери монети, скрити в комина им. Кой знае колко дълго са стояли там, но фактът, че не са се стопили през всичките тези години, накара Рамон да повярва, че са дар от Пресветата Дева. Така че той купи с тях портокаловата горичка.
	— Точно така — потвърди Рамон и изгледа нервно Лусия в очакване на реакцията й.
	— _Gracias_, Рамон, че си се грижил за майка ми, докато ме нямаше. Сигурна съм, че си бил голяма утеха за нея. — Лусия докосна ръката му в жест на помирение.
	— За мен е удоволствие, сеньорита — усмихна се успокоен Рамон.
	Когато той си тръгна, Мария се обърна към дъщеря си, опитвайки се да охлади зачервените си от смущение бузи, като махаше с ръце.
	— Какво ли си мислиш за мен?
	— Научих отдавна, че животът е тежък, мамо. А ти си намерила утеха, където си могла. Няма нищо лошо в това.
	— Аз… ние… Рамон и аз не парадираме с… приятелството си. Повярвай ми, никога не бих проявила неуважение към баща ти пред хората.
	— Мамо, всичко съм виждала в Барио Чино. Нищо не може да ме шокира, най-малкото нуждата от утеха.
	— _Gracias_, Лусия. — Мария хвана ръцете на дъщеря си и ги стисна. — Станала си прекрасна млада жена.
	— Мамо, надявам се да съм наследила твоето благоразумие и страстта на баща си. Това е добра комбинация, нали? А сега… — Тя загледа как слънцето започваше да се спуска в нощния си реверанс под Алхамбра. — Трябва да тръгвам обратно към града. Днес заминаваме за Кадиз.
	— Не можеш ли да останеш още малко, _querida_?
	— Не мога, мамо, но сега, след като се срещнахме отново, обещавам да идвам по-често. Може дори да дойда и да остана за нещо като ваканция.
	— Следващия път ме предупреди и ще устроя празненство, за да видиш цялото си семейство. Вратата ми винаги е отворена и винаги съм тук.
	— Мамо, какво искаш да кажа на татко за… сина му?
	— Ако можеш да издържиш, смятам, че засега е най-добре да не му казваш нищо. Един ден трябва да му съобщя лично.
	— Разбира се. _Adiós_, мамо.
	Докато прегръщаше майка си, Лусия усети горещи сълзи да напират в очите й. Преди да са успели да потекат, тя излезе от пещерата и тръгна обратно по прашния път на своето детство.


>>	23.

	— Имам новини за теб — каза Карселес, докато седяха заедно пред любимия му бар в Барио Чино. Лусия погледна импресариото, който бе организирал турнето им по провинциите. Лицето на Карселес бе почервеняло от твърде многото бренди, а стомахът му изпъкваше над здраво вързаните му с колан панталони. Пушекът от цигарите им се извиваше нагоре към здрачаващото се небе.
	— Какви са те?
	Карселес наля още бренди в чашите им.
	— Театър „Фонталба“ в Мадрид организира представление в чест на актрисата Луизита Естесо. Ще те сложа между двама от другите изпълнители. Време е талантът ти да бъде показан в столицата.
	Лусия, вече свикнала с екстравагантните обещания на Карселес, които целяха да я мотивират, но рядко се изпълняваха, го изгледа невярващо.
	— Ще ме заведеш в Мадрид?
	— Да, Лусия. Ще се впишеш перфектно в програмата. Великият Менике даже предложи да ти акомпанира. Какво ще кажеш?
	— _Dios mío!_ — Лусия стана да прегърне Карселес, преобърна масичката и разля брендито навсякъде. — Ама това е страхотна новина!
	— Радвам се, че си щастлива, Лусия. Само една нощ е и ще имаш едва пет минути в програмата, но ще бъдат твоите пет минути и трябва да покажеш на хората, които имат значение в Мадрид, какво можеш.
	— Ще им покажа, обещавам! _Gracias_, сеньор!
	— Чу ли вече, татко? — Лусия нахлу в спалнята на Хосе. Той беше сам и пушеше в леглото.
	— За Мадрид? Да, чух. Разбира се, няма да ти платят. Разбираш това, нали?
	— На кой му пука за парите?! Ще танцувам пред хиляда души! Не е ли чудесна новина?
	— Чух, че Менике ще ти акомпанира.
	— Да, така че няма нужда да идваш. Карселес ще бъде с мен във влака, а Менике ще се грижи за мен, когато пристигна.
	— Това е, което ме притеснява — промърмори мрачно Хосе и загаси цигарата си в полупразна бутилка бира.
	— Вече съм голямо момиче, тате. Не забравяй, че съм на двайсет и една години. Ще се върна, преди да се усетиш.
	Лусия се върна в собствената си стая, отказвайки да позволи на лошото настроение на баща й да развали нейното. Свали си роклята за фламенко и се отпусна чисто гола на матрака, където остана да лежи с разтворени ръце и крака. Накрая в ума й взе да се оформя идея.
	— Да! — Лусия скочи от леглото и отиде в ъгъла, където държеше на купчина дрехите си, и започна да ги претърсва, знаейки точно какво ще облече, за да направи представлението си и себе си незабравими.
	— Мадрид… — прошепна тя, след като откри каквото търсеше. — И Менике!

	* * *

	— Добре ли си, _pequeña_? — прошепна в ухото й Менике две седмици по-късно, докато стояха заедно зад кулисите на огромната сцена и слушаха възторжените аплодисменти за Ел Ботато, който танцуваше прочутата си _farruca_ с комедийни акробатични скокове.
	— Да, но съм притеснена, Менике. Никога не се притеснявам, преди да танцувам.
	— Толкова по-добре, адреналинът ще даде повече дълбочина на изпълнението ти.
	— Никой тук не е чувал за мен — прехапа уста Лусия. — Ами ако ме изгонят от сцената с дюдюкания?
	— Всички ще знаят името ти след това изпълнение. А сега — той бутна леко рамото й, — тръгвай!
	Лусия излезе на сцената под вяло ръкопляскане от публиката, а ярките прожектори изгаряха очите й. Беше й горещо и я сърбеше под дебелата мантия, с която бе загърната. Менике я последва секунди по-късно и публиката нададе одобрителни викове и заръкопляска.
	— Мамо — промълви тя, когато зае отварящата си позиция, — днес танцувам за теб.
	Седнал от едната й страна, Менике видя как дребната фигура се изправи в центъра на огромната сцена. Когато започна да свири първите акорди, преди да запее, видя как брадичката на Лусия се повдига, а ноздрите й се разширяват. Когато ритъмът се ускори, тя свали с плавно движение мантията си и я хвърли на сцената. Публиката ахна смаяна, когато видя, че тази дребна женичка е облечена в черните панталони с висока талия и колосаната бяла риза на мъжки танцьор. Косата й бе прибрана, разделена по средата и напомадена, а очите й, оградени с очна линия, отправяха предизвикателство към публиката.
	Тогава тя започна да танцува. Всякакво недоволно мърморене спря след няколко секунди, когато хиляда и четиристотинте зрители бяха омагьосани от жената дете, чиито чудодейни стъпала някак успяваха да удрят пода в толкова бърз ритъм, че и най-опитните ръце не можеха да ги настигнат. Когато осъзнаха, че Лусия изпълнява същата _farruca_ като Ел Ботато — танц, запазен за мъжете, зрителите полудяха, нададоха викове и започнаха да подсвиркват при тази странна гледка. Тя се носеше като вихрушка от чиста енергия и Менике бе толкова запленен от гледката, че едва не забрави да изпее следващия куплет от песента си.
	_Тя е толкова чиста… есенцията на фламенко_ — помисли си той.
	Публиката вече беше на крака и пляскаше в тон, докато стъпалата на Лусия удряха безмилостно пода, и накрая Менике се зачуди дали няма просто да се строполи на пода в безсъзнание. Как малкото й тяло намираше сили да поддържа това невероятно темпо толкова дълго, той просто не знаеше.
	— Оле! — извика тя и най-накрая тропна по пода за последен път и се приведе напред в нисък поклон.
	Публиката избухна, а Лусия се поклони отново и отново. Менике излезе напред да получи собствените си аплодисменти до нея.
	— Ти _успя, pequeña_, направи го — прошепна й той, когато я подкани да излезе напред за пореден път.
	— Успях ли? — попита го Лусия, когато Менике най-сетне я поведе да слезе от сцената и да се скрие зад кулисите, където вече чакаше тълпа, събрала се да я поздрави.
	— Направи перфектния си дебют в Мадрид.
	— Не мога да си спомня нищо.
	Менике виждаше, че тя изглежда замаяна и виси на ръката му, за да запази равновесие. Той я поведе през навалицата към съблекалнята си и затвори решително вратата зад тях.
	— Почакай малко да се съвземеш. — Той я сложи да седне на един стол и й подаде чашка бренди.
	— _Gracias._ — Лусия погълна напитката наведнъж. — Никога не помня какво съм танцувала. Добре ли се справих?
	Менике разбра, че въпросът е искрен, а не подкана за комплименти.
	— Не беше просто добра, Лусия, ти беше… истинско чудо!
	Някой потропа силно на вратата.
	— Готова ли е Ла Кандела да получи приветствията на верните си почитатели?
	— Готова съм.
	Тя се изправи, обърна се към едно огледало и взе кърпичка, за да попие обляното си в пот лице.
	— Но преди да дойде техният ред…
	Менике я взе в ръцете си и я целуна.

	* * *

	— Как така татко пристига днес? — Лусия се надигна до Менике в удобното му легло няколко дни по-късно. — Не трябваше да идва чак до другата седмица! Справям се чудесно в Мадрид сама.
	— Лусия, баща ти насочва кариерата ти, откакто си била малко момиченце. Нали не би му отказала този триумф? Освен това, той е твоят китарист. Само той знае как най-добре да ти акомпанира.
	— Не! — Лусия хвана пръстите на Менике и ги целуна. — Тези пръсти знаят как най-добре да ми пригласят. И не само на китарата…
	Менике усети как нещо в него се раздвижва, когато Лусия размърда голото си тяло до него.
	— Да, _pequeña_, но вече имам договор да свиря другаде в следващите два месеца, както знаеш.
	— Тогава го отмени — каза тя и ръката й се плъзна под чаршафа. — Трябва да ми акомпанираш в „Колизеума“.
	— Хайде, хайде. — Менике я хвана за ръцете. — Звездата ти може да изгрява, но още не си същинска примадона, така че не се дръж като такава. Баща ти ще доведе със себе си твоето куадро. Много по-добре е да ти пригласят собствените ти китаристи и певци, които познаваш и на които имаш доверие, отколкото някой друг да ти ги избере.
	— Беше толкова хубаво да съм свободна от него — оплака се Лусия. — Когато съм тук, с теб… се чувствам като жена, а не като дете, като каквото ме третира татко.
	— Определено си жена, Лусия. — Менике посегна към гърдите й и ги погали, но този път тя бе тази, която го отблъсна.
	— Дори когато дойде татко, може ли да остана тук с теб?
	— Докато съм тук в Мадрид, разбира се, че можеш, но сега, когато най-после печелиш добри пари от договора си с „Колизеума“, ще можеш да си вземеш апартамент с другите от куадрото. — Менике стана от леглото и започна да се облича.
	— Не ме ли искаш повече тук?
	— Искам те, но не мога винаги да съм тук с теб.
	— Кариерата ти е по-важна от мен?
	— Кариерата ми е важна колкото теб — поправи я Менике. — Сега трябва да тръгвам, имам среща за новия запис. Ще се видим по-късно.
	Лусия се хвърли обратно на възглавниците, вбесена, че както любовникът й, така и баща й осуетяваха плановете й. След триумфа си в „Театро де Фонталба“ тя бе вкусила за пръв път свободата и нямаше намерение да се отказва от нея без бой. Особено от новите удоволствия, които бе открила в спалнята с Менике.
	— Обичам го! — изкрещя тя в празния апартамент и плесна с ръка по матрака. — Защо ме оставя тук сама!
	Тя се надигна от леглото, взе си цигарите и седна на перваза да запали. Под нея имаше широк булевард, обграден от дървета и гъмжащ от хора и автомобили. На четвъртия етаж не можеше да чуе шума, ако не отвореше прозореца, което и направи, за да позволи на струйката дим от цигарата й да се понесе плавно навън под утринното слънце.
	— Тук толкова ми харесва! — извика тя към улицата отдолу. — И не искам да си ходя! Как смее Менике да предлага да си намеря друга къща?! — Тя изхвърли угарката си през прозореца и тръгна гола през апартамента, за да сложи да кипне вода за обичайното си силно кафе. Също като Менике, стаите бяха малки, безупречно чисти и подредени. — Той дори готви! — измърмори тя, сваляйки чаша за кафе от един рафт. — Искам го!
	Лусия отнесе кафето си в дневната и се сви в едно кресло, за да го изпие, гледайки китарите му, подредени внимателно по едната стена. Той беше различен от всеки друг _gitano_, когото познаваше, с неговата майка _пайо_, отгледан в Памплона в най-северната част на Испания. Семейството му бе живяло в къща — истинска къща! — и той бе израснал сред _пайос_. Понякога Лусия се чувстваше като диво животно в сравнение с неговата спокойна изисканост. Той не виждаше _пайос_ като врагове, както бе научена, а просто като друг род хора.
	— Аз съм и двете, Лусия, така че трябва да възприема и двете култури. А и _пайос_ са онези, които ще донесат и на двама ни успеха, за който мечтаем — й бе казал той една нощ, след като му се присмя, че чете вестник на _пайос_. — Те имат силата и парите.
	— Те убиха брат ми! — изкрещя в отговор тя. — Как мога да им го простя?
	— _Gitanos_ също убиват _gitanos_, _пайос_ убиват _пайос_ — напомни й Менике и сви рамене. — Съжалявам за брат ти, случилото се с него е ужасно, но предразсъдъците и горчивината няма да ти помогнат в живота, Лусия. Трябва да простиш, както ни казва Библията.
	— Сега и свещеник ли стана?! — вбеси се Лусия. — Караш ме да чета Библията? Много добре знаеш, че не мога да чета!
	— Тогава ще те науча.
	— Нямам нужда! — Тя отблъсна ръката, която я прегърна. — Тялото и душата ми са всичко, от което се нуждая.
	Но дълбоко в себе си Лусия знаеше, че Менике е прав. Тълпите хора, които купуваха предварително билети, за да видят представленията й, не бяха _gitanos_, а _пайос_, и техните пари щяха да платят голямата седмична заплата, която й бе предложена.
	Лусия се изправи.
	— Той се отнася към мен точно като татко! — извика на китарите. — Като към глупава _малка gitana_, която нищо не разбира. Но ме обладава по три пъти на вечер, за да задоволи страстта си! Мама е права, всички мъже са еднакви. Е, ще му покажа аз на него!
	Тя замахна с крак и изрита една китара. Струните издадоха остър звук, когато падна на една страна. Лусия погледна подредения рафт книги и замахна към тях с ръка, събаряйки ги на пода. Върна се в спалнята и за пръв път от няколко дни облече роклята за фламенко, която Менике бе свалил от нея. Вдигна обувките си, отиде до вратата на апартамента, отвори я и си тръгна.

	* * *

	Когато се върна у дома и намери бъркотията в апартамента, Менике въздъхна и се отправи към театър „Колизеум“, където Лусия трябваше да има репетиция този следобед.
	Менике откри Хосе да пуши до служебния вход на театъра, докато остатъкът от куадрото чакаше вътре.
	— Лусия в театъра ли е вече? — Менике попита Хосе.
	— Не, мислех, че е с теб — отвърна Хосе. — Никой не я е виждал.
	— _Mierda_ — изруга под нос Менике. — Оставих я в апартамента ми тази сутрин… къде може да е отишла?
	— Ти ми кажи — отговори Хосе, едва сдържайки гнева си. — Ти трябваше да я наглеждаш.
	— Както знаете, сеньор, никой не може да „наглежда“ Лусия, особено когато побеснее.
	— Първото й представление е след една седмица! Дойдохме тук да репетираме! След всичко това наистина ли ще пропусне големия си шанс?
	Мозъкът на Менике бързо прехвърляше възможностите.
	— Елате с мен, мисля, че знам къде може да е отишла.
	Половин час по-късно пристигнаха на „Пласа де Олавиде“, обградена от кафета и барове. А там, в центъра на площада, беше Лусия, сред насъбралата се около нея тълпа. Двама случайни китаристи се бяха присъединили към нея, за да й акомпанират, и докато Менике си проправяше път през множеството, чу дрънченето на монети, които падаха по земята около нея. Той застана със скръстени ръце и я загледа как танцува. Когато приключи, той и Хосе се присъединиха към бурните аплодисменти, които получи.
	Тя започна да вдига монетите и направи знак на публиката, че представлението е свършило.
	— _Hola_, Лусия — каза той и тръгна към нея. — Какво правиш тук?
	Лусия свърши със събирането на монетите, изправи се и го погледна предизвикателно.
	— Бях гладна и нямах пари за обяд. Затова дойдох да припечеля малко. А сега какво ще кажеш да отидем да хапнем?

	* * *

	Въпреки нежеланието на Лусия баща й да идва в Мадрид, тя поне се зарадва да види останалите от куадрото.
	— Чили, донесе ли ми отварата? — попита тя, игнорирайки Росалба, която стоеше до него.
	— Така като те гледам, Лусия, Мадрид май ти се отразява добре — отвърна Чили с хитра усмивка. — Щастлива ли си?
	— Никога не съм щастлива, но Мадрид си има своите силни страни — съгласи се Лусия.
	През следващите няколко дни куадрото си намери апартамент в града и Хосе започна прослушвания, за да разшири трупата им китаристи, певци и танцьори. След няколко дълги следобеда в празния театър си намериха необходимите нови членове.
	Себастиан беше китарист, който купуваше на всички напитки и цигари, макар че скоро се разкри, че пръстите му са също толкова умели в кражбите от джобовете на _пайос_, колкото и в свиренето на китарата. Той обеща да не престъпва закона, но по някакво чудо продължаваше да има достатъчно песети, които да споделя.
	Братът на Себастиан, Марио, наричан „Ел Тигре“, беше гъвкав и мъжествен, нападаше всеки танц, сякаш беше бик, когото трябва да повали. Той бе единственият танцьор, който според Лусия можеше да се мери с нейната бурна енергия. Наеха и две млади танцьорки, избрани от Лусия просто защото бяха най-невзрачни.
	— И така, дъще — каза Хосе и вдигна чаша за тост към Лусия след първата им репетиция с оркестъра. — Утре куадрото на Албайсин ще получи своята премиера в театър „Колизеум“.
	— Както и аз — прошепна Лусия и вдигна чаша за тоста.

	* * *

	През следващите няколко месеца славата на Лусия се разпространи. Пред билетния център на „Колизеум“ се редяха опашки — всички искаха да видят пленителната млада _gitana_, която танцуваше в мъжки дрехи.
	Най-сетне Лусия Амая Албайсин ставаше звезда.
	Макар да й липсваха морето и културата на Барселона, които толкова подхождаха на циганския й дух, Лусия обожаваше Мадрид, с неговите величествени бели сгради и широки булеварди. Във въздуха се носеше чувство на неотложност и страст, с всекидневните демонстрации на многобройните политически партии на _пайос_, всяка стремяща се да събере поддръжници, повечето недоволни след победата на републиканците този ноември. Менике често се опитваше да й обясни за какво крещят всички тези мъже, но тя само се разсмиваше и го целуваше, за да го накара да млъкне.
	— Омръзна ми да гледам _пайос_, които се бият помежду си — казваше тя. — Хайде да идем да гледаме как някой _пайо_ се изправя срещу бик!
	— Това място е истинска кочина — отбеляза Менике, когато за пръв път влезе в стаята й в апартамента на куадрото. Остатъци от сардини и друга храна застояваха върху чиниите, натрупани високо в препълнената мивка, а мръсните дрехи лежаха, където ги беше хвърлила дни по-рано.
	— Да, но си е моята кочина и ме прави щастлива — каза тя и го целуна.
	Понякога Менике се чувстваше все едно се опитва да опитоми диво животно; друг път искаше да защити уязвимото малко момиченце, в каквото толкова лесно се превръщаше Лусия. Което и от двете да беше, той бе напълно запленен от нея.
	Проблемът беше, че същото важеше и за останалата част от Мадрид. Сега вместо Менике, прочутият китарист, да бъде в центъра на вниманието, когато излизаха заедно в града, Лусия бе тази, с която всички искаха да се срещнат.
	— Какво е усещането да си най-известната танцьорка _gitana_ в цяла Испания? — попита я той една сутрин, докато лежаха в леглото в апартамента му.
	— Това очаквах през целия си живот — сви рамене небрежно тя и запали цигара. — Чаках това дълго време.
	— Някои чакат цял живот и никога не го получават, Лусия.
	— Аз си го заслужих, всяка секунда от него — отвърна пламенно тя.
	— Значи сега си щастлива?
	— Не, разбира се! — Главата й се отпусна обратно на рамото му и той усети аромата на помадата, с която приглаждаше косата си. — Ла Архентинита е превзела света! А аз — само Испания. Има още много за вършене.
	— Сигурен съм, че има, _pequeña_ — въздъхна той.
	— Казах ли ти, че ми предложиха да танцувам във филм? Някакъв _пайо_ режисьор — Луис Бунюел. Чувам, че бил много добър. Да го направя ли?
	— Да, разбира се! Тогава талантът ти ще бъде запечатан завинаги на филм, за да го видят поколенията, след като умреш.
	— Аз никога няма да умра — отвърна Лусия. — Ще живея вечно. А сега, _querido_, трябва да се облечем и да се видим с новите ми приятели _пайос_, които ще ме водят на обяд в един от луксозните си ресторанти. Аз съм почетният гост! Можеш ли да го повярваш?
	— Мога да повярвам всичко за теб, Лусия, наистина — каза Менике, докато Лусия го издърпваше от леглото.


>>	24.

	_Мадрид_
	_Юли 1936_
	_Две години по-късно_
	— Какво се е случило? — Лусия запали цигара и се отпусна на възглавниците, огрени от слънчевите лъчи, блестящи през прозореца в стаята им.
	— Имало е преврат в Мароко — каза Менике, без да вдига поглед от вестника си. — Говори се, че въстанието ще се разпространи тук всеки момент. Може би трябва да напуснем Испания, докато можем.
	— Какво въстание? Срещу какво? — намръщи се Лусия.
	Той въздъхна тежко. Беше направил всичко по силите си да й обясни за деликатната ситуация в Испания, но Лусия нищо не разбираше от политика. Дните й бяха заети с танци, пушене, правене на любов и ядене на любимите й сардини, в точно този ред по важност.
	— Франко иска да превземе Испания с армията си — обясни й търпеливо той. — Иска да направи Испания фашистка държава, като нацистите в Германия.
	— Толкова ми е досадна тази политика, Менике, кого го интересува? — прозя се тя и се изтегна, а малките й юмручета се удариха в лицето му.
	— Мен ме интересува, а би трябвало да интересува и теб, _pequeña_, защото има влияние върху всичко, което правим. Трябва да помислим дали да не идем в Португалия по-рано — така или иначе скоро имаш представление там. Боя се, че Мадрид ще бъде в центъра на каквато борба започне. Може да има насилие.
	— Не мога да отида в Португалия, докато още има представления в „Колизеум“. Хората се редят с часове за билети. Не мога да ги разочаровам.
	— Е, ако нищо не се промени, ще заминем веднага след това. Да се надяваме да не е прекалено късно — измърмори Менике, докато ставаше от леглото.
	— Няма да ми навредят, аз съм любимката на Испания — извика след него Лусия. — Може после да короноват _мен_ за кралица!
	Менике завъртя очи, докато си търсеше ризата и панталоните сред бъркотията в стаята й. За жалост не можеше да не се съгласи за славата й. Не само че бе постигнала невероятен успех в Мадрид, а и след като прие главната роля в най-скъпия испански филм, правен някога, вече нямаше човек в Испания, който да не знае името й.
	— Връщам се в апартамента си за малко мир и тишина — каза той и я целуна. — Ще се видим по-късно. — Той излезе от стаята на Лусия и тръгна по общия коридор на апартамента, където се спъна във вчерашното кафе, което Лусия бе оставила в средата на пода. — Вбесяващо — измърмори той и попи разлятото с кърпичката си.
	Лусия не само живееше в личния си хаос, но и в къща с постоянно променящи се съквартиранти — някои бяха роднини и приятели, други просто последователи, които се въртяха около нея. Може би беше просто заради начина, по който бе отгледана — първо в голямо семейство в Сакромонте, после години в сплотеното общество на Барио Чино. Лусия сякаш винаги имаше нужда от хора около себе си.
	— Страх ме е да съм сама — веднъж му призна тя. — Тишината, тя ме плаши.
	Е, него не го плашеше — след две години и половина с Лусия само го радваше.
	Влизайки в тишината на собствения си апартамент, Менике въздъхна от облекчение и се зачуди за стотен път какво щеше да се случи с него и Лусия. Очевидно цяла Испания, включително самата Лусия, чакаше той да се ожени за нея. Но той още не я бе попитал. Бяха се разделяли многократно, когато Лусия избухваше заради липсата на предложение за брак. Всеки път той я оставяше и душата му се изпълваше с успокоение, че се е измъкнал от въртележката на връзката си с нея, кариерата й и откачения й начин на живот.
	— Невъзможна е! — казваше си той. — Само светец би могъл да се оправи с нея!
	Но след няколко часа в мечтания покой той се успокояваше.
	След още няколко часа закопняваше за нея, докато не допълзеше обратно да я моли за прошка.
	— Да, ще ти купя пръстен — казваше той, когато Лусия стоеше пред него с пламнали очи, и после правеха любов жадно, страстно, и двамата облекчени, че болката от раздялата е свършила. Всичко оставаше спокойно, докато Лусия отново не изгубеше търпение и цикълът се повтаряше.
	Защо не можеше да направи тази последна стъпка, Менике не знаеше. Също такава загадка беше за него защо не можеше да си тръгне веднъж и завинаги. Дали беше суровото сексуално привличане, което изпитваше при мисълта за нея? Или сублимният й талант, който му действаше като афродизиак, когато гледаше представленията й? Беше всичко в нея — само до това заключение можеше да достигне. Тя беше просто… Лусия. Понякога се чувстваше сякаш двамата бяха хванати във вечно _paso doble_, от което никога не можеха да се измъкнат.
	— Това не е любов, а пристрастяване — промърмори Менике, мъчейки се да се съсредоточи върху мелодията, която композираше. Не можеше да се концентрира, а това, помисли си той, беше още един проблем: връзката му с Лусия заемаше цялото му време, което не му оставяше въздух за собствената му кариера. Когато получи предложението за работа в Лисабон, тя дори не го попита дали иска да дойде с нея, а просто прие за даденост, че ще го направи.
	— Може би трябва да остана — каза той на китарата си. — Да я оставя да си отиде.
	Тогава погледна през прозореца и видя смущаващата гледка на въоръжени войници, маршируващи по улицата под него. Ако в Испания избухнеше гражданска война, това би било опасен момент за раздяла, а и освен това групичката танцьори и музиканти на Лусия не знаеше нищо за реалния свят извън фламенкото. Сигурно щяха да се озоват в затвора или да бъдат разстреляни, защото са казали нещо погрешно.
	Но това негов проблем ли беше? Ако беше, значи той го бе направил такъв.
	Менике се прозя. Бяха се върнали чак в малките часове от партито след разпродаденото представление на Лусия снощи. Той внимателно остави китарата си на масата, изпъна се на дивана и затвори очи. Но макар да не бе изтощен, не можеше да заспи. Беше изпълнен с усещане за предстояща катастрофа.

	* * *

	— Какъв е всичкият този шум навън? — попита го Лусия, когато той влезе в съблекалнята й в „Колизеум“ на следващата вечер.
	— Това е тежка артилерия, Лусия. — Менике се заслуша в тътена и страхът скова сърцето му. — Боя се, че бунтът е започнал.
	— Театърът е още празен, а е почти време за началото на представлението. Казаха ми, че днес всички билети са разпродадени.
	— По улиците не е безопасно, Лусия. Благоразумните хора си стоят по домовете. Много от онези, които дойдоха, вече са си отишли. Трябва да решим дали да отменим представлението и да се приберем, докато още можем. Все пак е последното, а утре заминаваме за Лисабон…
	— Никога в живота си не съм отменяла представление и никога няма да го сторя! Дори да ме гледат само чистачките. — В пълен сценичен грим лицето й блестеше още по-силно от обикновено. — Никоя армия на _пайос_ няма да ме спре да танцувам! — настоя тя.
	Докато говореше, звукът на силна експлозия отнякъде в града разтресе здравите стени на театъра. Шепа прах от бялата мазилка се посипа по гарвановочерната коса на Лусия и тя се хвана за Менике в паника.
	— Ай, _Dios mío_! Какво става навън?
	— Смятам, че Франко и националистите се опитват да превземат града. Армейският гарнизон е толкова близо до театъра… сериозно, Лусия, трябва да тръгнем сега и да заминем за Лисабон, докато още можем.
	Останалите от трупата бяха започнали да се събират в съблекалнята с изписан по лицата им ужас.
	— Може би вече е късно да тръгнем, Менике — каза Хосе, който дочу разговора им. — Току-що погледнах навън и навсякъде търчат хора. Пълен хаос е! — Той се прекръсти по навик.
	Чили си проправи път през неспокойното множество и хвана ръцете на Лусия с уплашено лице.
	— Лусия, Росалба е сама в апартамента. Знаеш, че днес остана вкъщи заради изкълчения си глезен! Трябва да отида при нея, може да е в ужасна опасност!
	— Не можеш да излезеш навън! — Себастиан, китаристът, хвана ръката на Чили, за да го успокои. — Росалба е разумна жена, ще остане където е, в апартамента. Ти по-добре стой тук и иди при нея сутринта.
	— Трябва да отида при нея сега! Пазете се тази нощ и с Божията воля ще се срещнем отново в този живот. — Чили бързо целуна Лусия по двете бузи и излезе тичешком от съблекалнята.
	Всички от куадрото стояха заедно, още шокирани от внезапното заминаване на Чили. Менике прочисти гърло.
	— Трябва да намерим убежище. Някой знае ли дали тук има мазе?
	На вратата на съблекалнята се появи жена с метла и с изопнато лице.
	— Сеньора, можете ли да ни помогнете?
	— Да, сеньор, ще ви покажа входа за мазето. Може да се скрием там долу.
	— Е, добре — каза Менике, а звукът от стрелба навън накара групата в съблекалнята отново да подскочи от страх. — Хайде, всички, вземете каквото можете и да тръгваме надолу. След вас, сеньора.
	След като събраха всичко, което можеха да спасят, жената с метлата поведе куадрото към вратата на мазето. Извади от един шкаф в коридора две кутии свещи и кибритени клечки.
	— Всички ли са тук? — подвикна Менике.
	— Къде е татко? — попита в паника Лусия и го затърси с очи.
	— Тук съм, _querida_ — чу се глас от стълбите към салона. Хосе се появи с ръце, пълни с бутилки. — Отидох до бара във фоайето за провизии.
	— Побързай! — подкани го Менике, когато поредната експлозия разтресе стените и лампите по коридора примигнаха и изгаснаха. Набързо запалиха свещи и ги раздадоха от ръка на ръка.
	— Сега слизаме в _el inferno_ — пошегува се Хосе и вдигна бутилка до устата си, докато слизаха надолу.
	— Как може да е толкова студено тук, когато въздухът горе е толкова топъл? — попита Лусия, докато се настаняваха колкото можеха по-удобно във влажното мазе.
	— Поне тук сме в безопасност — каза Менике.
	— Ами Чили? — попита Ел Тигре, който крачеше напред-назад, неспособен да се задържи на едно място. — Той отиде там, навън, може би към смъртта си!
	— Чили е _brujo_ — каза Хуана. — Шестото му чувство ще го пази…
	— Да, може би, ами ние? Ще бъдем хванати в капан тук долу, сградата ще падне върху нас! — нададе вой Себастиан.
	— А може и брендито да не стигне за всички — добави Хосе и остави дрънчащите бутилки на пода.
	— Ето докъде стигнаха нещата — поклати глава Ел Тигре. — Всички ще умрем тук и ще бъдем забравени.
	— Никога! — възкликна трепереща Лусия. — Аз никога няма да бъда забравена!
	— Ето, сеньорита, трябва да се стоплите. — Жената с метлата свали тънката си престилка и я заметна като шал на голите рамене на Лусия.
	— _Gracias_, сеньора, но имам по-добър начин да се стопля…
	Половината й изречение бе заглушено от експлозия, която сякаш беше точно над тях.
	— _Señores y señoras_ — извика Лусия, за да я чуят, и вдигна ръце над главата си. — Докато тъпите _пайос_ взривяват този красив град, ние, _gitanos_, ще танцуваме!

	* * *

	От всички спомени за неговата Лусия, които Менике щеше да пази в бъдещето, часовете, които прекараха затворени в мазето на театъра „Колизеум“, докато разрухата на Испания започваше, бяха най-ярките.
	Тя накара ужасеното куадро да се изправи и настоя мъжете да вдигнат китарите си, а жените да затанцуват. Докато националистите нападаха армейския гарнизон, шумът от стрелбата бе заглушен от дузина _gitanos_, празнуващи с древното си изкуство, с една-единствена чистачка за публика.
	В четири сутринта градът утихна и куадрото, изпълнено със страх, въодушевление и алкохол, донесен от Хосе, се отпусна на пода и заспа.
	Менике се събуди пръв, замаян от ефектите на прекалено многото бренди. Трябваше му известно време да се сети къде се намира, понеже беше тъмно като в рог, а когато се посъвзе, потърси опипом свещите, които бе прибрал в сакото си предната вечер. Запали една и видя, че всички още спят, а главата на Лусия бе облегната на рамото му. Внимателно я премести да легне на сакото му, взе свещта и все още дезориентиран, потърси вратата за нагоре. Трябваше да събере целия си кураж, за да я бутне да се отвори, знаейки, че ако не успееше, значи всички в мазето вече бяха живи мъртъвци, погребани под останките на театъра над тях.
	За щастие тя се отвори лесно и той влезе в коридора към съблекалните. Единствената следа от насилието през нощта беше малко изкъртена мазилка по тавана. Менике отправи благодарствена молитва и тръгна по коридора, докато не стигна вратата за персонала. Отвори я бавно и погледна навън.
	Въздухът беше прашен от безкрайните експлозии, а обикновено оживеният град бе потънал в зловеща тишина. Той вдигна поглед и видя по сградата отсреща белези от куршуми и гранати; прозорците й бяха изпочупени. Менике сподави риданието си. Знаеше, че това е началото на края за любимата му Испания.
	Той се върна в мазето зашеметен и погледна спокойно спящото куадро.
	— Жадна съм — каза Лусия, когато той я разтърси леко, за да я събуди. — Къде сме?
	— В безопасност сме, _pequeña_, а това е най-важното. Ще ида горе в бара и ще видя дали мога да намеря вода.
	— Не ме оставяй! — Лусия се хвана за него и впи нокти в кожата му.
	— Тогава ела с мен и ми помогни.
	Двамата се изкачиха по стълбите към театъра и под светлината на свещите си намериха пътя зад сцената, през пустия салон и към бара.
	Лусия натрупа шоколади върху кутиите, които Менике бе напълнил с кани вода.
	— Всичко това, безплатно! — възкликна тя, очевидно радостна въпреки обстоятелствата, докато тъпчеше в устата си скъпи шоколади.
	— Знаеш, че можеш да си купиш колкото поискаш шоколад, нали?
	— Да, но не в това е смисълът — сви рамене тя.
	Долу в мазето останалите бяха започнали да се разбуждат и да преценяват къде се намират те и Испания тази сутрин.
	— Трябва да заминем за Лисабон при първа възможност — обяви Лусия. — Как можем да стигнем дотам? Има ли влакове?
	— По-важното е къде ще намерим документи, за да минем границата? — попита Менике.
	— И как мога да се добера до апартамента, за да взема парите, които скрих под дъските на пода? — изсумтя Хосе.
	Накрая се реши Менике и Хосе да излязат и да се опитат да се доберат до апартаментите си, за да вземат от каквото имат нужда, оставяйки другите на сравнително безопасно място.
	— Ще дойда с вас — заяви Лусия. — Не мога да пристигна в Лисабон без гардероба си.
	— Няма да има място за това, Лусия. Не, ти стой тук и се дръж прилично. Никой няма да излиза, освен мен и Хосе, ясно?
	— Да — съгласиха се в хор обитателите на мазето.
	Менике и Хосе излязоха на улицата и Хосе видя онова, на което Менике вече бе станал свидетел.
	— Какво са направили? — попита с ужас той, докато бързаха надолу по улицата, където бяха излезли малцина други зашеметени жители. — И на чия страна сме?
	— На нашата, Хосе, на нашата. А сега да се доберем до апартамента.
	Благодарейки на Бога, че живееха само на няколко пресечки, Хосе отиде да вземе документите на куадрото, чувалчето си с песети и две от роклите на Лусия, а Менике — да проведе същото упражнение в собствения си апартамент.
	След като събра каквото можа, Менике погледна през прозореца и видя, че улиците долу са още празни, така че по някакъв вътрешен импулс грабна ключовете от колата си и тръгна към апартамента на Чили и Росалба, който беше на десет минути с кола. Измина не повече от триста метра, преди да види военната блокада на пътя. Макар да се терзаеше, че не можа да провери дали приятелите му са добре, той знаеше, че Лусия го чака в театъра и затова направи бърз обратен завой и измина краткия път до апартамента на Албайсин, молейки се да успее да премине. Когато пристигна, Хосе слезе, залитайки, по стълбите с всичко, което можеше да носи, и натовариха нещата на задната седалка.
	— Скрий всичко ценно в дрехите си, в случай че ни спрат.
	Хосе го направи, но сложи голямата торба песети между краката си на седалката.
	— Дори аз не мога да побера това в панталоните си — завъртя очи той.
	Тръгнаха по улицата, но изминаха само няколко метра, преди да видят армейски камион да идва по една пресечка. Някой вдигна ръка от камиона и Менике спря колата.
	— _Buenos dias, compadre._ Къде отивате? — попита офицер в униформа, когато слезе от камиона и се доближи до колата.
	— В театъра, да вземем семейството, което остана затворено там по време на неприятностите снощи — обясни Менике.
	Мъжът погледна в колата и очите му се фиксираха на торбата между краката на Хосе.
	— Слезте от колата веднага!
	И двамата пътници го направиха под насочения към гърдите им пистолет на войника.
	— Дайте ми ключовете. Взимам колата ви за военно ползване. Сега се махайте.
	— Но… дъщеря ми е Лусия Албайсин! — извика Хосе. — Тя трябва да получи дрехите за представлението довечера.
	— Довечера няма да има представление — каза войникът. — Ще наложим вечерен час до залез.
	— Но колата, майка ми е стара и болна и…
	Войникът бутна дулото на пистолета си в гърдите на Хосе.
	— Млъквай, _gitano_! Нямам време да се разправям. Тръгвай или ще те застрелям на място!
	— Ела, Хосе — каза Менике. — _Gracias, capitan, viva la república!_
	Той хвана Хосе под ръка и го завлече по-далече от колата, без да смее да погледне обратно към войника, докато не се скриха зад ъгъла. Когато излязоха от полезрението на войниците, Хосе се свлече на колене и заплака.
	— Всичко, което имахме! Всичко ни взеха!
	— Глупости! Измъкнахме се живи.
	— Двайсет хиляди песети, двайсет хиляди…
	— Ще ги спечелиш наново сто пъти повече. Сега ставай и да се връщаме в театъра, за да измислим как да напуснем Испания.
	Всички се стълпиха около тях, когато се върнаха в мазето на театъра. Хосе още плачеше безутешно.
	— Трябваше да оставя парите, където бяха — изстена той — или да ги сложа в банка…
	— На твое място не бих се притеснявал — каза Ел Тигре. — Утре по това време песетата ще има не повече стойност от една песъчинка на плажа.
	Лусия хвана ръката на Менике.
	— Донесе ли ми роклите?
	Той й се намръщи.
	— Не, но се опитах да потърся Чили.
	Лусия изглеждаше засрамена за момент.
	— Намери ли го?
	— Не беше възможно да стигна до апартамента му. Има прекалено много войници по улиците. Сега можем само да планираме собственото си бягство и да се надяваме Чили да успее да ни последва в Лисабон по-късно.
	— Ще вървят ли влаковете? — попита го тя.
	— Дори да вървят, нямаме пари да си платим пътя до Португалия.
	— Тук трябва да има сейф — намеси се Себастиан. — Горе в офиса, винаги са там.
	— А вие откъде знаете това, сеньор? — изгледа го със съмнение Лусия.
	— Просто инстинкт — отвърна невинно той.
	— А ако има сейф, откъде ще разберем как да го отворим?
	— Мисля, сеньорита, че инстинктът ми може отново да ни покаже начина.
	Себастиан бе пратен горе с дамата с метлата, чието име се оказа Фернанда и която знаеше точно къде се намира сейфът, докато другите обсъждаха най-добрия начин да избягат от поразената столица.
	— А какво ще стане с онези, които останат? — поклати глава Лусия. — Ай! Страната ни се самоунищожава! Ами мама? Ами братята ми и семействата им?
	— Ако намерим начин да избягаме, може да пратим някой да ги вземе.
	Фернанда се върна с доволния на вид Себастиан, който извади дебела пачка банкноти и голяма шепа монети от джобовете си.
	— За жалост явно са ходили до банката вчера, но поне имаме предостатъчно за билети, за да се измъкнем оттук — каза Себастиан.
	— Въпросът е къде? И как?
	Фернанда каза нещо шепнешком в ухото на Лусия.
	— Тя казва, че брат й е шофьор на автобус. Има ключове, защото смяната му е рано сутринта, когато никой друг не е буден.
	Цялата група се вторачи във Фернанда, която кимна.
	— Къде живее? — попита Менике.
	— В съседната къща — отвърна тя. — Искате ли да му кажа да си докара автобуса?
	— Сеньора, може да не е толкова лесно — въздъхна Менике. — Градът е в хаос и военните може вече да са завзели автогарата.
	— Не, не, сеньор, автобусът е паркиран зад ъгъла на спирката.
	— Тогава моля ви, сеньора, нека дойда с вас да видя дали брат ви е готов да ни закара до границата.
	— Ще поиска да му се плати — каза тя, гледайки монетите и банкнотите, натрупани на купчина на пода на мазето.
	— Имаме пари, както виждате.
	— Тогава ще ви заведа при него — кимна тя.
	Менике и Фернанда излязоха. Върнаха се след по-малко от половин час.
	— Той се съгласи — обяви Менике — и ще докара автобуса до входа за артистите, за да ни прибере.
	Всички нададоха радостни викове и задушиха с прегръдки и целувки Фернанда.
	— Някой ни праща благословия — усмихна се Лусия на Менике.
	— Засега, но имаме да изминем дълъг път.
	Фернанда им направи знак през вратата, когато автобусът спря отпред. Качиха се и първоначалната им радост от намирането на път за бягство се стопи при вида на опустошената им столица.
	— Знаете ли пътя до границата? — Менике попита брата на Фернанда, чието име беше Бернардо.
	— Вярвайте ми, сеньор, мога да стигна дотам и с вързани очи!
	— Щом живее в съседната къща, защо сестра му не се върна в неговия апартамент снощи? — промърмори Менике, когато седна до Лусия.
	— Може би в нощта, когато Мадрид горя, Фернанда се е забавлявала, както никога в живота си — усмихна се Лусия.
	Пътниците на автобуса скоро замлъкнаха, докато Бернардо, мъж с дълга сива брада и къдрава коса под шофьорската си шапка, лавираше вещо между купчините откъртена зидария и дълбоките кратери, появили се по широките шосета.
	— Мадрид е повален на колене от насилието и жестокостта на малцина. — Менике поклати глава. — Макар социалистката част от мен да е съгласна, че националистите трябва да бъдат победени, кой е могъл да си представи това?
	— Какво значи „социалист“? — попита Лусия. Тя се беше свила на кравай с облегната на коляното му глава и затворени очи, неспособна да понесе сцените около себе си.
	— Ами, сложно е, _pequeña_; има две страни в тази война — заобяснява Менике, докато галеше косата й. — От едната са социалистите — хора като нас, които работят здраво и искат държавата да работи по справедлив начин… а другите са националистите, които искат да върнат краля в Испания…
	— Харесвах краля — веднъж танцувах пред него, нали знаеш?
	— Знам, _pequeña_. Е, водачът на националистите е човек на име Франко, който е добър приятел на Хитлер в Германия и Мусолини в Италия… Франко иска да контролира на кого се молим, как работим, самия ни живот и вече е избил много хора, които са се опълчили срещу него.
	— Никога не бих позволила на никого да ми казва какво да правя — прошепна Лусия.
	— Боя се, че дори ти не можеш да се противопоставиш на човек като Франсиско Франко и армията, която контролира — въздъхна Менике. — Сега по-добре заспивай.
	В способните ръце на Бернардо автобусът продължи да боботи напред. Той очевидно познаваше града като дланта си и Менике се запита кой ли ангел им е пратил Бернардо и сестра му. Не можеха и да сънуват по-безобиден на вид транспорт, който да ги прекара през границата. Скоро излязоха от града и пътят ги поведе през обширни открити полета. Бернардо избягваше селата и градчетата и караше само между земеделски земи и гори, за всеки случай.
	Вече се здрачаваше, когато най-сетне стигнаха до малкото гранично градче Бадахос. Беше претъпкано с всякакви видове превозни средства и опашката пред граничния контрол се виеше като змия по главния път. Имаше автомобили и каруци, натоварени с покъщнина и теглени от уморени мулета, както и много пешеходци; жени, понесли малките си дечица, мъже, носещи най-ценните вещи.
	— Защо се бавим толкова? — попита нетърпеливо Лусия. — Не виждат ли, че се опитваме да минем? — Тя стана, отиде до предната част на автобуса и натисна клаксона. Той прогърмя по улицата, стряскайки онези, които ходеха пред тях.
	— _Pequeña_, моля те, имай малко търпение и нека не привличаме прекалено много внимание — каза й Менике и я издърпа обратно до седалката й.
	Добраха се до границата чак в полунощ и Бернардо спокойно подаде документите на трупата на граничаря, който се качи на автобуса.
	— Защо искате да влезете в Португалия? — попита той пътниците.
	— Как, за да танцуваме! — Лусия се понесе с плавни стъпки напред.
	— Съжалявам, сеньора, но заповедите са да пускаме само португалски граждани през границата днес.
	— Тогава трябва да се омъжа за португалец. Може би за вас, сеньор? — усмихна му се тя.
	— Тук сме, защото куадрото на Лусия Албайсин има договор за работа в Лисабон — добави бързо Менике и кимна на Хосе, който веднага извади договора. Младият граничар се вторачи в Лусия и по лицето му пролича, че я е разпознал.
	— Гледах филма ви — каза той и се изчерви.
	— _Gracias_, сеньор! — Лусия направи елегантен реверанс.
	— Така че ще ви пусна да минете, но останалите трябва да се върнат.
	— Но, сеньор, как мога да изнасям представления без китаристите си, танцьорите и певците си? — Лусия плесна с ръце на куадрото. — Покажете на сеньора как работим!
	Хосе, Себастиан и Менике извадиха китарите си изпод седалките и незабавно засвириха, а Хуана започна да пее.
	— Виждате ли? — обърна се отново към граничаря Лусия. — „Театро да Триндаде“ в Лисабон ни чака! Как мога да разочаровам този прекрасен град? Но явно няма да стане — поклати глава Лусия. — Трябва да се върна в Испания с приятелите си. Не мога да отида без тях. Шофьор, обръщай автобуса!
	Бернардо запали двигателя, а Лусия тръгна обратно към седалката си.
	— Добре, добре, ще ви пусна да минете. — Граничарят изтри потта от челото си. — Но ще запиша в регистъра, че сте преминали вчера, иначе ще имам проблеми с началника.
	— О! Сеньор! — Лусия се обърна и отправи към него ослепителна усмивка, след което се надигна на пръсти, за да го целуне по бузата. — Толкова сте мил! Благодарим ви, Португалия ви благодари и трябва да дойдете до сценичния вход, за да ви дадем билети за представлението тази седмица.
	— Мога ли да доведа майка ми? — попита граничарят. — Тя много хареса вашия филм.
	— Но разбира се! Доведете цялото си семейство!
	Младежът слезе от автобуса изчервен до уши и Бернардо затвори вратите.
	— Карай, Бернардо! — каза Менике, когато видя друг граничар с шапка с гребен да се доближава до новия им приятел, който им махаше да продължат.
	На пет или шест километра от границата Бернардо вкара автобуса в едно поле, направи остър ляв завой и спря пред малка селска къща. Той се приведе над кормилото, а Фернанда отиде да се погрижи за него.
	— Бернардо казва, че му стига толкова и не може да кара повече. Ще останем тук за през нощта.
	— Болен ли е? — попита загрижен Менике.
	— Не, казва, че е прекалено стар за такова вълнение — отвърна Фернанда.
	— Къде сме? — Лусия се изправи и се огледа объркана.
	— Това е домът на братовчед ни — обясни Фернанда.
	Всички слязоха от автобуса, а на входа на къщата се появи сънен мъж на средна възраст с жена си и децата си, които зяпнаха изумени жените, все още облечени в роклите за фламенко. Бернардо обясни ситуацията на братовчед си и макар да минаваше три сутринта, скоро цялата трупа седеше в къщата и ядеше пресен хляб, сирене и маслини, прясно набрани от дърветата.
	— Изглежда като парти, но знам, че не е — каза Лусия, без да се обръща към никого. Запали цигара, когато трупата приключи с вечерята. Хосе беше необичайно тих — несъмнено още не можеше да преживее загубата на скъпоценните си песети.
	Накрая куадрото се настани върху одеяла навън в полето около малък лагерен огън, Лусия легна в прегръдките на Менике и се вгледа в ярките звезди по черното небе над нея.
	— На това място можеш да повярваш, че случилото се в Мадрид снощи е било само лош сън — въздъхна Лусия. — Всичко си е съвсем същото.
	— Е, нека се молим един ден да можем да се върнем.
	— Ако ли не, просто ще живеем във фермата с братовчедите на Фернанда и ще танцувам, докато бера маслини. Някак стигнахме дотук.
	— Така е — кимна Менике.
	— Всички, освен Чили, разбира се. — Лусия прехапа устна. — Ще го видим ли отново?
	— Не мога да кажа. Можем само да споменаваме него и Росалба в молитвите си.
	— А какво мислиш, че ще се случи с Испания, Менике?
	— Бог знае, _pequeña_.
	— Ще се разпространи ли по цялата страна? Ако стане така, трябва да намеря начин да измъкна мама и братята ми. Не мога да ги изоставя.
	— Нека да се занимаваме с тези неща едно по едно, а? — Той погали косата й и я целуна по темето. — _Buenas noches_, Лусия.

	* * *

	Пристигнаха в Лисабон на следващия следобед, мръсни и изтощени от дългия път.
	— Трябва да намерим място, където да отседнем. Не мога да се срещна със сеньор Гералдо, докато изглеждам и мириша като прасе — обяви Лусия. — Кой е най-добрият хотел в Лисабон? — тя попита Бернардо, който знаеше всичко за Португалия, понеже майка му бе португалка.
	— Хотел „Авенида Палас“.
	— Значи ще отседнем там — заяви тя.
	— Лусия, нямаме пари — напомни й Хосе.
	— Точно затова трябва да се измия и да отида да говоря с човека, който ни нае. Трябва да ни даде заем срещу заплатата.
	Хосе завъртя очи, но десет минути по-късно автобусът спря пред грандиозния хотел, чиито внушителни врати бяха обградени от двама портиери в чисти червени униформи.
	— Чакайте тук, а аз ще вляза.
	Лусия слезе, а Менике набързо я последва. Тя подмина портиерите и премина по мраморния под на лобито до рецепцията.
	— Аз съм Лусия Албайсин — заяви тя на изумената рецепционистка. — Аз и куадрото ми сме тук да изнесем представление в „Театро да Триндаде“ и имаме нужда от стаи.
	Жената хвърли един поглед на момичето в мръсната рокля за фламенко и веднага извика управителя.
	— Имаме цигани на рецепцията — измърмори тя, докато водеше управителя към бюрото.
	Управителят тръгна към Лусия, готов за скандал, но изведнъж се сепна и веднага се усмихна.
	— Лусия Албайсин, предполагам?
	— Да, сеньор, радвам се, че някой в тази забравена от Бога страна ме разпознава!
	— За нас е чест да ви посрещнем тук. Гледал съм филма ви три пъти — обясни управителят. — А сега, какво мога да направя за вас?
	Петнайсет минути по-късно трупата бе настанена в няколко луксозни стаи. Лусия получи апартамент. Затанцува из него, крадейки ябълки и портокали от купата с плодове; открадна и два пепелника и един сапун от банята, които скри в един шкаф, за да ги отнесе, когато си тръгне.
	— Трябва да ядем — заяви тя, когато останалите от трупата се събраха в стаята й. — Поръчайте ми от менюто, ако знаете как е „сардини“ на португалски, а аз ще се изкъпя.
	— Надявам се Гералдо да е готов да ни даде заем; тези стаи сигурно струват колкото откупа на крал Алфонсо — промърмори Хосе и глътна чаша бренди от бутилката, която бе открил в минибара.
	Когато румсървисът дойде, седнаха на пода и започнаха да ядат лакомо с пръсти, Фернанда и Бернардо, които говореха и португалски, бяха отпратени да намерят на Лусия някакви дрехи за срещата, понеже роклята й за фламенко се киснеше във ваната.
	— Как изглеждам? — попита тя Менике час по-късно, въртейки се в роклята на червени точки, която Фернанда бе открила в детското отделение на местен магазин.
	— Прекрасно. — Той се усмихна и я целуна. — Да дойда ли с теб?
	— Не, по-добре да ида сама — каза тя и тръгна към вратата.
	Лусия взе Бернардо като пазач и преводач за всеки случай и намери офиса на своя импресарио. Секретарят му настоя, че го няма, но Лусия просто влезе вътре, без да чака позволение.
	— Гералдо! — каза тя и тръгна към мъжа зад елегантното бюро. — Аз съм тук!
	Мъжът с огромен мустак вдигна поглед от документите си и я огледа. Накрая я разпозна и махна на притеснения си секретар да излезе.
	— Сеньорита Албайсин, колко се радвам да ви видя на живо! — каза той на приемлив испански.
	— И аз се радвам да ви видя, сеньор.
	— Моля, седнете. Това баща ви ли е? — попита той и посочи Бернардо, който стоеше до нея като войник на пост.
	— Не, доведох го да превежда, но виждам, че няма нужда. — Лусия махна заповедно на Бернардо. — Благодаря ти, можеш да почакаш навън. Е, в кой театър ще изнасям представление?
	— Аз… — Той се вторачи в нея, сякаш му се бе явила на сън. — Трябва да призная, че съм изненадан да ви видя тук.
	— Никога не бихме ви разочаровали, сеньор — усмихна се Лусия и седна на стола срещу него. — Защо сте изненадан?
	— Мадрид, разбира се… атаката на националистите… не мислех, че ще успеете да дойдете. Трябваше да направите дебюта си тук снощи.
	— Знам, сеньор, но както можете да си представите, беше малко трудно да напуснем страната. Сега сме тук и само това има значение. Дойдохме само с дрехите на гърба си. Военните ни взеха парите, затова трябва да ви помоля да ни заемете сума срещу бъдещото ни възнаграждение за настаняване.
	— Ами, вижте сега… — Импресариото попи челото си. — Когато чух какво се случва преди няколко дни, понеже не бях чул нищо от вас, реших, че няма да дойдете. Затова аз… — Той прочисти гърло. — Ами, наех друга трупа, която беше на разположение. Дебютираха снощи и са постигнали голям успех, както чух.
	— Тогава се радвам за тях, сеньор, но сега ще трябва да ги отпратите, нали? Ние сме тук, както обещахме.
	— Сеньорита, разбирам, но вие закъсняхте и аз… ами, аз отмених договора ви.
	Лусия му се намръщи.
	— Сеньор, може би не ви разбирам правилно поради сложността на превода. Нима казахте, че сте отменили договора?
	— Боя се, че е така, сеньорита Албайсин. Не можехме да оставим театъра празен снощи. Съжалявам, че сте изминали целия този път, но договорът поставя условието да пристигнете навреме за техническата репетиция, а вие не го направихте. — Той стана и отиде до един шкаф за документи, прелисти съдържанието на едно чекмедже и извади лист хартия. — Ето. — Подаде й го през бюрото.
	Лусия погледна безсмислените думи на листа. Пое си дълбоко дъх, както я бе научил Менике, преди да проговори.
	— Сеньор, знаете ли коя съм аз?
	— Знам, сеньорита, и е много неприятно, че…
	— Не е „неприятно“, това е катастрофа! Знаете ли какво направихме, за да дойдем тук, в Лисабон, за да изнесем представление във вашия театър?!
	— Не, сеньорита, мога само да предполагам и да ви похваля за смелостта ви.
	— Сеньор — започна Лусия и се изправи, облегна малките си юмручета на облицованото с кожа бюро и се наведе напред, докато очите й не бяха само на няколко сантиметра от неговите. — За да изпълним този договор, си рискувахме живота. Военните взеха всичко, което притежавахме, а вие седите тук, в големия си удобен стол, и ми казвате, че договорът ни е отменен?!
	— Съжалявам, сеньорита. Моля, разберете, че новините от Испания не бяха добри.
	— А вие разберете, сеньор, че ни оставяте без пукната стотинка в непозната страна!
	Той я погледна и сви рамене.
	— Нищо не мога да направя.
	Лусия удари с юмруци по бюрото.
	— Тъй да бъде!
	Тя се обърна с такава скорост, че няколко кичура от дългата й коса го удариха като камшик през лицето. Тръгна към вратата, спря се и се обърна.
	— Ще съжалявахте за това, което ми сторихте днес. — Тя го посочи с пръст. — Проклинам ви, сеньор, проклинам ви!
	Когато си тръгна, импресариото потръпна неволно и посегна към гарафата бренди на бюрото си.

	* * *

	Когато Лусия се върна в хотела, Себастиан обирджията бе инструктиран да си изпразни джобовете от всички песети, които бе откраднал, без платеното на Бернардо, задето ги докара дотук.
	— Колко струват стаите? — Менике попита Лусия.
	— Управителят не каза. Смята, че съм филмова звезда, толкова богата, че няма нужда да знам. Ха!
	Менике бе изпратен да провери цените на таблото зад рецепцията. Той се върна клатейки глава.
	— Имаме достатъчно да платим за една от по-малките стаи. За една нощ.
	— Значи трябва да намерим начин да спечелим останалото — каза Лусия. — Менике, ще ме придружиш ли долу, за да пийнем на бара?
	— Лусия, нямаме пари да пием на подобно място.
	— Не се притеснявай, няма да плащаме. Само ще си освежа грима и тръгваме.
	Големият, изискан бар на долния етаж бе претъпкан. Лусия претърси с поглед стаята, докато Менике неохотно им поръчваше напитки. Качиха се на два стола пред бара и тя вдигна чашата си.
	— За нас, _querido_, и за чудотворното ни спасение. — Тя чукна чашата си в неговата. — Сега се опитай да се отпуснеш и да изглеждаш все едно се забавляваш — добави през зъби.
	— Какво правим тук, Лусия? Не можем да си позволим такова разточителство и…
	— Висшето общество на Лисабон трябва да се събира в този бар. Някой ще ме познае и ще ни помогне.
	Сякаш по даден знак зад нея се чу дълбок мъжки глас.
	— Сеньорита Лусия Албайсин! Наистина ли сте вие?
	Лусия се обърна и погледна в очите мъжа, който изглеждаше бегло познат.
	— Да, сеньор, аз съм. — Лусия му подаде ръка с царствен жест. — Срещали ли сме се преди?
	— Не, казвам се Мануел Матос и брат ми Антонио Триана е ваш познат, доколкото знам.
	— Антонио! Но, разбира се, какъв чудесен танцьор! Веднъж танцувах с него в Барселона. Как е той?
	— Чакам новини от Испания за него. Доколкото разбирам, ситуацията там е сложна.
	— Да, но както виждате, не е толкова зле, че да не успеем да пристигнем тук.
	— Тогава присъствието ви сред нас ми дава надежди за брат ми. Ще имате ли представление тук, в Лисабон?
	— Имахме договор, да, но погледнахме мястото и го намерихме за неподходящо.
	— Наистина ли? Значи ще заминете? За Париж, може би?
	— Да, но аз и трупата ми намираме Лисабон за толкова приятен! А и хотелът, разбира се — махна с ръка към бара Лусия, — ни предостави всички удобства по време на престоя ни.
	— Трябва да ви представя на приятелите ми в „Кафе Аркадио“. Мнозина там биха се радвали да ви видят как танцувате, преди да заминете.
	— Ако имаме време, сеньор, много бихме се радвали.
	— Тогава ще ви заведа там утре. Седем и половина устройва ли ви?
	— Можем ли да сместим в програмата? — Тя погледна Менике.
	— Сигурен съм, че ще намерим време, въпреки многото си ангажименти, сеньор — отвърна сковано той.
	— Трябва да го направим, Агустин — заяви твърдо Лусия, използвайки малкото му име за по-голям ефект. — Като услуга за стар приятел. Значи ще дойдем в седем, нали?
	— Ще съобщя на приятелите ми.
	— А сега трябва да ни извините, но ни очакват на вечеря, сеньор. — Лусия пресуши чашата си и се изправи.
	— Разбира се. До утре, сеньорита — поклони се Мануел и Лусия излезе от бара, следвана от Менике.
	— Къде отиваме? — попита я Менике, когато излязоха от хотела и тръгнаха по паважа.
	— На срещата си за вечеря, разбира се. — Лусия продължи да върви, докато не стигна края на сградата, след което поведе Менике по алеята зад хотела. — Сигурна съм, че някъде тук има служебен вход, през който да се вмъкнем обратно вътре и да се промъкнем до стаята — добави тя.
	Менике я хвана за ръката, накара я да спре и я притисна до каменната стена.
	— Лусия Албайсин, ти си невъзможна! — възкликна той и я целуна.


>>	25.

	Следващата вечер, след като използваха ваната в апартамента на Лусия, за да изперат смърдящите костюми, членовете на куадрото тръгнаха по улиците на Лисабон към „Кафе Аркадио“. Лисабон съперничеше по великолепие на Мадрид, а „Кафе Аркадио“, с царствената си фасада в стил ар нуво, веднага издаваше богатството на клиентелата си. Мануел ги чакаше отвън, облечен в безупречен черен вечерен костюм с папийонка.
	— Успяхте! — каза той и прегърна Лусия.
	— Да, сеньор, но не можем да останем много дълго, понеже ни помолиха да танцуваме другаде по-късно. Може ли да влезем?
	— Разбира се, но…
	— Проблем ли има, сеньор? — Менике забеляза безпокойството на мъжа.
	— Управителят, ами, оказа се, че той не е почитател на… фламенко.
	— Искаш да кажеш, че не харесва _gitanas_? — нахвърли му се Лусия. — Тогава ще говоря с него!
	Лусия подмина Мануел и отвори вратата на кафето. Във въздуха се носеха цигарен дим и гласове, които стихнаха, когато Лусия мина между масите, за да стигне до бара в дъното.
	— Къде е управителят? — попита тя настоятелно келнера, който наливаше напитки зад бара.
	— Ами… — Келнерът се огледа нервно, докато останалите _gitanos_ се събираха около Лусия. — Ще отида да го намеря.
	— Лусия, недей, има други места, където можеш да танцуваш! — предупреди я Менике. — Няма да свирим там, където не сме желани.
	— Огледай се, Менике — прошепна под нос Лусия и посочи с леко кимване гостите по масите зад тях. — Това са богати _пайос_ и ние имаме нужда от парите им.
	Управителят се появи със скръстени в отбранителен жест ръце, сякаш се готвеше за битка.
	— Сеньор, аз съм Лусия Албайсин и дойдох със своето куадро, за да танцувам във вашето кафе. Сеньор Матос — Лусия посочи Мануел, — ми каза, че имате много клиенти, които познават сценичните изкуства и биха оценили уменията ни.
	— Това може и да е вярно, но в моето кафе никога не е имало изпълнители цигани. Освен това нямам с какво да ви платя.
	— Искате да кажете, сеньор, че не искате да ни платите, понеже от костюма ви и облеклото на клиентите ви е очевидно, че живеете добре.
	— Сеньорита Албайсин, отговорът все още е не. Сега ще помоля вас и трупата ви да напуснете кафето с мир, преди да съм се обадил в полицията.
	— Сеньор, перфектният ви испански показва, че сте един от нас, нали?
	— Да, аз съм от Мадрид.
	— И знаете ли какво се случи в нашата държава? И какво направихме, за да дойдем в Лисабон и да изнесем представление пред вас?
	— Чух за проблемите, разбира се, но не съм ви молил да идвате…
	— Тогава ще попитам клиентите ви дали искат да ме видят как танцувам. И ще им кажа как бяхме пратени в принудително изгнание от собствената си държава, само за да ни изхвърли наш сънародник!
	Лусия се извърна от него и грабна един стол от близката маса. Облегна се на рамото на Менике, за да се покачи на стола и запляска с ръце в шумен _palmas_. Краката й затропаха в ритъм по стола и пляскането продължи. Стаята притихна, когато Лусия стъпи на масата, а хората около нея бързо си вдигнаха чашите, преди краката й, които продължаваха да удрят масата, да ги съборят.
	— Оле! — извика тя.
	— Оле! — повтори нейното куадро и неколцина от зрителите.
	— _Señores y señoritas_, управителят не иска да танцуваме пред вас. Но ние дойдохме от Испания и рискувахме живота си, за да се измъкнем от любимата си родина само с дрехите на гърбовете си.
	Мануел преведе думите на Лусия на португалски.
	— Е, искате ли аз и приятелите ми да танцуваме пред вас?
	Тя огледа публиката.
	— _Sin_! — Чу се отговор от една маса.
	— _Sin!_ — Извика друга маса, докато накрая целият бар не я подкрепи.
	— _Gracias_. Тогава ще го сторим.
	Докато масите се местеха, за да се отвори място за куадрото, управителят издърпа Лусия встрани.
	— Няма да ви платя, сеньорита.
	— Тази вечер ще танцуваме безплатно, сеньор, но утре — Лусия го мушна с пръст между ребрата, — ще се молите да приема парите ви.

	* * *

	Менике гледаше как Лусия поглъща хляба и месото — единствената храна, която персоналът на хотела бе успял да намери в три през нощта. Докато той беше напът да се строполи на пода от изтощение, не само след тазвечерното представление, а и след травмата от последните няколко дни, Лусия сякаш не беше засегната по никакъв начин, седеше на пода и се радваше на триумфа си заедно с останалите от трупата.
	_Как го постига?_ — запита се той. Тя изглеждаше толкова крехка, но тялото й някак понасяше напрежението, на което го подлагаше, а умът й и емоциите й бяха като стоманен капан, който се затваряше около всички неприятни случки и й позволяваше да се буди наново и да прегръща всеки нов ден.
	— Ето! Сега можем да останем тук! — Лусия плесна с ръце като дете. — И можем да си купим нови костюми. Утре трябва да потърсим подходящи платове и шивачка.
	— Може би можем да си намерим по-евтин хотел, или апартамент за всички ни… — промърмори Хосе.
	— Тате, спри да се притесняваш. Вчера можеше да ни хвърлят в затвора, задето сме взели стаи, които не можем да платим. Тази нощ ни ръкопляскаха стотици. А слухът ще се разпространи, обещавам ти. — Лусия отиде до баща си и го прегърна. — Още бренди, тате?
	— Вие може да празнувате, но аз отивам да си легна. — Менике отиде до Лусия и я целуна по лъскавата черна коса.

	* * *

	Увереността на Лусия, че ще си спечели място в сърцата на португалците, се оказа оправдана. Седмица след седмица тълпите пред „Кафе Аркадио“ нарастваха — стотици напираха да видят феномена Ла Кандела. Лусия, изправена пред ново предизвикателство, бе удвоила яростта и страстта на танците си. Това, както и въодушевлението, че гледат самата същност на великата си съседка, съборена на колене от гражданска война, само подсилваха влечението на публиката към фламенкото. Но докато публичната персона на Лусия достигаше висините, за които бе мечтала тук, вътрешното й аз ставаше все по-безутешно. Всяка сутрин, легнала на леглото си в апартамента, тя караше Менике да й чете на глас новините от Испания и да й казва какво е чул да се шепне по лисабонските барове.
	— Убили са Лорка, най-великия ни поет, в Гранада — съобщи й горчиво Менике. — Няма да се спрат пред нищо, за да унищожат страната ни.
	— _Dios mío!_ Стигнали са до Гранада! Какво ще стане с мама? С братята ми?! Докато аз седя тук като кралица, те може би гладуват, може и да са мъртви! Може би трябва да се свържа с Бернардо, да го помоля да ме закара с автобуса обратно в Гранада…
	— Лусия, Испания е в хаос. Не можеш да се върнеш — каза й за стотен път Менике.
	— Но не мога просто да ги оставя там! Майка ми жертва всичко за децата си! Може нещата да са различни в Памплона, но в Сакромонте семейството е всичко.
	— Но майка ти не е твоя отговорност, а на баща ти, нали, _pequeña_?
	— Знаеш също толкова добре, колкото и аз, че татко се интересува само от банковата си сметка и брендито си. Никога не е поемал отговорност за мама, нито за мен или братята ми. Какво можем да направим за тях? — Лусия закърши чувствителните си ръце, а от очите й потекоха сълзи. — Ти имаш много приятели _пайос_ на високи позиции.
	— Бяха на високи позиции, Лусия, но кой знае докъде са паднали сега?
	— Не можеш ли да им пишеш? Провери как да намериш документи за семейството ми, за да дойдат тук? Моля те, нуждая се от помощта ти. А ако не ми я дадеш, ще трябва да се върна в Испания и да им помогна сама.
	— Не, прекалено е опасно, _pequeña_. Салазар подкрепя Франко в Испания и тук гъмжи от шпиони на националистите. Ако ни хванат дори да шепнем…
	— Кой е този Салазар? Как смее да ни шпионира! — извика Лусия.
	— Той е премиерът на Португалия, Лусия. Не слушаш ли нищо от това, което казвам?
	— Само ако е под акомпанимента на китарата ти, _mi amor_ — отвърна честно тя.

	* * *

	Следващата неделя, без представление, за което да бърза, сломен от молбите на Лусия, Менике взе на заем колата на Мануел Матос и потегли обратно към испанската граница. Беше минал почти месец от пристигането им в Португалия и той само се надяваше да успее да си спомни местоположението на фермата, където бяха намерили подслон в нощта, в която влязоха в Португалия. Преди Бернардо и Фернанда да напуснат Лисабон, Бернардо му каза, че няма да се връщат в Испания. Вместо това смятаха да изчакат края на войната при роднините си във фермата, които, според намеците на Бернардо, му бяха отдавнашни партньори в контрабандата от времената на Великата война.
	— Кажи му, че каквото и да струва да подкупи необходимите чиновници, ние ще платим — бе казала Лусия.
	Няколко часа по-късно, след няколко безрезултатни пътувания по покрити с дупки пътеки, Менике спря пред малка селска къща. За радост я разпозна.
	— Сега трябва да се моля още да са тук — каза си той, докато слизаше от колата, и отиде да почука на вратата. Отвори я познато лице.
	— Фернанда! Слава богу! — въздъхна от облекчение Менике.
	— Какво има? Лусия да не е болна?
	— Не, не, нищо подобно. Бернардо вкъщи ли си е?
	— Да, ядем торта. Влезте, сеньор.
	Менике седна и заслуша разказа на Бернардо и братовчед му за мрачните новини, получени от пътници, влизащи в Португалия от разкъсаната си от войната родина.
	— Там е истински хаос. Не съм се връщал, откакто националистите превзеха граничния пункт в Бадахос. Прекалено е опасно.
	— Тогава може би няма да можеш да ни помогнеш.
	— От какво имате нужда? — попита Фернанда и побутна с лакът Бернардо. — Не забравяй, че само благодарение на приятелите ни от театъра се измъкнахме навреме.
	— Лусия каза, че ако не намеря начин да помогна на семейството й да напусне Испания, тя ще отиде да ги потърси сама. А всички знаем каква е Лусия. Това не е празна заплаха. Тя предложи да плати колкото трябва.
	Бернардо погледна братовчед си Рикардо, който поклати глава.
	— Този път е прекалено рисковано дори за нас.
	— Но с вашите връзки в Испания трябва да има начин, нали? — замоли ги Фернанда. — Помисли, Бернардо, ако беше нашата майка, и ти би сторил всичко, за да й помогнеш.
	— Понякога си мисля, че искаш да ме видиш мъртъв, жено! — отвърна Бернардо.
	— Можем да им намерим документи — каза Рикардо, — но проблемът е самата Гранада. Гвардията и Черния отряд избиват стотици. Без да се замислят, извеждат мъже на улицата и ги застрелват пред децата им. Градският затвор е претъпкан и никой не е в безопасност, сеньор.
	— Откъде знаете толкова много за града? — изгледа го Менике.
	— Имаме роднина, който дойде във фермата от Гранада само преди седмица.
	— Как е успял да избяга, щом границата е затворена?
	— Крил се е в каросериите на камиони и пресякъл край Фаро.
	— Значи има начин — каза Менике.
	— Винаги има начин, сеньор — отвърна Рикардо, — но ще бъда брутално честен — дори да стигнем до града, няма гаранция, че ще намерим семейството на сеньора Албайсин живо. Нейните хора, хората от Сакромонте, имат още по-малко приятели от обикновените цивилни, както знаете.
	— Знам, сеньор, но те са свикнали с това. Лусия е убедена, че майка й е жива и инстинктите й обикновено са верни. Може би бихте могли да се опитате да осигурите документите, от които семейството й ще има нужда, за да прекоси границата, и да помислите дали сте готови да ни помогнете. — Менике извади купчината песети, които Лусия бе откраднала от скривалището на баща си. — Ще почакам да чуя дали ще можете да организирате пътуването. — Менике посочи една картичка върху купчината банкноти. — Пратете ми телеграма с отговора си.
	— Ще направим всичко възможно, сеньор — каза Бернардо, като погледна първо парите, а после братовчед си и жена му. — Сбогом засега.
	Три дни по-късно Менике получи телеграма.
	„ЩЕ ОТИДЕМ СТОП ПОСЕТЕТЕ НИ СКОРО ПРЕДИ ДА ТРЪГНЕМ СТОП БЕРНАРДО СТОП“

	* * *

	Както пред останалите от трупата, така и пред очарованата си публика, Лусия не показваше нищо от страха си. Но когато останеше сама с Менике нощем, докато дните минаваха без никаква вест от Бернардо, тя се свиваше в прегръдките му като дете, което се нуждае от закрила.
	— Кога ще чуем? С всеки изминал ден ме е страх от най-лошото.
	— Помни — каза й Менике и повдигна брадичката й, — че в този труден живот, който водим на земята, единственото, което имаме, е надеждата.
	— Да, знам, и трябва да имам вяра. _Te amo_, скъпи мой.
	Менике галеше косата й, докато тя се унасяше в сън в ръцете му, и си помисли, че може би единствената добра страна на тази ситуация беше това, че Лусия бе в най-уязвимото си състояние; за пръв път, откакто се срещнаха, той чувстваше, че двамата споделят таен страх, който не можеше да бъде изказан и който създаваше връзка между тях. Никога преди не бе усещал, че я притежава, не бе усещал чувството на близост, което съществуваше сега, когато тя лежеше в прегръдките му. И поне за това бе благодарен.

	* * *

	Шест седмици по-късно, в един бурен ден през есента на 1936 година, на вратата на апартамента им почука портиер.
	— Сеньор, имате… гости, които ви чакат на долния етаж. Управителят предлага да се качат веднага. — Портиерът преглътна смутен.
	— Разбира се — отговори Менике и даде бакшиш на портиера. — Очакваме ги.
	Той затвори вратата и отиде да събуди Лусия, която още спеше, макар да минаваше два следобед. Предната вечер излизаха на бис четири пъти и се върнаха чак в пет сутринта.
	— _Pequeña_, имаме гости.
	Лусия веднага се събуди и видя изражението на Менике.
	— Те ли са?
	— Не знам, човекът не каза имената им, но…
	— _Dios mío_, нека да е мама, а не Бернардо, дошъл да ни каже, че е мъртва…
	Пет минути по-късно, Лусия си беше облякла панталони и блуза. Тя влезе в дневната в същия момент, в който на вратата се почука.
	— Аз ли да отворя, или ти? — попита я Менике.
	— Ти… не, аз… да. — Тя кимна и малките й длани се свиха в юмруци от нерви, когато тръгна към вратата.
	Той видя как тя се прекръсти и си пое дълбоко дъх, след което отвори вратата. Няколко секунди по-късно чу радостен вик, преди Лусия да доведе вътре измършавяла като скелет жена и младеж с китара и да затвори вратата зад тях.
	— Мама е тук! Тук е! И брат ми Пепе!
	— Добре дошли! — Менике се изправи и се доближи до тях. — Да ви поръчам ли нещо за ядене или пиене, сеньора Албайсин?
	Менике видя как тялото на Мария се разтресе от самото усилие да остане на крака. Момчето, което изглеждаше много по-здраво, му се усмихна срамежливо.
	— Трябва да поръчаме пиршество! Мама каза, че не е яла като хората от месеци — каза Лусия, заведе майка си до едно кресло и й помогна да седне. — Какво искаш за ядене, мамо? Каквото и да ти хрумне, ще ти го намеря. — Лусия коленичи и хвана слабите й ръце в своите.
	Менике видя, че жената беше зашеметена, очите й шаваха нервно по луксозната стая.
	— Каквото и да е… — Мария прочисти гърло, защото гласът й беше дрезгав. — Каквото и да е, ще свърши работа, Лусия. Може би малко хляб. И вода.
	— Ще поръчам всичко от менюто! — обяви Лусия.
	— Не, моля те, само малко хляб.
	Лусия повика пиколо и му даде списък с всичко, което искаха. В това време Менике огледа майката на Лусия и момчето, което явно беше най-малкият й брат. Нямаше съмнение, че е син на Хосе — беше одрал кожата на баща си. Притискаше китарата си до себе си, сякаш беше от злато, като че беше единственото останало нещо, което притежаваше, а вероятно беше точно така.
	Клепачите на Мария се затваряха, сякаш за да скрият всички ужаси, които бяха видели очите й.
	— Е, храната е поръчана — каза Лусия, когато се върна в стаята и видя, че майка й спеше. — Пепе, много лошо ли беше пътуването?
	— Не — каза момчето. — Никога преди не се бях возил на моторна кола, така че беше забавно.
	— Имахте ли проблеми по пътя? — попита го Менике.
	— Само веднъж ни спряха. Бернардо, шофьорът, даде на полицията много песети и те ни пуснаха да вървим. — Пепе се усмихна. — Но имаше пушка и беше готов да стреля.
	— Бернардо или полицаят?
	— И двамата — каза той с ококорени очи.
	— Пепе… — Лусия отиде и коленичи до него, шепнейки, за да не събуди майка си. — Къде са Едуардо и Карлос? Защо не са дошли с вас?
	— Не знам къде са братята ми. Карлос отиде в града до магазина си за мебели преди няколко седмици и не се върна. После Едуардо отиде да го потърси и също изчезна. — Пепе сви рамене.
	— Ами жените и децата им? Защо не дойдоха с вас?
	— Не искаха да тръгнат, без да знаят какво е станало със съпрузите и бащите им.
	Лусия се обърна и видя, че очите на Мария се бяха отворили, когато заговори.
	— Опитах се да ги убедя, но те отказаха.
	— Е, може би ще те последват, когато Едуардо и Карлос се намерят.
	— Ако някога се намерят — въздъхна тежко Мария. — Стотици мъже от Гранада са изчезнали, Лусия, и _пайос_, и _gitanos_. — Мария допря трепереща ръка до сърцето си. — Трима синове загубих в онзи град… — Гласът й стихна, сякаш нямаше енергията и смелостта да изрече думите. — И Рамон го няма. Отиде в портокаловата си горичка и не се върна…
	— _Dios mío!_ — промълви Менике и се прекръсти.
	Чувайки за трагедията на Испания от човек, който е страдал и изгубил толкова много, осъзна значението на случилото се по начин, с който никой репортаж във вестниците не можеше да се сравнява. Лусия плачеше открито.
	— Мамо… — Тя отиде до майка си и я прегърна през отслабналите рамене. — Поне сега с Пепе сте в безопасност.
	— Мама първо не искаше да дойде — обясни Пепе, — но аз казах, че няма да я оставя там сама, затова тръгна заради мен.
	— Не можех да нося на съвестта си и смъртта на Пепе — въздъхна Мария. — Щеше да умре в Сакромонте. Нямаше храна, Лусия… нямаше нищо.
	— Е, сега има, и скоро ще дойде, мамо! Колкото можеш да изядеш!
	— _Gracias_, Лусия, но дали няма легло, където да си почина първо?
	— Трябва да легнеш на моето легло. Ела, ще ти помогна.
	Менике гледаше как Лусия почти носи майка си към спалнята.
	Изгледа Пепе.
	— Мисля да си сипя едно бренди. Искаш ли и ти?
	— Не, сеньор, мама забранява алкохола вкъщи. А аз съм само на тринайсет.
	— Извини ме, взех те за по-голям. — Менике се усмихна на Пепе и си наля чашка от гарафата. — Явно си бил много смел — каза той, след като изпи брендито на една глътка.
	— Не аз, сеньор. Когато Гражданската гвардия дойде на нашата улица, за да отведе младите мъже насила, мама ме скри в обора под сламата. Не ме намериха, затова взеха мулето вместо мен.
	— Разбирам.
	Менике откри, че отново се усмихва. Харесваше това момче — макар да беше толкова млад, спокойствието му и чувството за хумор явно не го бяха напуснали през последните няколко ужасяващи и опасни месеци.
	— Значи си извадил късмет.
	— Мама каза, че това е една от добрите страни на това да си _gitano_ — чиновниците нямаха записки за раждането ми.
	— Вярно, вярно — съгласи се Менике. — Свириш ли? — попита той и посочи китарата, която момчето още стискаше.
	— Да, сеньор, но не като вас. Чувал съм записите ви. Или татко. Мама ми каза, че той е най-добрият. Той тук ли е? Никога не съм го виждал, нали разбирате, а бих искал.
	— Някъде в хотела е, да, но снощи свирихме до много късно. Сигурно още спи — отвърна Менике в отчаян опит да спечели още време, за да поговори с Лусия. Макар Хосе да бе изоставил семейството си, Мария очевидно бе научила най-малкия си син да обича и уважава баща си. Той се изправи и си наля още едно бренди. На вратата се почука и поръчаната храна пристигна.
	— _Dios mío!_ — Очите на Пепе се разшириха при вида на двете колички, отрупани с храна. — Това е банкет като за краля на Испания!
	Лусия влезе в стаята и подуши аромата на храна.
	— Мама спи, така че ще й запазим нещо за по-късно. Ще отида да събудя останалите от куадрото и да им кажа чудесните новини.
	— Да, и трябва да кажеш на баща си, че скъпият му син Пепе е тук и очаква с нетърпение да го види за пръв път. — Менике погледна предупредително Лусия и тя го разбра.
	— Разбира се. Сигурна съм, че и той много ще се радва да те види, Пепе.
	Лусия излезе от апартамента и тръгна по покритите с мек килим коридори към стаята на баща си. Не си направи труда да чука на вратата, а направо влезе. Стаята вонеше на цигарен дим и алкохол. Хосе спеше дълбоко и хъркаше като прасе.
	— Събуди се, тате, имам изненада за теб — извика в ухото му тя. — Тате! — Лусия го разтърси, но той само изстена, така че тя отиде до умивалника, напълни една чаша с вода и я изля на лицето му.
	Хосе изруга, но бързо се съвзе.
	— Какво има? — попита той, мъчейки се да се надигне.
	— Тате, трябва да ти кажа нещо. — Лусия седна на ръба на матрака му и хвана ръцете му. — Пратих Бернардо и братовчед му да спасят мама от Гранада. И тя дойде! Вече е тук, в моя апартамент! Сега спи, но донесе лоши новини…
	— Спри! — вдигна ръка Хосе. — Казваш, че майка ти е тук, в Лисабон?
	— Да.
	— Защо?!
	— Защото, ако беше останала в Испания, щеше да е мъртва! Някой от нас трябваше да направи нещо, за да я спаси — Едуардо и Карлос са изчезнали, заедно с хиляди други в Гранада. Съжалявам, татко, но използвах песетите, които криеш под пода, за да платя за спасяването им.
	Хосе я зяпна, мъчейки се да преодолее махмурлука и да схване какво казва дъщеря му.
	— Едуардо и Карлос са мъртви?
	— Трябва да се надяваме да не са, но мама каза, че никой не ги е виждал в последните няколко седмици. Слушай, татко, има още нещо, което трябва да знаеш, преди да те заведа да я видиш.
	— Лусия! — Хосе вдигна ръка, за да я спре. — Не разбираш ли, че тя ме мрази? Напуснах я, за да дойда в Барселона с теб. Вероятно ще ме нападне с юмруци, ако ме види. Може би е по-добре да остана тук. — Хосе вдигна чаршафа до брадичката си, сякаш за да се защити.
	— Не, тате, няма да те нападне. Тя не те мрази — още те обича, макар да не мога да разбера защо, но — продължи бързо Лусия, — не за това исках да говоря с теб.
	— Има нещо по-лошо от това, че майка ти е дошла в Лисабон?
	Лусия едва се сдържа да не зашлеви баща си през лицето. Въпреки всичко, което бе направил за нея, отказът му да приеме семейните си отговорности я разстройваше и дразнеше неимоверно.
	— Татко, Пепе също е тук.
	— И кой е Пепе?
	— Най-малкият ти син. Когато с теб заминахме за Барселона, мама вече е била бременна с него.
	Хосе я погледна с пълно неверие.
	— Мисля, че още спя и всичко това е кошмар! Когато майка ти дойде да ме посети в Барселона, не спомена, че е бременна.
	— Не е знаела…
	— Или може би детето не е мое.
	В стаята отекна плесница, когато Лусия загуби последните останки от самоконтрола си.
	— Как смееш, татко? Да изоставиш жена си и майката на децата си и да проявиш такова неуважение към нея! Ти си истински позор! — Лусия се тресеше от гняв — макар никоя дъщеря _gitana_ да не проявяваше неуважение към баща си, това вече беше прекалено. — Ти — каза тя с пръст, насочен към носа му, — по-добре слушай какво ти казвам. Мама е научила сина ти да обича и уважава баща си, макар никога да не те е виждал. Той не знае нищо за „леличките“, минали през леглото на баща му, нито за любовта му към брендито, а само че баща му е прочут китарист, който трябва да стои далече от семейството си, за да изкарва пари за тях.
	— _Mierda!_ За пари ли е дошла, за това ли става дума?
	— Нищо ли не чу от това, което ти казах, или просто си глупак? — Лусия вече крещеше. — Това, че умът и сърцето ти са пълни със змии, не означава, че и с мама е така. Това момче там вярва, че ще срещне баща си, който ще е също толкова щастлив да го види.
	— Забравяш едно нещо, Лусия. Никой не ми е казал, че имам син. Аз ли съм виновен за това?
	— Защо никога не си виновен ти?! Всичко в живота е по вина на някой друг, нали? — извика Лусия. — Знаеш много добре, че си изоставил семейството си — изтри майка ми от живота ми, даже не ми даваше подаръците, които ми е пращала за рождените дни! Не я видях цели десет години! А когато отидох, тя ме накара да се закълна да не ти казвам за Пепе. Както и да е — поклати глава в отчаяние тя, — не мога да кажа нищо повече. Прави каквото искаш, но мама и Пепе са тук и ще останат тук.
	Лусия излезе от стаята, усещайки как кръвта й кипеше. Отиде до прозореца в коридора, отвори го и си пое дълбоко дъх няколко пъти. Когато се успокои достатъчно, за да се върне в апартамента си, отвори вратата и чу звука на китари отвътре. Менике свиреше с Пепе, и двамата изгубени в свой собствен свят. Тази гледка я успокои и я накара да се усмихне. Дори баща й да не можеше да се държи подобаващо със сина си, може би Менике щеше да запълни дупката.
	— _Dios mío!_ — ахна Менике, когато двамата спряха да свирят. — Лусия, Пепе е наследил таланта на баща си! Имаме ново попълнение за нашето куадро!
	— Той е едва на тринайсет, Менике — напомни му Лусия.
	— А ти си била още по-малка, когато си започнала да танцуваш, Лусия.
	— _Gracias_, сеньор. — Пепе погледна срамежливо Менике. — Но досега съм свирил само пред семейството и съседите на сватби и фиести.
	— Всички сме започнали така — увери го Менике. — Ще ти помогна, както и баща ти.
	— Той буден ли е вече, Лусия? — попита с надежда Пепе.
	— Да, облича се и ще дойде да те види много скоро. И той чака с нетърпение да се срещнете. Докато чакаме, какво ще кажеш да се изкъпеш? — предложи Лусия. Застоялата миризма на немитото тяло на Пепе се носеше из стаята.
	— Да се изкъпя? Тук има ли буре? — Пепе огледа объркан луксозната стая.
	— Има стая с вана, която се пълни от чешми.
	— Шегуваш се! — Пепе се ококори невярващо. — Може ли да я видя?
	— Разбира се, че може. — Лусия му подаде ръка. — Ела с мен.
	Менике се загледа след тях и отново се замисли за многото страни на характера на Лусия. Държеше се почти майчински с Пепе, беше платила цяло състояние, за да спаси майка си и брат си…
	През следващите двайсет минути той бродеше разсеян из дневната.
	— Семейството е всичко — въздъхна той, повтаряйки думите на Лусия. Зачуди се дали пристигането на майката и сина ще навреди на сплотената им група. На вратата на апартамента се почука плахо.
	— Аз съм, Хосе — чу се глас зад вратата.
	— Явно предстои да разбера — промърмори Менике и отиде да отвори. — _Hola_, Хосе. Издокарал си се, както виждам.
	— Идвам да поздравя сина, който не знаех, че имам — каза той с дрезгав шепот, застанал на прага, и огледа нервно вътрешността на апартамента.
	— Да, така е.
	— А жена ми? Къде е тя?
	— Още спи. Пътуването я е изтощило. Влез, Хосе. Лусия заведе Пепе да се изкъпе във вана за пръв път.
	— Какъв е той?
	— Чудесно момче е, добре отгледано от майка си, и талантлив китарист.
	— Смяташ, че със сигурност е мой? — прошепна Хосе, докато сядаше, после се изправи отново и закрачи напред-назад.
	— Когато го видиш, можеш сам да прецениш.
	— Другите ми синове — Едуардо и Карлос… Лусия каза, че са изчезнали. — Хосе допря ръка до челото си. — Каква сутрин, пълна с шокиращи новини! Мисля да си пийна малко бренди.
	— По-добре недей — посъветва го Менике. — Ще имаш нужда от остър ум в следващите няколко часа.
	— Да, прав си, но…
	В този миг Лусия и момчето излязоха от банята. Пепе беше облечен в чиста риза и панталони.
	— Взехме назаем малко от твоите дрехи, Менике, макар панталоните да са му къси — закачи се с момчето Лусия. — Висок си, като баща ти. А ето го и него! — обяви Лусия и погледът й се спря на Хосе. — Тате, ела да поздравиш сина, когото винаги си мечтал да видиш.
	— Аз… — Хосе огледа младежа от глава до пети и разбра, че Лусия му е казала истината. Очите му се насълзиха. — Сине мой! Изглеждаш точно като мен на твоята възраст! Ела тук, _hijo_, нека те прегърна!
	— Татко… — Пепе тръгна колебливо към него. Хосе разтвори ръце и притисна момчето до себе си, след което се разплака открито.
	— След всичките тези години, не мога да повярвам! Не мога!
	Лусия отиде при Менике, понеже и тя имаше нужда от прегръдка. Зарадва се, че реакцията на Хосе изглеждаше искрена.
	Тогава вратата към спалнята на Лусия се отвори и се появи Мария. Тя погледна съпруга и сина си и нейните очи също се насълзиха. Лусия срещна погледа й и кимна.
	— Виж кой е тук, тате — каза тя.
	Хосе се обърна и видя жена си, Мария, чиито очи бяха разширени от страх на слабото й лице.
	— Мария.
	— Да, Хосе. Със сигурност си чул, че дъщеря ти спаси живота ми и този на сина ни, като ни изведе от Гранада.
	— Чух.
	Хосе тръгна бавно към нея със сведена глава, като бито куче, което чака да му се скарат. Спря се на половин метър и вдигна очи към нея, мъчейки се да намери точните думи. Тишината сякаш се проточи до безкрай, докато Менике не я наруши.
	— Сигурен съм, че и двамата имате да говорите за много неща. Защо не ви оставим на мира и не отидем да представим Пепе на останалите от куадрото?
	— Да! — Лусия скочи на предложението на Менике. — Ела, Пепе, още не си видял леля си Хуана. Тя ще бъде изумена колко си висок.
	Лусия предложи ръката си на Пепе, който не отместваше поглед от родителите си — за пръв път в живота си ги виждаше заедно. Тя го хвана за ръката и го издърпа към вратата, следвана от Менике.
	— Ще се видим с вас по-късно — каза на майка си и баща си. — И заедно ще отпразнуваме събирането си. — С последен убийствен поглед към Хосе тя изведе Пепе и Менике от стаята.

	* * *

	— Е, какво каза той, мамо? — прошепна Лусия, когато седнаха на пода на апартамента, за да довършат храната, поръчана от Лусия по-рано.
	— Каза, че съжалява — сви рамене Мария и отчупи парче хляб.
	— А ти какво отговори?
	— Приех го. Какво друго можех да направя? Пепе е видял достатъчно от мечтите си унищожени — няма да унищожа още една. Това казах на Хосе. А и както знаеш — Мария сниши гласа си още повече, — и аз не съм съвсем невинна.
	— Не, мамо, грешиш. Съпругът ти изостави теб и децата ти за четиринайсет години! Рамон беше там да те подкрепя.
	— Да, Лусия, но аз бях и още съм омъжена жена. Може би не трябваше да се поддавам…
	— Не, той те е поддържал жива, когато с татко си заминахме. Не бива да се чувстваш виновна.
	— Рамон се отнасяше към Пепе като към свой син. Обичаше го толкова много. Отгледа го като свое дете… — продължи Мария.
	— Както направи ти за неговите деца, когато изгубиха майка си, помниш ли? — Лусия плесна подразнена по пода. — Защо лошите хора никога не изпитват вина и не поемат отговорност за болката, която са причинили? Докато добрите хора, които не са сторили нищо лошо, продължават да се самонаказват?
	— Баща ти не е лош човек, Лусия, просто е слаб.
	— Още измисляш извинения за поведението му!
	— Не, просто знам кой е. Не му бях достатъчна и това е всичко.
	Лусия осъзна, че нямаше смисъл да продължава този разговор.
	— Значи сте приятели?
	— О, да — кимна Мария. — Баща ти ме попита дали можем да забравим миналото и да започнем отново.
	— А ти какво каза?
	— Казах, че можем да забравим миналото, но нямам сили да започваме отново. Някои неща никога не могат да бъдат променени.
	— Какво например?
	Мария отхапа парченце хляб и го задъвка замислена.
	— Няма да споделя леглото му отново. Неговото разбиране за „споделяне“ е различно от моето и понеже знам що за човек е, съм наясно, че няма да продължи дълго, дори той да вярва обратното. Не мога отново да си причиня тази болка. Разбираш ли?
	— Да, мамо.
	— Опитай се да си представиш, че е Менике — че ти е казал, че те обича, че ти си единствената за него, а после си открила, че е казал същото нещо на много други жени, когато му е изнасяло. — Мария направи усилие да преглътне — стомахът й беше толкова свит, че беше трудно да смели каквато и да било храна.
	— Бих му отрязала _cojones_, докато спи през нощта — заяви Лусия.
	— Сигурна съм, че би го направила, _querida_, но ти не си като мен и аз понасях унижението отново и отново.
	— Може татко да се е променил. Някои мъже се променят, когато остареят. А се заклевам, че не съм виждала жена край него, откакто дойдох да те посетя в Сакромонте.
	— Ами… — Мария направи гримаса, докато поглъщаше хляба. — Това е нещо, предполагам. Не се притеснявай, Лусия, разбрахме се да се съберем, дори само заради Пепе. Той повече от всички трябва да вярва, че се обичаме.
	— Ти обичаш ли го още, мамо?
	— Той е любовта на живота ми и винаги ще бъде, но това не значи, че пак ще ме прави на глупачка. Остарях и научих какво може да понесе сърцето ми и какво не може. Затова ще спя при Хуана.
	— Не, мамо! Ще си имаш собствена стая. Ще сляза на рецепцията веднага да го уредя.
	— _Gracias_, Лусия. — Мария сложи ръка на дланта на дъщеря си. — Знам, че искаш с баща ти да се съберем наистина, това е естествено, но не може да стане.
	— Разбирам, мамо, напълно разбирам. Може би в бъдеще, а?
	— Научих се никога да не казвам никога, _querida mía_ — усмихна се немощно Мария. — Засега само се радвам, че сме в безопасност и Пепе най-сетне успя да се срещне с баща си. Никога не бих могла да ти се отблагодари, Лусия.
	— А тази нощ, мамо, за пръв път от толкова години ще ме видиш как танцувам!
	— Да, но може би трябва първо да си почина, за да съм готова да го оценя.
	— Но аз щях да те заведа на пазар! Да ти купя нова рокля!
	— Утре — каза немощно Мария и се надигна от масата. — Утре ще имам нова рокля.
	— Боя се, че мама е болна — каза Лусия на Менике, щом останаха сами в апартамента с остатъците от пиршеството.
	— Лусия, мисля, че очакваш твърде много. Майка ти не е болна, просто е останала без сили от месеци гладуване, да не говорим за шока да дойде тук и да види съпруга си за пръв път от толкова години.
	— Е, надявам се да си прав. Трябва да направим каквото можем, за да й помогнем да се оправи. Не съм убедена, че е щастлива, че е тук.
	— Лусия… — Менике отпи от горчивото си кафе. — Никой от нас не може да знае какво е да вземеш решение дали да изоставиш двама сина, които обичаш, за да спасиш третия. Тя е дошла тук заради Пепе, а не заради себе си.
	— Да, но се надявам да се радва поне малко, че е тук. Сега трябва да отида на пазар и да избера на мама рокля за довечера. Искам да изглежда красива. Ще дойдеш ли с мен?
	Менике се съгласи, както винаги, съзнавайки, че ще трябва да се откаже от така необходимата му сиеста преди представлението довечера.
	На излизане от апартамента той се запита и за нивото на емоционална зрялост на Лусия и дали желанието й да събере отново майка си и баща си не се коренеше в стремежа й да се освободи от неоправданото чувство за вина, че е причинила раздялата им.

	* * *

	Мария слушаше гласовете на елегантните клиенти на „Кафе Аркадио“. Макар да не разбираше какво казват, й беше ясно, че тези _пайос_ бяха много богати — личеше си по дрехите, които носеха, и скъпия алкохол, който пиеха. Никога преди не бе правила повече от това да подмине някой _пайо_ на улицата, но ето че сега беше тук, седеше в рокля, също толкова елегантна, колкото техните, с коса, вдигната на темето й в изящна прическа, която й бе направила Хуана.
	И всички те бяха тук да видят дъщеря й: Лусия Албайсин, малката _gitana_ от Сакромонте. Само като си помислиш, че тя бе покорила сърцата и умовете на _пайос_ в друга държава! Беше прекалено много, за да го възприеме.
	— Чувствам се като в сън! — сякаш прочете мислите й Пепе, докато отпиваше от бирата, която му беше сервирана, и се оглеждаше наоколо. — Опашката пред входа става все по-голяма. Възможно ли е наистина да сме тук, мамо, сред португалски _пайос_?
	— Да, и всичко е благодарение на сестра ти, която ни спаси — каза Мария.
	— И татко — добави Пепе. — Той ми каза, че е предоставил песетите, необходими, за да се подкупят чиновниците и да получим документи.
	— И на него, разбира се — съгласи се Мария с тънка усмивка.
	Сякаш по даден знак Хосе изникна до тях.
	— Започваме след пет минути. — Очите му обходиха тялото на Мария. — Изглеждаш прекрасно тази вечер. Почти не си се променила, откакто беше на петнайсет години.
	— _Gracias._ — Мария сведе очи и решително игнорира коментара му.
	— Сега трябва да се подготвя. — Хосе се поклони.
	— Но Лусия още я няма.
	— Тук е, Мария, но всяка нощ излиза навън да раздава автографи на хората, които не могат да влязат — обясни той и отиде при останалите от куадрото, които се бяха събрали в дъното на кафето.
	— Лусия е много известна, нали, мамо?
	— Много — потвърди Мария със същото удивление като сина си. Останалите от куадрото заеха местата си под бурните аплодисменти и викове на публиката. Хосе и Менике започнаха да репетират и Мария видя как Пепе се усмихва радостно.
	— Татко има такъв талант, нали? Може би е по-добър и от Менике.
	Мария погледна сина си и видя абсолютното обожание в очите му. Дощя й се отново да заплаче.
	— Да, точно като теб.
	Когато Пепе тръгна да пие още от бирата си, Мария твърдо взе бутилката от ръцете му.
	— Не, _querido_. Алкохолът пречи на свиренето.
	— Така ли? Тогава защо видях татко да пие на обяд?
	— Защото той вече е развил уменията си. Сега гледай представлението!
	След още няколко минути импровизации от Менике и Хосе, пръстите на Хосе внезапно спряха.
	— Но къде е Ла Кандела? — Той се огледа, а публиката затаи дъх.
	— Няма я, а не можем да започнем без нея.
	— Тук съм — чу се глас от входа на кафето.
	Всички зрители се обърнаха, когато чуха гласа на Лусия, и започнаха да аплодират. Тя ги накара да замлъкнат с жест и се понесе през тълпата, а дългият шлейф на роклята й за фламенко, с дължина, достойна за кралица, я следваше като змия. Тя се качи на сцената и умело използва китките си, за да го отметне в желаната посока.
	— _Arriba!_
	— Оле! — отговори публиката.
	— Сега вече можем да започнем. — Хосе изсвири първия тон със замах и Лусия започна да се движи.
	Заедно с всички останали Мария гледаше като в транс това създание, така изпълнено с огън и страст, че едва го разпознаваше като своето дете.
	_Докъде си стигнала само, querida mía_ — помисли си тя, докато слушаше възторжените аплодисменти на зрителите, изправени на крака, и се присъедини към овациите им. — _Ти си просто великолепна._
	Хосе като че ли също бе достигнал съвсем друго ниво на изпълнение. Тази вечер той следваше ритъма на дъщеря си без засечка, сякаш знаеше точно кога да остави стъпалата й да поемат контрола.
	— Сестра ми, тя е невероятна! — прошепна Пепе, когато Лусия завърши своите _alegrías_ и цялото кафене се изправи на крака и завика за бис.
	Тя вдигна ръце, за да ги укроти.
	— Да, ще има бис, но само ако моят специален гост се качи на сцената с мен. Ела, Пепе — направи му знак Лусия и всички погледи в кафето се спряха на момчето.
	— Не мога, мамо! — изпадна в паника Пепе. — Не съм достатъчно добър!
	Мария посегна към китарата му, която Лусия бе настояла да донесе със себе си.
	— Хайде, иди при сестра си, Пепе.
	Разтреперан, Пепе се качи на сцената. Менике се изправи и галантно му предложи стола си. Момчето седна до баща си, който зашепна в ухото му.
	— _Señores y señoras_, позволете ми да ви представя Хосе и Пепе — баща и син, които свирят заедно за пръв път! — обяви Лусия и се завъртя с шлейфа си към ъгъла на сцената.
	Когато Пепе вдигна китарата си на позиция, Хосе се пресегна и хвана рамото на сина си, след което му кимна и засвири. След няколко секунди Пепе се присъедини плахо, гледайки пръстите на баща си и слушайки ритъма. Мария затаи дъх, докато Пепе се мъчеше да овладее нервите си. Най-накрая, когато очите му се затвориха, а раменете му се отпуснаха, Мария също се успокои. Тя видя как Хосе внезапно спря да свири, разбирайки, че Пепе има увереността да продължи сам. Беше изгубен в собствения си свят, също като Лусия всеки път, когато танцуваше, и пръстите му се движеха като бързи, ловки паяци по струните. Солото му получи буря от овации, след което Менике, Хосе и Лусия се включиха и докараха изпълнението до изумително кресчендо, което накара публиката да скочи на крака и да закрещи за още.
	Хосе се изправи, вдигна сина си на крака и го прегърна. Мария, неспособна да се спре, остави сълзите й да потекат.


>>	26.

	_Лисабон_
	_Август 1938_
	_Две години по-късно_
	— Получих предложение да свирим в Буенос Айрес — обяви Хосе, когато седна с Лусия и Менике в апартамента им.
	— Не е ли родена там Ла Архентинита? — попита баща си Лусия.
	— Да, тя е от Аржентина.
	— А къде е Аржентина? В Съединените американски щати ли?
	— Не, в Южна Америка е — испанската Америка, ако предпочиташ — завъртя очи Менике пред обърканите представи за географията на Лусия.
	— Там говорят испански, така ли?
	— Да. Ще откажем, разбира се — каза Хосе.
	— Защо? — присви очи Лусия. — В Португалия сме вече повече от две години и ми дойде до гуша да бъда изгнаничка в държава, където се говори друг език. В Буенос Айрес ще мога да разбирам какво казват всички! Тате, искам да отида.
	— Няма да отидем, Лусия — заяви твърдо Хосе.
	— Защо не?!
	— Ще трябва да се качим на кораб и да прекараме много дни по вода, за да стигнем дотам. Както знаеш добре, _querida_, никой _gitano_ не може да прекоси водата и да оцелее — отвърна сериозно Хосе.
	— Моля те, не започвай пак с това старо суеверие! Умрях ли, когато прекосих река Даро, за да напусна Сакромонте и да мина по моста към Алхамбра? Бяхме стотици, тате, и никой от нас не напусна земята!
	_Един от нас я напусна…_ — помисли си Мария, която седеше тихо до тях и шиеше къдрици по новата рокля за фламенко на Лусия.
	— Река Даро е гостоприемна към нас от стотици години. Тя е само няколко метра широка на мястото, където я прекосяваме, а не океан, на който трябва да живеем със седмици! Освен това…
	— Освен това какво, тате? — попита Лусия.
	— Тук сме успешни, в Лисабон. Имаме всичко, което искаме. Ти си непозната в Буенос Айрес, Лусия, и ще трябва да започнем отначало.
	— Не правим ли това цял живот, татко?
	— Ла Архентинита е кралицата там…
	— Нима те е страх от нея? Аз не се страхувам! Тук ми е скучно и макар да печелим много пари, има нови държави, които трябва да видят какво мога. — Лусия се обърна към Менике. — Съгласен ли си? — попита го тя.
	— Мисля, че е интересна възможност — отвърна дипломатично той.
	— Повече от това е. — Лусия го изгледа предизвикателно и се изправи. — Това е предопределено. Прати им телеграма, че ще отида. Вие можете сами да си решите дали да дойдете с мен.
	Лусия излезе от стаята, а родителите й и Менике се спогледаха неспокойно.
	— Лудост е да заминаваме, когато всичко тук върви толкова добре — каза Хосе. — Макар да не можем да се върнем в собствената си държава, живеем добре в Португалия.
	— Да, така е — съгласи се Менике, — но все повече ме притеснява политическата ситуация в Европа. Тук живеем несигурен живот, Хосе — правя всичко по силите си да ни защитавам от доносници, макар славата на Лусия да привлича всички погледи към малкото ни куадро. Кога на полицията на Салазар ще й омръзне от нас, _gitanos_, и ще ни върне обратно в Испания, където да ни убият? И кога Адолф Хитлер ще предизвика Франция и Великобритания в достатъчна степен, за да започне всеобща война…
	— _Hombre_, четеш прекалено много вестници и прекарваш прекалено много нощи в разговори с онези _пайос_, твоите _compadres_ — каза пренебрежително Хосе. — Няма нищо по-опасно от прекосяването на океаните; опитваш се да ни отведеш към сигурна смърт!
	— Хосе, при всичкото ми уважение, опитвам се само да направя най-доброто за всички ни. Имам силното чувство, че трябва да напуснем Португалия, докато още имаме възможност и границите са отворени. — Менике се обърна към Мария. — Какво мислиш ти?
	Мария му се усмихна с благодарност. Рядко я питаха за мнението й. Тя затърси точните думи.
	— Мисля, че стремежът на дъщеря ми да показва талантите си никога няма да стихне. Тя е още млада и иска да изкачи по-високи върхове. Както някога искахме всички ние. — Мария погледна Хосе. — Тя е тази, която публиката иска да гледа, тя ни осигурява прехраната. И каквото и да си мислим по този въпрос, трябва да задоволим апетита й да покорява нови сцени. — Мария сви рамене извинително и отново сведе очи към дрехата, която шиеше.
	— Говориш разумно, жено — каза накрая Хосе. — Не си ли съгласен, Агустин?
	— Да — отговори той, облекчен, че Мария се бе съгласила с него, но засегнат от верните й думи, че Лусия е тази, която публиката иска да види. — А ако се окаже, че съм сгрешил, има кораби обратно за Португалия. Или, ако имаме късмет, един ден за Испания.
	— Значи мнозинството е срещу мен — въздъхна Хосе. — Макар че не знам дали останалите от куадрото ще ни последват.
	— Разбира се, че ще ни последват. — Иглата на Мария спря и тя вдигна поглед към тях. — Те знаят, че са нищо без Лусия.
	_Но дали тя знае, че е нищо без нас?_ — помисли Менике.

	* * *

	— _Dios mío!_ Защо направихме това? — изстена Лусия и се наведе от леглото, за да повърне в кофата, която Менике й беше сложил за тази цел. — Защо в океана има толкова много вода?
	— Сигурен съм, че скоро ще се оправиш, _pequeña_.
	— Не. — Лусия се довлече отново до леглото и се хвана за двете страни на койката, когато корабът се наклони надясно. — Ще умра, преди да достигнем сушата, убедена съм. И акулите ще изядат тялото ми и сама ще съм си виновна, че поисках да дойдем.
	— Е, ако не ядеш нищо, няма да получат много добра вечеря — отбеляза Менике, който единствен от куадрото не бе получил морска болест, след като корабът „Монте Паскал“ бе потеглил от пристанището на Лисабон седмица по-рано. — Сега ще отида да потърся стюард, който да почисти тук. Да ти донеса ли нещо друго? — попита той, отваряйки вратата.
	— Един годежен пръстен би бил чудесен! — извика тя, докато вратата се затваряше зад него.

	* * *

	— Тази вечер ще вечеряме с капитана — обяви Лусия три дни по-късно, докато си вдигаше косата и си слагаше руж по бузите, които още бяха бледи от скорошната й болест.
	— Достатъчно добре ли си, _pequeña_! — попита Менике.
	— Разбира се! Капитанът е поканил специално мен и не мога да му откажа, защото иначе може да обърне кораба — каза тя без намек за ирония. — Сега ела!
	Вечерята при капитана беше приятно преживяване. Капитанът предложи на всички хубаво вино, а сервитьорите носеха блюдо след блюдо, макар само Менике да успяваше да се наслади на храната. Хосе седеше до него и говореше разпалено с капитана, който беше голям почитател на фламенкото.
	— А чухте ли новините от Англия? — попита капитанът. — Премиерът господин Чембърлейн обеща „мир в нашето време“ — определено държи Хитлер под контрол.
	— Виждаш ли, _hombre_ — каза Хосе и плесна Менике по рамото, — мир! Нямаше нужда в крайна сметка да тръгваме по това проклето море! О, как копнея за Испания…
	— Ах, приятелю — каза капитанът, докато се привеждаше напред да налее още бренди в чашата на Хосе. — Когато видиш прелестта на Буенос Айрес и Аржентина, никога няма да поискаш да си тръгнеш!
	— Току-що отидох в каютата на мама, но беше празна! — обяви възторжено Лусия на следващия ден.
	— И какво от това? Може да е къде ли не на кораба.
	— Не и в шест сутринта. Затова после се промъкнах тихичко като котенце до каютата на татко и познай какво?
	— Кажи ми.
	— Открехнах вратата и ги видях да лежат в леглото прегърнати. Не е ли прекрасно? — Лусия изтанцува бързо _zapateado_ около леглото им. — Знаех си! Просто си знаех!
	— Да, хубава новина е, че са загърбили миналото си, поне засега.
	— Менике! — обърна се към него Лусия с ръце на кръста. — Истинската любов е вечна, нали?
	— Разбира се. А сега отивам да репетирам една нова песен с Пепе.
	Преди и той да повърне в кофата, която още стоеше край леглото, в случай че морската болест на Лусия се завърне, Менике излезе от стаята.

	* * *

	Докато „Монте Паскал“ плаваше край бразилския бряг, поне времето навън оправи настроението на пътниците. Всички от куадрото излязоха на палубата и се наслаждаваха на горещината също като акулите, от които така се страхуваха. Сега всичката им енергия бе фокусирана върху подготовката за пристигането им в Аржентина. Дори Лусия, изгубила форма заради морската си болест, благоволи да репетира с тях.
	— Менике? — каза тя в нощта, преди да пристигнат в Буенос Айрес.
	— Да, _pequeña_?
	— Мислиш ли, че можем да постигнем успех в Аржентина?
	— Ако някой може, то това си ти, Лусия.
	Малката й ръка се промъкна до неговата.
	— Мога ли да бъда по-добра от Ла Архентинита?
	— Не мога да отговоря на този въпрос. Това е нейната родина.
	— Ще бъда! — заяви без колебание Лусия. — _Buenas noches, querido._ — Тя го целуна по бузата и се обърна.

	* * *

	На следващата сутрин корабът пусна котва на пристанището в Буенос Айрес. Куадрото излезе на палубата, всички облечени в най-хубавите си дрехи и с напомадени коси.
	— Дори никой да не дойде да ни посрещне, ще се държим все едно сме очаквали някого — прошепна Лусия на Менике, докато гледаха как се спуска подвижният мост. Лусия се надигна на пръсти, за да погледне събралото се множество на пристана.
	— Те изглеждат и говорят като нас! — възкликна щастливо тя.
	— Лусия! Ла Кандела! — извика някой изпод тях.
	— Някой не извика ли името ми? — обърна се Лусия към Менике с удивление и радост. Пак се извърна към сушата и помаха. — Тук съм! — извика под импровизирания акомпанимент на хора на чайките.
	Куадрото на Албайсин слезе по подвижния мост с картонените куфари, украсени с връзки билки, вързани с шалове, за да отпъждат лошия късмет.
	— _Hola Buenos Aires!_ — извика триумфално Лусия, щом стъпи на аржентинска земя за пръв път. — Не умрях! — Тя прегърна останалите от клана си. Пред очите им светнаха рояк светкавици и един висок мъж в копринен костюм тръгна към тях.
	— Къде е Лусия Албайсин? — попита той.
	— Тук съм! — Лусия си проправи път през навалицата.
	— Вие ли сте? — Мъжът погледна дребната, крехка жена, чиято глава не достигаше дори до рамото му.
	— Да, а вие кой сте?
	— Аз съм Сантяго Родригес, импресариото, който ви доведе тук, сеньорита.
	— _Bueno_, вие плащате, а ние ще танцуваме за Буенос Айрес!
	Насъбралата се тълпа нададе радостен вик.
	— Какво е усещането да бъдете на аржентинска земя?
	— Прекрасно! Баща ми, брат ми, майка ми и даже куфарът ми получиха морска болест в океана! — каза тя с усмивка — Но сега сме тук и сме в безопасност.
	Светкавиците блеснаха отново, когато сеньор Родригес прегърна малкото тяло на Лусия и още един радостен вик раздра въздуха.
	— И така — промърмори Менике — започва новият цирк…


>	Тиш
>	Сакрамонте, Гранада
>	Испания, февруари 2008

>>	27.

	— Сега на мен ми се доспа — обяви Анхелина и ме върна обратно в настоящето. — Няма повече, докато не си почина.
	Погледнах Анхелина и видях, че очите й са затворени. Бе говорила поне час и половина.
	Това, което исках, беше да изтичам обратно до хотела, да взема писалка и хартия и да запиша всичко, което ми бе казала Анхелина, за да не забравя нито дума. Повечето деца имаха лукса миналото им да е свързано с настоящето и бъдещето — бяха отгледани в обстановка, която приемаха и разбираха. За мен беше все едно ми се преподава ускорен курс по наследството ми, което беше възможно най-отдалечено от живота, който бях живяла, след като Татко ме е отнесъл оттук. Трябваше някак да слепя двете Тигита в едно и знаех, че това ще отнеме време. Първо трябваше да свикна да бъда сегашната нова Тиги, която тепърва откривах.
	— Време за обяд — обяви Пепе и тръгна към входа на пещерата.
	— Мога ли да помогна с нещо? — попитах, когато го последвах вътре и попадах в старомодна кухня.
	— Да, Ерисо. Чиниите са ей там. — Той посочи един резбован дървен шкаф, много подобен на онези, които помнех, че е правил Карлос, синът на Мария, преди толкова много години.
	Извадих ги, както ме бе помолил Пепе, а той донесе още храна от един стар хладилник, който бръмчеше и виеше.
	— Имаш ли нещо против да поогледам наоколо? Искам да видя къде всъщност съм родена.
	— Да, точно ето там — посочи Пепе дъното на пещерата. — Сега Анхелина спи там. Ключът за лампата е отляво.
	Прекосих кухнята и разтворих опърпаната завеса. Опипом намерих в пълния мрак ключа за лампата и стаята изведнъж бе осветена от една-единствена крушка. Видях старо желязно легло, покрито с цветно плетено одеяло. Погледнах варосания овален таван и въздъхнах от удивление. Как беше възможно да си спомням толкова ясно как онези силни, здрави ръце ме вдигат към него като малко бебе?
	Когато излязох от спалнята, внезапно се почувствах отмаляла и помолих Пепе за чаша вода.
	— Иди седни с Анхелина — каза Пепе, подавайки ми чашата, и аз отидох, като преместих стола под сянката на ароматен храст.
	Пепе пристигна с препълнена табла и Анхелина се размърда, а аз му помогнах да сервира всичко.
	— Тук ядем проста храна — каза той, сякаш се страхуваше, че ще се погнуся от прясно изпечения хляб, чинийката зехтин и купата сочни домати.
	— Това е идеално за мен. Аз съм веганка.
	— Какво значи тази дума? — попита Пепе.
	— Не ям месо, риба, мляко, масло и сирене.
	— _Dios mío!_ — Изненаданият поглед на Пепе се плъзна по тялото ми. — Нищо чудно, че си толкова кльощава!
	Въпреки простотата на храната знаех, че никога няма да забравя вкуса на хляба, натопен в домашно пресован зехтин, и най-пресните домати, които някога бях яла. Погледнах над масата Анхелина и Пепе и се учудих колко различни изглеждаха, макар да бяха чичо и племенница. Но ако някой се съмняваше, че са роднини, плавните им движения и интонацията на говора им издаваха, че са от едно семейство. Зачудих се какво ли бях наследила от тях.
	— Скоро трябва да уредим да срещнеш останалите от семейството си в Сакромонте — отбеляза Анхелина.
	— Ще свиря на китара — каза Пепе, щракна с пръсти и завъртя мустак около тях.
	— Мислех, че всички са си тръгнали? — учудих се.
	— Тръгнаха си от Сакромонте, но не са толкова далече в града. Трябва да направим фиеста! — Анхелина плесна с ръце от удоволствие. — Сега ще поспя следобеден сън, както и ти, Ерисо, защото имаш нужда от почивка. Върни се в шест часа и ще поговорим още.
	— А аз ще приготвя още храна. Ще те направим силна, _querida_ — каза Пепе.
	Събрахме купите и чиниите обратно на подноса и аз отнесох каната с вода и чашите в кухнята. Анхелина ми махна и се скри зад завесата.
	— Спи, Ерисо! — повтори тя, така че кимнах на Пепе и се върнах по пътеката към хотела си.

	* * *

	Спах като заклана и се събудих десет минути преди шест, наплисках лицето си със студена вода, за да се разбудя, и побързах да се върна пред синята врата край тясната пътека.
	— _Hola_, Ерисо — поздрави ме Анхелина, която вече ме чакаше там. Тя ме хвана за китката, провери с пръсти пулса ми и кимна.
	— По-добре е, но ще вземеш още един _pocíon_ преди да тръгнеш. Ела — повика ме тя и тръгна по пътеката край пещерата си.
	Вървяхме ведро една до друга. Когато погледнах по-нагоре по хълма, видях още четири или пет комина, от които се издигаха тънки струйки дим, а после подминахме старица, която пушеше цигара пред вратата си и поздрави Анхелина. Тя се спря да си поговорят и се почувствах малко по-добре при мисълта, че Сакромонте не е напълно изоставено. После продължихме, докато не стигнахме до гъста гора от лявата страна на селото.
	Анхелина тръгна между дърветата и накрая достигнахме поляна. Видях, че беше пълна с гробове, над които стърчаха грубо издялани дървени кръстове. Анхелина ме поведе между редиците, докато намери онова, което търсеше.
	Посочи три кръста поред.
	— Мария, твоята _bisabuela_ — прабаба; Лусия, твоята _abuela_, тоест баба; и Исадора, твоята _madre_.
	После почака, а аз коленичих на гроба на майка си и потърсих датата на смъртта й, но на простия кръст бе изписано единствено името й.
	— Как е умряла?
	— Друг път, Ерисо. Засега само й кажи „здрасти“.
	— Здравей — прошепнах на покритата с трева пръст. — Ще ми се да те бях познавала.
	— Тя беше прекалено добра за тази земя — въздъхна Анхелина. — Нежна и мила, също като теб.
	Останах още малко, мислейки, че би трябвало да изпитвам повече емоции, защото това беше повратен момент, но може би мозъкът ми още обработваше информацията, защото усещах само странна празнота.
	Накрая се изправих и продължихме да вървим между редиците кръстове. Видях имената на бебетата, които бе загубила Мария, после на тримата й сина и внуците й.
	— Едуардо и Карлос, те не са тук, но Рамон им направи кръстове за помен.
	Анхелина ме преведе по още два-три реда, повтаряйки „Амая, Амая, Амая…“.
	Кръстовете бяха безкрайни — сякаш цялото ми семейство по майчина линия бе погребано или упоменато тук.
	После минахме на Албайсин, рода на прадядо ми Хосе, които бяха също толкова многобройни. И най-накрая, при мисълта, че корените ми се простират над петстотин години назад, нещо се помръдна в сърцето ми и започнах да усещам невидимата нишка, която свързваше всички ни.
	Анхелина продължи да върви през морето от кръстове, докато не напуснахме поляната и се озовахме в гъст участък от гората.
	Тя погледна надолу и потупа със стъпала земята.
	— Добре — кимна тя, — първи урок. Легни, Ерисо.
	Обърнах се към Анхелина и видях, че вече е коленичила. После тя легна по гръб върху меката пръст и аз последвах примера й.
	— Слушай, Ерисо! — Анхелина направи пресилен жест с ръка до едното си ухо и ми кимна.
	Видях как Анхелина сложи малките си длани зад главата си като възглавница и затвори очи. Направих същото, макар да не бях сигурна какво трябваше да слушам.
	— Почувствай земята — прошепна тя, което не ми помогна много, но затворих очи и бавно вдишах и издишах, надявайки се да усетя каквото и да се очакваше да усетя. Дълго време чувах само птиците, които си пожелаваха лека нощ, бръмченето на насекомите и шумоленето на малките животинки в шубрака, фокусирах се върху този звук, звука на природата, и накрая шумът се усили и се превърна в какофония в ушите ми. Тогава изпитах странно усещане — сякаш усетих под себе си пулс, първо лек, после все по-силен и по-силен. Най-накрая пулсът на земята се обедини с моя собствен и усетих, че съм в пълна хармония с него…
	Не знам колко дълго лежах там, но колкото повече се оставях на течението, вместо да се страхувам, толкова повече започвах да чувам, усещам и виждам: усетих шума на реката далеч под нас, все едно сладките й пречистващи води се изливаха върху мен, после видях великолепните цветове на всички риби, плуващи в нея. Отворих очи и дървото над мен се превърна в старец, чиито ръце клони се вееха бавно от ветреца, а дългите му бели коси и брада бяха направени от хиляди малки паяжинки, разпръснати по покрития с мъх ствол на тялото му. Дланите му от клонки покриваха по-малките клони, сякаш човекът дърво защитаваше децата си.
	А звездите… никога не бях виждала толкова много от тях, блестящи толкова ярко… Докато гледах нагоре, небето над мен започна да се движи и върти, докато не осъзнах, че се състоеше от милиарди малки духчета, всяко със своя собствена енергия, и разбрах с удивление, че небесата са много по-гъсто населени от земята…
	После видях нещо, което първо взех за падаща звезда, но когато се застоя над върховете на дърветата, разбрах, че нямаше как да е така, защото след няколкосекундна пауза то изведнъж се стрелна нагоре и увисна право над мен, явно намерило мястото си в небесата.
	Веднага се преместих в колибата на Чили и го видях да лежи в леглото си; или поне тялото, което някога му беше дом, лежеше там — кожа и кости, захвърлени като стари дрехи в леденостудената колиба. Знаех какво означава това.
	— Братовчед ни Чили… — каза глас до мен. Сепнах се и се изправих, и погледнах в очите Анхелина.
	— Той е мъртъв, Анхелина.
	— Просто се е преместил в горния свят.
	По бузата ми се спусна сълза и Анхелина се пресегна да я изтрие нежно.
	— Не, не, не. Без плач, Ерисо. — Тя посочи нагоре. — Чили е щастлив. Усещаш го. Тук. — Тя сложи ръка на сърцето ми, преди да ме притегли в прегръдка.
	— Видях и душата му, неговата… енергия да отлита нагоре — казах й, още удивена от видяното.
	— Пращаме му нашата любов и се молим за душата му сега.
	Наклоних глава назад като Анхелина и се замислих колко беше странно, че испанските _gitanos_ пазеха толкова силна католическа вяра редом със собствените си духовни традиции. Предположих, че въпреки различните си земни практики, двете вери не си противоречаха, защото и двете включваха вярата в по-висша сила; вярата, че има по-велика сила от нас във вселената. Хората просто я интерпретираха според гледните точки на различните си култури. _Gitanos_ живееха сред природата и следователно почитаха духовете, които бяха част от нея. Индусите виждаха кравите и слоновете като свещени, а християнството почиташе божественото в човешка форма…
	Анхелина ми направи знак да стана и аз се изправих. Сетивата ми сякаш наистина бяха пречистени и обновени. Когато Анхелина хвана ръката ми и ме поведе уверено през дърветата, докато не видяхме бледите светлини на селото, изпитах чувство на еуфория, че някак бях успяла да се слея в едно с невероятната вселена, която всички обитавахме. Спомних си думите на Татко:
	_Дръж краката си на свежата земя, но извиси ума си до прозорците на вселената…_
	Когато се върнахме пред синята врата, Анхелина отново провери пулса ми.
	— Все по-добре и по-добре. Сега ще ти дам твоя _pocíon_ и скоро ще се оправиш.
	След като изпих отвратителната напитка пред погледа на Анхелина, тя допря ръка до бузата ми.
	— Ти си кръв от моята кръв. Щастлива съм. _Buenas noches._
	Когато си легнах в стаята пещера в хотела, сърцето ми сякаш се беше успокоило, като че ли равномерният пулс на земята бе забавил и усмирил моя. Мислите ми се върнаха към мига, в който бях видяла душата на Чили да напуска земята, и му изпратих безмълвно послание, фактът, че Анхелина също го бе усетила, доказваше, че предишните случаи, в които бях изпитвала подобно усещане, че нечия душа се движи, не бяха просто творения на прекалено силното ми въображение. Което означаваше, че „другата част“ от мен беше също толкова истинска, колкото и здравите стени на пещерата, които ме заобикаляха.
	И дори само заради това се радвах, че бях решила да поема на това пътешествие в миналото си.


>>	28.

	Седмица по-късно се чувствах все едно бях заживяла друг живот, след като пристигнах в Сакромонте. Анхелина не се шегуваше, когато каза, че ще ме научи на всичко, което знае, във времето, което имаме. Преди да започнем, тя ме накара да се закълна никога да не записвам онова, което ми казва, на компютър:
	— Нашите тайни традиции трябва да останат тайни, за да не могат грешните хора да се доберат до магията ни чрез онези машини…
	Затова слязох надолу по хълма до едно малко магазинче от другата страна на градските стени, което сякаш продаваше всичко от котешка храна до електроника, и си купих дебела тетрадка и няколко химикалки. Нямах представа как Анхелина помнеше безкрайните комбинации от билки за различните отвари, да не говорим за точните количества. Но пък аз учех ускорен курс, докато тя бе обучавана от люлката от своята водачка _bruja_, Микаела. Тя започна и да ме обучава как да използвам ръцете си за лечение.
	— Чили ми каза, че имам сила в ръцете си. Но страстта ми са животните. Може ли да работи и върху тях? — попитах я.
	— Разбира се. Всички създания на земята са плът и кост. Същото е.
	Макар понякога да срещах спънки, под нейните напътствия започнах да се научавам как да „усещам“ енергията, която течеше през всяко живо същество, и как да оставям изтръпналите си ръце да бъдат привлечени като магнит към източника на проблема, след което да освобождавам лошата енергия и да я разсейвам. Анхелина ме насърчаваше да се упражнявам върху старата, болна от артрит котка на Пепе, но не след дълго започнах да спирам по алеите в Сакромонте да помагам на бездомни животни, пресекли пътя ми. Докато се привеждах над всяко животно, само се надявах минувачите да не си помислят, че смятам да ги продам като пиле на някой ресторант.
	С времето забелязах и че ушите ми се нагаждат към испанския, на който си говореха Анхелина и Пепе, и започнах да разпознавам все повече думи.
	— Ако прекарам още една седмица тук, ще науча езика — или поне испанските билки — засмях се сама на себе си, докато вървях към синята врата. Беше поредният прекрасен слънчев ден, така че знаех, че ще открия Анхелина да седи отпред и да пие кафе. Щеше да ме чака обичайната отвратителна отвара, защото кафето явно беше лошо за мен.
	— Как си днес? — попита ме тя, когато пристигнах.
	— Много добре, _gracias_.
	Вдигнах отварата си, която имаше странен мирис на анасон, примесен с овчи тор, и отпих неохотно. Знаех, че Анхелина ще ме накара да я изпия до дъно.
	След около два часа обучение и обичайния ни обяд Анхелина и Пепе се оттеглиха за сиеста, а аз се върнах в хотела да поседя на терасата и да изчета надрасканите в тетрадката думи, докато всичко още беше прясно в ума ми. Щом свърших с това, и аз отидох да подремна, понеже знаех, че мозъкът на Анхелина работеше най-добре през нощта, така че моят собствен трябваше да е в идеална форма да обработи и запомни потока от знание, който тя споделяше с мен.
	Но този следобед не можех да заспя и знаех, че това е, защото беше време да установя контакт с външния свят. Една седмица бе изминала като за миг и хората сигурно се притесняваха за мен. Колкото и да ми се щеше да остана в паралелната си вселена, просто не беше честно и трябваше да им кажа, че съм добре и в безопасност.
	— Марсела, имаш ли телефон, от който да се обадя вкъщи? — попитах я.
	— Тук горе?! Шегуваш се! Мобилните имат много слаб сигнал. Има телефон в магазина зад градските стени. Позволяват ни да го ползваме срещу заплащане. И факсът ми е там, за резервациите. Всеки ден отивам да ги взема. Всъщност отивам натам. Ще дойдеш ли с мен?
	— Благодаря, Марсела.
	В малкото магазинче Марсела обясни от какво имах нужда и бях отведена в един склад в дъното, където имаше стар телефон.
	Когато останах сама, се замислих кой номер да набера първо и се спрях на мобилния на Кал. Той рядко вдигаше поради липсата на сигнал, което означаваше, че можех да оставя съобщение, без да ме подлагат на разпит.
	Набрах номера и естествено веднага ме прехвърли на гласова поща.
	— Здрасти, Кал, Тиги е. Исках само да ти кажа, че съм съвсем добре. Съжалявам, че ти избягах по този начин, но… трябваше да се отдалеча за известно време. Ще се свържа с теб скоро, но не се притеснявай за мен. Много съм щастлива там, където съм сега. Много обич за всички. Чао!
	Затворих тежката слушалка и се почувствах по-добре, че съм се свързала с някого. После пак я вдигнах с идеята, че трябва да поговоря с Мама — нямаше нищо лошо в това да разбере къде съм. Набрах номера на Атлантис и отново бях препратена към гласовата поща. В гърлото ми заседна буца, когато чух гласовото съобщение на Татко Солт. Напомних си да кажа на Мама да го смени.
	— Здрасти, Мамо, Тиги е. Много съм добре и всъщност съм в Испания. Имах нужда от малко топлина след всичкия този студ и ми се отразява много добре. Оставих си мобилния в Кинеърд, но ще се опитам да се обадя скоро. Не се притеснявай за мен. Обичам те, чао!
	Оставих слушалката, но ръката ми се завъртя над нея, защото усетих нужда да оставя съобщение и на мобилния телефон на Чарли.
	— Не, Тиги, той е бившият ти шеф! — казах си твърдо.
	_Искаш да говориш с него, нали? Защото те е грижа за него…_
	— Не, не е така — казах си на глас.
	_Така е, Тиги…_
	Въздъхнах. Един от страничните ефекти на уроците ми с Анхелина беше, че интуицията ми, тоест вътрешният ми глас, се беше засилил и оживил. Всъщност тези дни почти не млъкваше и ме принуждаваше да се изправя пред всяка лъжа, която се опитвах да кажа на себе си.
	_Добре_ — отговорих вътрешно на гласа, докато плащах за обажданията, и излязох от магазина. Марсела си беше тръгнала по работа в града и аз тръгнах обратно сама.
	— Наистина ме беше… още ме е грижа за него — казах на глас, — но той е женен с дъщеря, има огромно и може би банкрутирало имение, което да управлява, и животът му е пълна каша! Така че каквото и да казваш, този път ще те игнорирам!
	Вдигнах поглед и видях две минувачки да ме гледат много странно.
	— Имам невидим приятел! — казах високо на английски, помахах им и продължих нагоре по хълма към Сакромонте.

	* * *

	Същата вечер Анхелина обяви, че съм готова да мина в „университета“, както се изрази. Когато пристигнах, Пепе тъкмо излизаше да уреди моята „фиеста“, планирана за след два дни.
	— Всички ще дойдат — каза ми той на излизане и усетих въодушевлението му. — Ще бъде точно като в старите дни!
	Аз и Анхелина седнахме заедно и тя започна да споделя някои от най-силните си магии, включващи талисмани, амулети и защитни монети. В тъмната пещера, осветена само от една-единствена трептяща свещ, която Анхелина предпочиташе пред острата светлина на крушките, тя ми показа свещените предмети, принадлежали на прадедите ми, и докато ги държах в изтръпналите си ръце, ме научи как да достигам до „другия свят“ — свят, в който бродеха духове и шепнеха в ухото ми, което явно беше причината да „знам“ неща.
	Когато стана дума за проклятия, първоначално отказах.
	— Мислех, че сме лечителки — казах аз. — Защо ще искаме да вредим на някого?
	Анхелина ме погледна сериозно.
	— Ерисо, светът е пълен със светлина и мрак. А в живота си съм видяла много мрак. — Тя затвори очи и разбрах, че мисли за миналото, което още тежеше над нея и тази красива страна. — Във времена на мрак трябва да правиш каквото можеш, за да оцелееш, да защитиш себе си и хората, които обичаш. Затова сега ще идем в гората и ще те науча на думите на най-могъщото проклятие.
	Петнайсет минути по-късно тя ме накара да застана в средата на поляната и да запаметя думите, които прошепна на испански, с талисман около врата ми, който да ме защитава. Може би беше добре, че не разбирах какво означават. Не трябваше никога да ги изричам на глас, нито да ги записвам, а само да ги повтарям в ума си, докато не станат незаличима част от психиката ми.
	— Колко пъти си използвала проклятието? — попитах, докато вървяхме към вкъщи.
	— Само два — отвърна тя. — Веднъж за мен, веднъж за другиго, който се нуждаеше от помощта ми.
	— Какво стана с хората, които прокле?
	— Умряха — сви рамене тя.
	— Ясно — въздъхнах, едновременно поразена и ужасена от силите на тази жена. Надявах се да не тая в себе си точно тази сила, защото това беше едно умение, което не исках да притежавам.

	* * *

	— Е, добре се справи, Ерисо — каза Анхелина два дни по-късно. — Пепе и аз имаме изненада за теб. Иди да видиш Марсела сега. — Тя ме изпъди за редовната си сиеста и аз отидох в хотела да намеря Марсела, която ми се усмихна хитро.
	— Ето там — посочи към дивана.
	На него лежеше красива рокля за фламенко, бяла, с гъсти лилави къдрици по полата.
	— Пробвай я — подкани ме Марсела. — Това е старата ми рокля от детството, но би трябвало да ти стане. Ще направим от теб истинска _bailaora_, танцьорка на фламенко, за фиестата довечера.
	— Трябва да облека това? — изненадах се.
	— Разбира се, това е фиеста!
	Тя ми подаде купчината мека материя и ме заведе в малката душкабина, където си свалих роклята и облякох новата. Излязох и отидох при Марсела, за да закопчее многото копчета, пригладих с ръце полата и наместих дълбокото V-образно деколте.
	— Ето, Тиги, виж се в огледалото. — Марсела ме накара да се обърна с лице към него.
	Погледнах се и се изумих от жената, която ме гледаше от огледалото. Тази Тиги беше загоряла от испанското слънце, очите й блестяха, а роклята подчертаваше тънката й талия и гладкото деколте.
	— _Linda_ — обяви Марсела. — Красива! Сега ти трябват обувки. Анхелина каза да ти дам тези тук — не вярвах, че ще ти станат, но сега, като видях малките ти крачета, разбирам, че е била права.
	Тя ми подаде чифт червени кожени обувки с тънък ремък с тока. Имаха здрави токчета, високи само около пет сантиметра — но аз носех само обувки без ток, така че и това ми беше достатъчно. Взех ги от нея и ги пробвах, чувствайки се като Пепеляшка. Те паснаха идеално на стъпалата ми и усетих нещо като пробождане на тила.
	— Марсела, чии обувки са това? — попитах.
	— Как, на баба ти Лусия, естествено — каза тя.

	* * *

	В девет часа същата вечер Марсела и аз слязохме по хълма до една от по-големите пещери, макар че щях да я намеря и без нея, понеже музиката отекваше из цяло Сакромонте и се носеше по въздуха като живо същество. Несъзнателно потупах косата си, докато Марсела ме водеше във вече претъпканата с хора пещера. Беше намазала кичурите ми с помада, за да ги укроти, и бе закрепила една къдрица в средата на челото ми, точно като Лусия на снимките, които бях виждала.
	Когато влязох, морето от хора започна да ръкопляска и вика, а усмихнатите Анхелина и Пепе, облечени в най-хубавите си дрехи за фламенко, като всички останали, ме представяха на всички един по един.
	— Ерисо, това е внучката на братовчедката на майка ти Пилар… Ето ги и Висенте и Гаел… Камила… Луис…
	Главата ми се завъртя, но се оставих да ме водят през тълпата, зашеметена от искрената топлота на прегръдките на всички. Висенте — или беше Гаел? — ми подаде чаша вино „Мансанила“ и видях Пепе в дъното на пещерата, покачен на стол с китарата си в скута, до друг мъж, седнал върху кутия.
	— _Empecomos!_ — провикна се той. — Нека да започнем!
	— Оле! — извика публиката, когато двама млади танцьори излязоха на дансинга. Започнаха да танцуват нещо, което Анхелина нарече „chuflas bulerías — прост танц“, но докато гледах как жените потропват с петите и предната част на стъпалата, докато ръцете им отмятаха полите и обливаха пещерата с ярки цветове, с вдигнати в пълен синхрон брадички, бях смаяна от уменията им.
	И аз бях част от това — културата на _gitanos_ беше в кръвта и душата ми. Когато един млад мъж посегна да ме хване за ръката, не се възпротивих, а оставих тялото ми да се отпусне и да се понесе по ритъма на китарата на Пепе и онова, което всички тук наричаха _duende_.
	Не зная колко дълго танцувах, но обувките на Лусия сякаш ме водеха и не ме интересуваше дали изглеждам глупаво, докато подражавах на партньора си и удрях с крака древния под на пещерата заедно с новооткритото си семейство. Подът вибрираше, докато всеки мъж, жена и дете танцуваше с чиста радост под неустоимия ритъм на музиката.
	— Оле! — извика Пепе.
	— Оле! — извиках аз с всички останали, след което оставих партньора си да отиде да пийне малко вода.
	— Тиги!
	Усетих силна ръка на рамото си. И бях доста убедена, че изпитият алкохол, комбиниран с всичкото въртене, ми беше размътил мозъка, защото, обръщайки се, си помислих колко много ми звучи като гласа на Чарли Кинеърд.
	— Здравей, Тиги — каза Чарли, хвана ме за ръката и безцеремонно ме издърпа през тълпата тропащи и пляскащи танцьори.
	— Какво, за бога, правиш?! — извиках, опитвайки се да извися глас над шума. — Пусни ме!
	Но той не ме пусна и колкото и да се дърпах и оплаквах, бях закачена за него.
	Никой дори не мигна, като ни видя — тази нощ бях научила, че _gitanos_ са гласовити и емоционални хора, така че поведението ни сигурно им се струваше нормално.
	— Ще трябва да те изведа навън, не си чувам мислите тук, вътре — каза Чарли, свали си пуловера и покри с него голите ми рамене.
	Щом излязохме, той се огледа, видя стената отсреща и ме заведе до нея. Чак когато я достигнахме, пусна ръката ми. Хвана ме през кръста, вдигна ме и ме сложи да седна на стената.
	— Чарли, какво, по дяволите, правиш тук?!
	— Трябва да седнеш, Тиги. — След като пусна кръста ми, той ме хвана за китката, за да ми провери пулса.
	— Чарли, стига! — Вдигнах другата си ръка, за да отблъсна неговата.
	— Пулсът ти е ускорен, Тиги!
	— Да, защото от един час танцувам като луда! — отвърнах. — Защо си тук?
	— Защото аз и остатъкът от света се мъчим да те намерим повече от седмица.
	— Как така ти и остатъкът от света? — намръщих му се.
	— Кал намери мобилния ти в спалнята ти и се обадихме на всички номера в него да питаме дали имат вест от теб. Нямаха. Чак когато остави съобщения на него и майка ти, разбрахме, че си в Испания.
	— Съжалявам, Чарли — въздъхнах. — Можеш ли да забавиш малко, моля? Какво е станало? Някой да не е пострадал?
	— Не, Тиги, никой друг не е пострадал — каза той. — Става дума за теб.
	— Как така за мен?
	— Получих резултатите от изследванията ти сутринта, когато реши да избягаш от болницата. Виж, Тиги, накратко казано, подозирам, че имаш сериозно сърдечно заболяване, наречено миокардит. Имаш нужда от незабавна медицинска помощ.
	— Сериозно сърдечно заболяване? — повторих зашеметена. — Аз?
	— Да. Или поне потенциално сериозно, ако не се лекува.
	— Но аз се чувствам добре — настоях. — Откакто съм тук, палпитациите като че ли спряха. — Погледнах го в очите за пръв път. — Да не би да казваш, че си долетял чак дотук, за да ми го кажеш?
	— Да, разбира се. Не можех да се свържа с теб, така че нямах друг избор. Сериозно, Тиги, след като едва не умря, докато работеше в имението, не можех да нося и това на съвестта си.
	— Е, нямаше да е на твоята съвест, Чарли. Аз съм тази, която реши да „избяга“ от болницата, както се изрази ти.
	— Да, но освен професионалния си дълг, сметнах, че имам и дълг към теб като твой работодател. Нямах представа колко ти е било трудно в Кинеърд. Вече разбирам защо се е наложило да си тръгнеш.
	Замълчах, питайки се дали говори за разговора ми с жена му.
	— Берил и Кал ми казаха за поведението на Зед Езу — продължи той. — И двамата се съгласиха, че той те е накарал да заминеш. Толкова съжалявам, Тиги, трябваше да ми кажеш нещо. Такова поведение е просто… неприемливо.
	— Не си виновен ти, наистина, Чарли.
	— О, да, виновен съм — възрази той. — Трябваше да съм в Кинеърд и да го управлявам; тогава щях да успея да го спра. Било е чисто и просто сексуален тормоз. Ако някога го видя отново, кълна се, ще му счупя врата.
	— Никой не е казал на Зед къде съм, нали? — попитах го притеснена.
	— Разбира се, че не — отвърна Чарли. — Когато разбрах от Кал какво е станало, се качих веднага в Кинеърд и казах на Зед да се махне от къщата ми. Той си събра багажа и замина с рейндж роувъра същия следобед. Няма го вече, Тиги, кълна се — каза той, усетил страха ми, и ме хвана за ръката, при което по цялото ми тяло премина тръпка. — Надявам се сега да чувстваш, че можеш да се върнеш в Кинеърд.
	— Благодаря ти. — Засега бях доволна да оставя Чарли да си мисли, че Зед е бил единствената причина да замина.
	— Освен това полицията се опитва да се свърже с теб за стрелбата. Намерили са гилзата и сега в криминологията я проучват.
	— Откриха ли извършителя? — попитах, като се замислих за горкия Пегас.
	— Не мога да кажа, но искат пак да говорят с теб в някакъв момент. Що се отнася до медицинския ти проблем, запазил съм ти час в местната болница тук, в Гранада, за утре. Ще направим още малко изследвания, за да се уверим, че си в състояние да летиш до вкъщи.
	Погледнах го с изненада. Макар просто да се опитваше да се грижи за мен, изведнъж ми напомни на Зед: още един мъж, който се опитваше да контролира живота ми.
	— Съжалявам, Чарли, но се чувствам съвсем добре и категорично нямам намерение да напускам Гранада за момента.
	— Знам, че може би се чувстваш добре засега, но онази ангиограма, съчетана с рентгеновата снимка на гърдите ти и ЕКГ-то, показва, че не си. Това е сериозно, Тиги. Би могло… да те убие.
	— Чарли, правиха ми купища изследвания на сърцето като дете. Тогава беше наред, така че защо сега да не е?
	— Е, добре — въздъхна Чарли и се облегна на стената до мен. — Изслушай ме, моля те, без да ме прекъсваш. Искам само да ти задам няколко въпроса.
	— Давай — казах неохотно, чувайки барабаните _cajón_ и виковете „Оле!“ отвътре. Точно тази нощ наистина не исках да седя тук, навън до стената, и да обсъждам несъществуващо заболяване на сърцето.
	— Кога за пръв път забеляза палпитациите?
	— Ъ-ъ… появяват се от доста време, но като че ли се влошават, ако получа особено лош бронхит. А наскоро изкарах лоша настинка с кашлица.
	— Добре. А сега, можеш ли да си спомниш време, когато си била много болна, на легло и с температура, може би преди няколко години?
	— Да. Бях на седемнайсет и в последната си година в пансиона. Имах много висока температура и ме сложиха в болничното отделение. Лекарите поставиха диагноза стрептококова инфекция на гърлото и ми дадоха антибиотици. Накрая се оправих, но отне известно време. Това беше преди години, Чарли, и оттогава съм добре.
	— А правили ли са ти каквито и да било изследвания на сърцето след тази болест и преди да влезеш в болницата в Инвърнес?
	— Не.
	— Тиги — въздъхна Чарли, — миокардитът е рядко срещан и невинаги е ясно какво го причинява, но обикновено се отключва от вирусна инфекция. Каквато вероятно си получила на седемнайсет, но е била поставена грешна диагноза стрептококова инфекция.
	— О, разбирам — отвърнах, вече цялата в слух.
	— Както и да е — продължи Чарли, — вирусът, по причини, които още не разбираме напълно, причинява възпаление на сърдечния мускул. Другите болести често го подлагат на допълнителен стрес, поради което вероятно си започнала да получаваш още палпитации, след като си се разболяла наскоро. Както и шокът от огнестрелната рана, разбира се.
	Замълчах, отрезвена след опиянението от алкохола и атмосферата, понеже започнах да разбирам защо Чарли беше тук.
	— Възможно ли е да… умра?
	— Без правилното лечение — да. Сериозно е, Тиги.
	— А може ли да се излекува с медикаменти?
	— Може би, но няма ясна прогноза. Понякога сърцето може да се излекува с почивка, понякога с бета-блокери или АСЕ-инхибитори, а понякога… е, понякога изходът не е добър.
	Потреперих, отчасти от страх, отчасти защото сега, след като се успокоих, усетих нощния студ.
	— Ела, трябва да влезеш на топло. — Той протегна ръце да ми помогне да сляза от стената, но аз скочих сама.
	— Ти и всички тези хора изглеждате много автентични, между другото — изкоментира Чарли, гледайки дрехите ми. — Това някакво парти с костюми ли е?
	— Не. — Това поне ме накара да се усмихна. — Тези хора вътре са истински цигани, а и нещо повече — до един са ми роднини! А сега — погледнах изуменото му лице, — дори наистина да падна и да умра, докато го правя, трябва да отида да пожелая лека нощ на новото си семейство.
	— Разбира се. Ще почакам тук.
	Влязох вътре и видях, че цялата група още тропа, пее и танцува, сякаш нямаше да има утрешен ден.
	_Какъвто за теб може и да няма, Тиги._
	Намерих Анхелина до Пепе, който бе оставил китарата си и си попиваше потта от лицето с голяма кърпа.
	— Отивам вкъщи да си легна. Надявам се да нямате нищо против, но се чувствам много уморена. _Muchas gracias_ за всичко това.
	И двамата ме прегърнаха и целунаха по бузите изпотени.
	— Вече наистина си една от нас, Ерисо. Сега отивай при гаджето си — ухили се Анхелина.
	— Той не ми е гадже, а работодателят ми — заявих твърдо.
	Анхелина вдигна вежда и сви рамене.
	— _Buenas noches_, Ерисо.
	— Какво е това място? — попита ме Чарли, докато вървяхме по криволичещия път. — Изглеждаше опустяло, докато вървяхме от таксито към хотела. Тук живеят ли още хора?
	— Да, но не много. Някога всички са живели тук, в пещери, докато не са започнали да се местят в модерни апартаменти в града.
	— Невероятно е — каза той, докато се качвахме обратно по хълма. — Трябва да е останало почти непроменено с векове. — Той погледна как се изкачвах по стълбите до него. — Върви по-бавно, Тиги, моля те, поне докато оправим нещата.
	— Чувствам се добре, наистина — уверих го. — Въздухът тук трябва да ми е подействал добре. Сърцето ми почти не е подскачало, докато танцувах тази вечер — добавих, когато стигнахме върха и тръгнахме по криволичещата пътека, която се виеше напред-назад по планината между редиците пещери. — А как все пак ме откри тук?
	— Както казах, от обаждането ти до Мама разбрахме, че си дошла в Испания, след което Кал претърси шкафовете ти в търсене на следи в коя част на Испания може да се намираш. Намери принтирани страници от Уикипедия за някаква испанска танцьорка. В тях се споменаваше Гранада и Сакромонте, така че решихме, че има голяма вероятност да си се запътила натам. Леле, Тиги! — Чарли се спря на място, когато минахме завоя и видяхме Алхамбра, издигаща се над нас в нощното небе. — Не е ли невероятна гледка?
	— Да, така е.
	— Ходила ли си вече там?
	— Не, бях много заета. Къде си отседнал?
	— В единствения хотел тук, според бюрото за информация на летището: „Куевос Албаникос“. Затова се нанесохме там.
	— Ние?
	— Да — каза той, когато се доближихме до хотела. — Стори ми се… нередно да дойда сам, затова си доведох придружител. Ела и виж — подкани ме той и ме поведе през портата. — Може вече да си е в леглото, но…
	Едва стъпих вътре, когато една фигура в карирана пижама се затича към мен и се хвърли в ръцете ми.
	— Тиги! Толкова се радвам да те видя!
	— И аз теб, Али! — отвърнах смаяна, след като се освободих от прегръдката й и я погледнах. — Еха, изглеждаш страхотно! — Огледах искрящите сини очи на Али, гъстата й червено-златиста коса и наедрелия й корем, който изпъваше копчетата на пижамата й. — Леле, колко си голяма! Изглеждаш все едно ще се пръснеш. Сигурна ли си, че е редно да летиш?
	— Добре съм. Имам още месец, но щях да полудея вкъщи в Берген, затова Том се смили над мен и ме покани да дойда с него на един концерт в Лондон. Убедих лекаря си, че е добра идея да сменя пейзажа. После, когато Чарли ми се обади и чух какво ти се е случило и че според него си тук, веднага си смених билета и дойдох право в Гранада с него.
	— О, боже, Али, добре съм, наистина! — изстенах. — Би трябвало да си стоиш на сигурно място в Берген, а не да ме гониш из Европа!
	— Тиги, всички се притеснявахме за теб. А сега, дами, ако ме извините, ще ви оставя да си поговорите — каза Чарли, отново провери пулса ми и кимна. — Вече се е успокоил.
	— Чарли обясни ли ти колко сериозно е състоянието ти? — попита Али.
	— Обясних й — каза Чарли, — и дори да трябва да те завлека до онази болница утре, ще отидеш, ясно ли е, Тиги?
	— Ще отиде — отговори вместо мен Али.
	— Ако има проблеми през нощта, знаете къде съм.
	— Да. Лека нощ, Чарли, и благодаря — отговори Али и той тръгна към стаята си в дъното на хотела. Никоя от нас не проговори, докато не чухме вратата да се затваря зад него.
	— Искаш ли направо да си лягаш, Тиги?
	— Не, прекалено съм възбудена за сън и искам да чуя всички новини, които носиш. Хайде да идем да седнем ей там — посочих дневната с кожените й дивани.
	— Не за дълго, защото доктор Чарли няма да се зарадва — прошепна Али, докато я водех, и се отпусна на единия диван.
	— Е, обясняваше как си ме открила?
	— Чарли беше обезумял от тревога, когато ми се обади. Какъв прекрасен човек е — усмихна се Али. — И очевидно много привързан към теб.
	— Съжалявам, че съм причинила и на двама ви толкова неприятности.
	— Честно, Тиги, както казах, зарадвах се на извинението да не се връщам в Берген. Знаеш каква съм — предпочитам действието — усмихна се тя. — Освен това много се разтревожих за теб, всички се разтревожихме. Трябва да кажа, че изглеждаш много по-добре, отколкото очаквах.
	— И се чувствам много по-добре, честно казано. Когато пристигнах тук, сърцето ми прескачаше, но оттогава много се успокои.
	— Чудесно. Чарли спомена и че твоят Кал намерил принтирани страници в шкафа ти за някаква танцьорка на фламенко. — Али посочи роклята ми. — Предполагам, че затова си дошла тук? Да намериш биологичното си семейство?
	— Да.
	— Добре, но какво те е накарало да станеш от болничното си легло и да избягаш, без да кажеш на никого къде отиваш?
	— Аз… сложно е, Али, но просто трябваше да се махна.
	— Познавам това чувство — каза тя. — Чарли като че ли смяташе, че освен огнестрелната ти рана е имало нещо общо с бял елен и Зед Езу.
	— Да, тези неща определено изиграха роля.
	— Чух, че си говорила с Мая — каза Али.
	— Да. Тя потвърди всичко, което усещах. Отказах работата, разбира се.
	— Тео казва, че е абсолютен задник — усмихна се тъжно тя.
	В гърлото ми заседна буца, когато чух как Али говори за бащата на детето си в сегашно време. Вгледах се в нея и изпитах същото възхищение към кака си, каквото изпитвах като дете. Понеже толкова често се оказвах затворена на таванския етаж заради редовните си заболявания, прекарвах много часове, гледайки как Али се носи по Женевското езеро на „Лазера“ си. Гледах я как се преобръща, изправя се отново и излиза от водата, само за да започне отначало. Аз, повече от всички други, познавах куража и решителността, които бе показала Али, за да стигне дотам, където искаше да бъде. Без съмнение силната ми, способна сестра бе тази, която ми служеше за пример за подражание като малка. И присъствието й сега тази вечер, особено предвид факта, че не би трябвало изобщо да е тук толкова скоро преди раждането на бебето си, ме трогна неимоверно много.
	— Зед беше толкова чаровен, Али. Беше все едно… — Затърсих точните думи. — Ами, все едно си единственият човек в стаята. Той фокусира цялото си внимание върху теб и замръзваш като заек пред фаровете. Той… те хипнотизира и не приема „не“ за отговор.
	— Мисля, че това, което се опитваш да кажеш, е, че ако той иска нещо, не се спира пред нищо, за да го получи. И по някаква причина, която никоя от нас не разбира, явно иска сестрите Д’Аплиез. Може би е съвпадение, но е много странно, че видях точно кораба на Крийг Езу до този на Татко при тайното му погребение. Ти си тази с инстинктите, Тиги. Какво мислиш?
	— Не знам, Али, наистина.
	— Знам, че в миналото съм ти се подигравала за странните ти вярвания, но… — Али прехапа устна. — Понякога се кълна, че чувам Тео да ми говори. Кара ми се за това или онова или ми казва нещо смешно, за да ме накара да се разкикотя, когато започне да ми липсва.
	В очите на сестра ми блеснаха непролети сълзи.
	— Убедена съм, че наистина е тук, Али — казах аз и усетих тръпка да преминава по гръбнака ми, а косъмчетата на ръцете ми настръхнаха. Винаги се бях чудила какво означава това, но Анхелина ми обясни, че се дължи на присъствието на дух. Затова се усмихнах, когато чух Тео да ми задава въпрос за Али.
	— Той казва, че иска да знае защо не носиш окото — казах й.
	Лицето на Али пребледня, а ръката й се вдигна автоматично към гърлото.
	— Аз… Тиги, как може да знаеш за това? Беше огърлица, която той ми купи точно след като ми предложи. Беше евтина и преди няколко седмици верижката се счупи и още не съм я занесла на поправка… О, Господи, боже мой, Тиги…
	Али изглеждаше толкова ужасена, че веднага се почувствах виновна, но седях в свещените пещери на Сакромонте с всичката сила, която те съдържаха след столетия с моите предци, и не можех да спра онова, което чувах.
	— Казва също, че му харесва името „Беър“.
	— Веднъж си говорехме за това как ще наречем децата си, и аз казах, че ми харесва името Теди, а той каза… той каза… — преглътна Али, — че предпочита Беър.
	— Той те обича, Али, и също така казва… — Заслушах се силно, понеже усещах, че енергията отслабва. — Казва да се подготвиш.
	Тя ме погледна объркана.
	— Какво означава това?
	— Честно, Али, нямам представа. Съжалявам.
	— Аз… — Али си изтри грубо сълзите с длани. — Аз съм просто… зашеметена от това, което току-що ми каза. Боже, Тиги, каква дарба имаш! Искам да кажа, няма начин да си знаела тези неща. Просто няма начин.
	— Нещо ми се случи тук — казах тихо. — Трудно е за обяснение, но явно идвам от дълго родословие цигански прорицатели. Винаги съм усещала неща, но откакто срещнах Анхелина и след всичко, на което тя ме научи, всичко започна да придобива смисъл.
	— Значи си намерила роднина? — попита Али, след като видимо се съвзе.
	— О, да. Както видя по-рано Чарли, всъщност имам десетки. Всички бяха на фиестата тази вечер, но прекарвам най-много време с Анхелина и чичо й Пепе — моят прачичо.
	— Ясно… и аз започвам да разбирам какво става. Идваш от цигански род, а всички знаем за таланта им да предсказват бъдещето — усмихна ми се Али.
	— Е, още не съм виждала кристални топки или пирен — казах, като внезапно настръхнах отбранително. — Анхелина е това, което наричат _bruja_, тоест лечителка, която знае повече за растенията и билките и лечебните им сили от който и да било друг, когото някога съм срещала. Тя цял живот се е грижила не само за циганите, а и за _пайос_ — не циганите. Тя е благотворна сила, Али, и това, което прави, е истинско, не се съмнявай.
	— След това, което току-що ми каза за Тео, съм в състояние да повярвам на всичко — потръпна Али. — Както и да е, преди да ме стреснеш още повече, май е време и двете да си лягаме. Ще ми помогнеш ли да стана?
	Али протегна ръка и аз я дръпнах да се изправи. Тя потръпна леко и се хвана за корема, после ме погледна.
	— Искаш ли да усетиш как рита племенникът или племенничката ти?
	— Да, много — отвърнах аз и Али сложи ръката ми леко вляво от пъпа си. След няколко секунди усетих силен удар в дланта си. За пръв път усещах бебе да рита и очите ми се насълзиха.
	— Лека нощ, скъпа Тиги. Приятни сънища.
	— И на теб, Али. И много съжалявам, ако…
	— Шшшт! — Али сложи пръст на устните си. — Щом успея наистина да го възприема, случилото се ще остане един от най-специалните моменти в живота ми. О…
	— Какво?
	— Той каза, че харесва името Беър, нали?
	— Да.
	— Това не е добро име за момиченце, нали?
	— Не, не е — съгласих се и й намигнах. — Лека нощ, Али.

	* * *

	На следващия ден излязох със залитане от мрака на пещерната си стая в ярката слънчева светлина. Около една от масите в двора седеше необичайна група, включваща шефа ми, сестра ми и новооткритите ми роднини _gitanos_.
	— Здравей, спяща красавице! — подкачи ме Али. — Тъкмо се канех да дойда да те доведа. Вече е обед.
	— Толкова съжалявам, никога в живота си не съм спала толкова до късно.
	Анхелина промърмори нещо и сви рамене изразително.
	— Казва, че имаш нужда от сън — преведе Чарли.
	— Говориш испански? — изненадах се аз.
	— Работил съм една година в Севиля. Анхелина и аз проведохме много интересен разговор. Тя казва, че също е практикуващ лекар.
	— Така е.
	— Каза ми също и че е започнала лечение на сърдечните ти проблеми, откакто си дошла тук.
	— Наистина ли? — погледнах Анхелина. — Вярно ли е? Нещата, които ме караше да пия…
	— Да — сви рамене Анхелина. После пак заговори на испански на Чарли, жестикулирайки към мен, което доста ме подразни, понеже не разбирах повечето от това, което казваха.
	— Тя казва, че твоите „предци“ са дошли да ти помогнат, когато си отишла в гората. И че още ти помагат.
	— Така ли? Наистина ли? Е, ако ми помагат, много се радвам. Особено ако това означава, че не трябва да ходя в болницата…
	— Съжалявам, Тиги, но макар да съм отворен към алтернативните лечения, все пак трябва да проведем изследванията. И трябва да излезем сега, ако нямаш нищо против.
	— Добре — въздъхнах и се предадох.
	— Марсела каза, че ще ни закара дотам. Ще се върна след минутка.
	Чарли тръгна към стаята си, а Анхелина, Али и аз седнахме под слънцето да ядем топъл хляб и сладко с още една доза отвара за мен.
	— Това явно ми действа добре — казах аз и кръстосах очи пресилено, докато смучех последните две глътки през сламката. — Анхелина, защо не ми каза, че си видяла болестта ми?
	— Болестта създава страх, а страхът сам става на болест. По-добре да не знаеш. Така се оправяш по-бързо.
	— Определено изглеждаш добре — вметна Али. — Разказах на нея и на Чарли какво ми каза снощи, как нямаше начин да го знаеш. Честно, Тиги — Али сложи ръка на моята. — Още не съм се съвзела от шока.
	— О, боже! — Изчервих се като домат. — Значи и Чарли знае всичко за мен?
	— Да, но не бива да се срамуваш, Тиги. Това, което можеш да правиш, е удивително!
	— Да — потупа се гордо по гърдите Анхелина. — Тя е от моята кръв.
	— Хайде, по-добре да тръгваме — каза Чарли, който се появи отново на терасата.
	Марсела започна да кара бързо по тесните улици на града и си помислих, че ако нещо ми докара сърдечен удар, ще бъде нейното шофиране. Без да я е грижа за миниатюрното й „Пинто“, тя взимаше завои с бясна скорост и едва не загуби едно от страничните огледала, промъквайки се през тесните алеи. Чарли, Али и аз задишахме по-спокойно, когато колата премина през градските порти в дъното на хълма и влязохме в относителната безопасност на тежкия трафик на Гранада.
	Погледнах си часовника и видях, че наближаваше един часът.
	— Ще трябва да чакаме с часове, за да ни приемат, не се и съмнявам.
	— Няма да чакаме — каза Чарли. — Позвъних на един приятел, който има приятелка в тукашната кардиология. Само ще й се обадя да й кажа, че сме тук.
	Пет минути по-късно слязохме от колата на Марсела и аз подадох ръка на Али, за да й помогна да стане от предната седалка. Когато влязохме в приемната на болницата, видях много привлекателна жена с лъскави тъмни къдрици да се доближава до Чарли. Двамата започнаха да си говорят, а аз и Али останахме малко по-назад от учтивост.
	— Това е Тиги — представи ме накрая Чарли на английски. — Запознай се с Роса, която беше така добра да предложи да ни помогне да се прередим на опашката.
	— _Hola_, Тиги — подаде ми ръка Роса и стисна моята. — Сега отиваме.
	Роса и Чарли водеха, все още улисани в разговор, докато аз вървях зад тях с Али и се чувствах като дете, което влачат при зъболекаря. Качихме се на асансьор и излязохме в малка чакалня, където Роса заговори на жената зад бюрото.
	— Моля, седнете — каза ни тя. Седнахме и аз се обърнах към Чарли.
	— Какви точно изследвания ще ми правят?
	— Първо ще ти направят още едно ЕКГ, после ехокардиограма и малко кръвни проби. Извън професионалното ми мнение и Анхелина се съгласи, че другите тестове са добра идея.
	— Тя притеснява ли се за мен?
	— Точно обратното, струва ми се. Анхелина мисли, че си на път да се излекуваш, и иска да ми го докаже. Както и да е, определено няма да навреди.
	Дойде сестра с клипборд и ме помоли да я последвам. Почти усещах враждебността на другите пациенти, които вероятно чакаха тук от часове и със сигурност бяха много по-сериозно болни от мен…
	Три часа по-късно, след всички тестове и изследвания, се облякох и излязох обратно в чакалнята при Али.
	— Чарли отиде ли си?
	— Не. Изчезна с прекрасната Роса и никой не го е виждал оттогава — изкикоти се Али. — Може да го е прелъстила в стаята със скенерите — определено изглеждаше все едно иска да го изпапка.
	— Наистина ли?
	— Не забеляза ли? Не е изненадващо, нали? Той е много привлекателен мъж.
	— Но е доста стар, Али. — Потърках се по носа, в случай че съм се изчервила.
	— Стар?! Тиги, той е само на трийсет и осем, а хората над трийсет, като мен, все още имат пулс, нали знаеш?
	— Съжалявам, често забравям, че имаме седем години разлика. А ето го и Чарли, явно е оцелял след прелъстяването.
	Чарли държеше голям плик.
	— Добре ли си, Тиги? — попита ме, когато седна.
	— Да, по-добре от всякога.
	— Явно действително си по-добре — каза Чарли и потупа плика. — Ще трябва да направя още малко анализи на резултатите, но сърдечният мускул действително е започнал да се възстановява. ЕКГ-то ти също е нормално, макар че когато се върнеш в Шотландия, ще искам да те сложа на черна кутия за ден-два, просто за да се уверя, че се е стабилизирало.
	— Какво е черна кутия?
	— Уред, който следи състоянието на сърцето ти и ни дава обща картина дали функционира добре.
	— Значи наистина мислиш, че има подобрение, Чарли? — намеси се Али. Тя обичаше да стига веднага до същината.
	— Трудно ми е да го призная, но да. Разбира се, това може да има нещо общо с факта, че Тиги си е почивала. А понякога сърцето започва да се възстановява само…
	— Какво? Могат ли сърцата наистина да се възстановяват за десет дни? — попита Али.
	— Обикновено не, обаче…
	— Казах ти, че се чувствам по-добре — вметнах самодоволно.
	— Мислиш ли, че лечението на Анхелина може да е проработило? — попита Али.
	— Нещо е проработило — призна Чарли. — Макар че не трябва да ставаш много самоуверена, госпожице — добави той и ми размаха пръст. — Още има леко възпаление, но няма проблем да отлетиш до вкъщи утре, а след това можем да те наблюдаваме както трябва известно време.
	— Много съжалявам, Чарли, но няма да се върна в Шотландия. Искам да остана в Гранада. Анхелина и Пепе могат да се грижат за мен, топло е и не съм се чувствала толкова спокойна от години. Винаги мога да се върна в тази болница при твоята Роса, ако има проблем.
	Али и Чарли се спогледаха точно като Мама и стария доктор Гербер, когато бях малка. В девет от десет случая тези погледи означаваха лоши новини за мен.
	— Тиги, наистина мислим, че трябва да се върнеш у дома, колкото може по-бързо. Не мога да остана с теб заради знаеш кого — Али посочи корема си, — но Чарли ми каза, че това, от което се нуждаеш, е почивка.
	— Тиги, миокардитът е… непредвидим — каза Чарли. — Искам известно време да го караш по-леко, а не да се разхождаш по горите посред нощ и да говориш с мъртвите.
	— Не го описвай така, Чарли — укорих го. — Тук здравето ми се е подобрило, дори ти го признаваш.
	— Не мисля, че Чарли искаше да прозвучи точно по този начин, Тиги — дойде му на помощ Али. — Но никой от нас ти няма доверие, че ще си почиваш, ако останеш тук сама.
	— Точно така, а Берил вече каза, че ще се радва да се грижи за теб в хижата. Ще бъде готова да ми се обади веднага, за да пратя въздушна линейка право при теб в случай на спешност. А сега защо вие двете не се върнете в хотела? Аз ще остана тук известно време. Роса ще ме води в тукашната лаборатория за изследвания, която имала най-модерното оборудване.
	— Не се и съмнявам — измърмори под нос Али. — Е, добре, до скоро, Чарли! — Тя се надигна с усилие. — Не знам за теб, Тиги, но аз умирам от глад. Какво ще кажеш да си намерим нещо за хапване в града, преди да тръгнем нагоре?
	Все още подразнена, че Чарли ни бе изоставил, за да прави компания на Роса, тръгнах с Али към претъпкания площад „Пласа Нуева“, след като попитахме за посоката. С всяка стъпка усещах обърканата история на този град, от гравюри на нарове до цветни мавърски плочки. Площадът бе обграден от величествени сгради от пясъчник и препълнени кафенета и магазини, а около двамата танцьори на фламенко, които танцуваха под яркото слънце, се бе събрала тълпа. Високо над нас се издигаха укрепените стени на Алхамбра, обградени от дървета, сякаш още пазеха този град хиляда години по-късно.
	Намерихме уютна бодега в една от калдъръмените алеи край площада — различни видове столове и маси бяха натъпкани в малка стаичка, където се усещаше горещината от кухнята. След като избрахме от разкошното разнообразие ястия тапас, Али се зае да яде чоризо и _empanadillas_, докато аз се насладих на _patatas bravas_ и печен артишок, единствените вегански храни в менюто.
	— Е, Тиги — погледна ме Али над чашата си с кафе. — Надявам се да послушаш нарежданията на доктора и да отлетиш за Шотландия утре.
	— Няма начин да се върна в Кинеърд и това е.
	— Тиги, какво има? Говориш с Али, забрави ли? Знаеш, че съм като гроб — никога няма да кажа нищо на никого.
	— Аз… работата е там, Али, че между мен и Чарли не се е случило нищо, но…
	— Помислих си, че е нещо такова. Искам да кажа, беше ми ясно от първия ни телефонен разговор какво изпитва Чарли към теб.
	— Али! Ние сме просто приятели, нищо повече. Той ми е началник…
	— Какъвто беше и Тео на мен. Какво от това? — контрира ме Али.
	— А дори да не беше — продължих, — няма да повярваш колко е сложен животът му. Като начало, той е женен за една много плашеща и много висока жена.
	— Добре, отговори честно. Тиги, имаш ли или нямаш любовна връзка с Чарли Кинеърд?
	— Не! — настоях. — Категорично не, но… виж, ще ти кажа, стига да се закълнеш да не казваш нищо на когото и да било.
	— Не мисля, че някой в Берген се интересува от любовния ти живот, Тиги.
	— Вярно, но наистина не искам Мама или другите ни сестри да знаят. Валкирията — така наричам жената на Чарли — също си мисли, че между нас има нещо. Тя дойде да ме види в болницата и общо взето ми каза никога повече да не се вясвам край нея или край Чарли.
	— Ясно. Предполагам, че Чарли не знае нищо за това?
	— Не.
	— Но ти… го харесваш, нали, Тиги? Виждам, че е така.
	— Разбира се, че го харесвам! Затова си тръгнах, защото макар да не съм направила нищо, от което да се срамувам, аз… — Усетих как бузите ми се зачервяват. — Исках да го направя, Али. И това не е правилно. Чарли е женен мъж и аз няма да разруша семейството му. Те имат и шестнайсетгодишна дъщеря! Освен това, погледни как се държеше с него Роса. Не искам да бъда една от многото жени, които му се хвърлят на врата. Би било тъжно, наистина.
	— Тиги, колко гаджета си имала всъщност?
	— О, един-двама, но нищо сериозно.
	— Но си правила… нали знаеш?
	— Да — сведох очи смутена, — но само няколко пъти. Боя се, че съм едно от онези старомодни момичета, за които сексът е свързан с любовта.
	— Разбирам те напълно и няма от какво да се срамуваш.
	— Няма ли? Понякога се чувствам толкова жалка и старомодна. Всичките ми приятелки в университета не се и замисляха, преди да си легнат с някой мъж, с когото току-що са се запознали на парти. И защо да не си доставят удоволствие като мъжете?
	— Защото не са мъже! — завъртя очи Али. — Просто не разбирам феминистките, които подражават на мъжете, вместо да разчитат на нашите по-добри според мен женски инстинкти. Кълна се, Тиги, че ако ги използваме, вместо да се опитваме да бъдем като мъжете, след десет-двайсет години ще управляваме света. Както и да е, отклонихме се от темата. Исках да кажа, че нямаш много опит с мъжете, нали?
	— Не, нямам.
	— Е, аз ще ти кажа, че мъжът, когото оставихме в болницата преди два часа, е не само свестен, добър и невероятно привлекателен — Али ми намигна, — а и също толкова привлечен от теб, колкото и ти от него. Защо иначе ще си прави всичкия този труд?
	— По професионални подбуди, Али. Той сам ми го каза.
	— Глупости. Чарли дойде тук, защото е дълбоко привързан към теб. Бих казала, че почти със сигурност е влюбен в теб…
	— Моля те, не говори така, Али! Само ще ме объркаш още повече.
	— Съжалявам, но онова, което преживях в последните няколко месеца, ме накара да осъзная, че мигът е всичко, което имаме. Животът е твърде кратък, Тиги. И каквото и да решиш, исках само да ти кажа, че чувствата му към теб са изписани на лицето му, така че няма нищо чудно, че жена му се чувства несигурна в себе си.
	— Тогава не е ли най-добре просто да изчезна? Всичко е прекалено сложно.
	— Животът обикновено е сложен, поне ако искаш да получиш нещо, което си струва. Както и да е, в крайна сметка е факт, че не можеш да останеш сама тук. Така че, ако не искаш да се връщаш в Шотландия, какво ще кажеш за Атлантис? Мама ще се зарадва да бъдеш при нея, а болниците в Женева са сред най-добрите. Какво мислиш?
	— Просто не разбирам защо не мога да остана тук.
	— Започваш да звучиш като сърдито дете — въздъхна Али. — Разбирам, че имаш доверие на Анхелина да се грижи за теб, но дори тя не би могла да те спаси от внезапен сърдечен удар. А не е справедливо и да искаш от Марсела да те наглежда. Освен това пещерният хотел е приятен, но ти се нуждаеш от почивка и би било доста депресиращо да лежиш там по цял ден. Така че защо не отидеш в Женева и не позволиш на Мама да отприщи всичкия си насъбран майчински инстинкт върху теб?
	Погледнах Али, обмислих думите й и въздъхнах тежко.
	— Добре, но го правя само заради теб, Али.
	— Не ме интересува за кого го правиш, Тиги, искам само да си добре.
	— О, Али… — Очите ми се напълниха със сълзи.
	— Какво има? — Али протегна ръка през масата към мен.
	— Просто… прекарах толкова голяма част от детството си, гледайки през прозореца си в Атлантис как животът навън върви. Наистина си мислех, че онези дни са свършили. Имам толкова много идеи… планове за бъдещето, които до един включват това да съм здрава. А ако това нещо — сложих ръка на сърцето си, — не се оправи, няма да съм в състояние да изпълня никой от тях. Само на двайсет и шест съм, за бога! Прекалено съм млада, за да се превърна в инвалид.
	— Да се надяваме, че няма да се превърнеш, Тиги. Нали разбираш, че си струва да жертваш няколко седмици, за да осигуриш бъдещото си здраве? А и това може да ти даде малко време да помислиш дали искаш да се върнеш в Шотландия или не.
	— Няма да се връщам в Шотландия, Али. Не мога.
	— Е, добре — въздъхна тя и направи знак на сервитьора да донесе сметката, — но поне имаме план. Така че ще намерим туристически агент в града да ти запази полет за Женева. А след това ще идем да видим катедралата на Гранада, където е погребана най-любимата ми героиня, кралица Изабела Първа Испанска.
	— Тя е погребана тук?
	— Да, до любимия си съпруг Фердинанд. Готова ли си? — попита ме тя с усмивка.
	— Готова съм.

	* * *

	Жената в туристическата агенция се намръщи, когато провери екрана на компютъра си.
	— Не е лесно пътуване от Гранада до Женева, сеньорита.
	— Колко време ще отнеме? — попитах.
	— Поне дванайсет часа, може би повече, в зависимост от свързващите полети от Барселона или Мадрид.
	— О, разбирам, не бях се сетила…
	— Това е абсурдно, Тиги — намеси се Али. — Не си в състояние да пътуваш толкова дълго.
	— Но ти дойде тук от Лондон, а си бременна в осмия месец! — възразих аз.
	— Това е различно, Тиги. Бременността не е болест, за разлика от сърдечните заболявалия — напомни ми тя. — Забрави това, ще се обадя на Мама. Почакай тук! — С тези думи тя излезе от агенцията, готова за действие както винаги, вече вадейки мобилния си от чантата.
	Свих рамене извинително към жената зад бюрото и започнах да прелиствам туристически брошури, за да скрия притеснението си, докато чаках сестра ми да се върне.
	Пет минути по-късно Али се върна с доволна усмивка на лицето.
	— Мама каза, че ще се обади на Георг Хофман и ще уреди частен самолет да те заведе директно в Женева утре вечер. Скоро ще ми прати съобщение с детайлите.
	— Но това е смехотворно, Али! Не е необходимо и освен това нямам пари за подобно нещо, изобщо не мога да си го позволя!
	— Мама настоя, иска те обратно там възможно най-бързо. И не се притеснявай за цената — просто помни, че всичките сме дъщери на много богат човек, който остави всичко на нас. Понякога от това наследство има полза, особено когато става дума за живот и смърт — добави мрачно тя. — Не искам повече да чувам дума от теб по този въпрос. Хайде да отидем в катедралата.
	В кралската капела беше хладно и тъмно и когато вдигнах очи към високите готически арки, се запитах дали и моето семейство вече е живеело тук по времето на кралица Изабела. Али ме хвана за ръката и двете тръгнахме към белите мраморни гробници, където силуетите на Изабела и Фердинанд бяха изсечени с изражения на покой. Погледнах Али с очакването, че ще гледа като хипнотизирана надгробната статуя на Изабела, но тя слизаше по едно стълбище. Вече се намирахме в крипта под високата катедрала, въздухът беше студен, стените — влажни, а пред нас, зад стъклена стена, лежаха редица древни оловни ковчези в ниската си крипта.
	— Ето я там, до Фердинанд за цяла вечност — прошепна ми Али. — Ето я и дъщеря й, която са наричали Хуана Лудата, и съпругът й. Малкият внук на Изабела също е там… умрял в ръцете й само на две годинки.
	Стиснах ръката й.
	— Разкажи ми за нея. След като се оказа, че съм испанка, трябва да си понауча историята.
	— Спомням си, че видях неин портрет в учебника по история в училище и си помислих, че малко приличам на нея. После прочетох повече за живота й и се вманиачих. Тя направо е била една от първите феминистки — яздила е в битка до съпруга си, макар да е имала пет деца. Донесла е големи богатства на Испания и без нея Христофор Колумб никога не би могъл да стигне до Новия свят, но когато довел тук роби индианци, тя заповядала да бъдат освободени. Макар че е поставила началото и на Испанската инквизиция, но това е друга история. Както и да е — каза Али, потрепери и се хвана за корема. — Мисля, че е по-добре да се върнем в хотела, за да си полегна. Съжалявам, вероятно е комбинация от късната бременност и разглеждането на забележителности.
	Докато пресичахме площада навън, примигвайки в ярката слънчева светлина, чух дрезгав глас да вика:
	— Ерисо!
	Завъртях се смаяна и видях възрастна циганка да гледа право към мен.
	— Ерисо — каза тя отново.
	— _Sí_ — промълвих. — Откъде знаете коя съм?
	Тя безмълвно ми подаде букет розмарин, вързан с коноп, от пълна кошница с подобни китки.
	Взех го от нея с усмивка и й подадох пет евро. Тогава тя взе ръката ми в своята загрубяла длан и промърмори нещо на испански, след което се отдалечи.
	— Какво беше това? Познаваш ли я? — попита Али.
	— Не — казах аз, разтривайки розмарина между пръстите си и вдишвайки свежия билков аромат. — Но по някакъв начин тя познаваше мен…
	Върнахме се в Сакромонте по залез-слънце и заварихме Чарли, Пепе и Анхелина в малката градинка.
	— Тук ухае прекрасно — отбеляза Али.
	— Тези билки ли използваш в работата си? — Чарли попита Анхелина.
	— _Sí_ — отвърна тя.
	Забелязах, че Али галеше издутия си корем колебливо и изглеждаше притеснена.
	— Добре ли си, скъпа? — прошепнах.
	— Мисля, че да. Просто… трябва да отида до тоалетната.
	Помогнах на сестра си да се изправи, а Анхелина ни погледна и леко присви тъмните си очи.
	— Всичко е наред?
	— Да, просто ще помогна на Али да отиде в тоалетната — отговорих.
	Когато влязохме във вътрешността на пещерата, Али изведнъж спря и трепна с една ръка на кръста, а другата хванала корема й.
	В този момент внезапно се изля някаква безцветна течност и оплиска пода между краката й.
	— Али, о, Господи, мисля, че са ти изтекли водите! — Помогнах й да седне на един стол в ъгъла и извиках в паника Анхелина. Тя влезе в кухнята две секунди по-късно, следвана по петите от Чарли.
	— Бебето иска да дойде по-рано. Изродила съм стотици, няма проблем, _querida_. — Очите на Анхелина направо светеха от въодушевление. — А и добрият английски доктор е тука. Какво по-добро? — Тя се усмихна и видях как лицето на Али се успокои.
	— Отдавна не съм израждал бебе, имайте предвид — добави Чарли тихо. — Да извикам ли линейка?
	— Не може да се качи линейка чак дотук, но… я да видим на колко пръста си, _querida_.
	— На бебето трябваше да му остава още един месец. Ами ако… — Али замлъкна, когато контракция разтърси тялото й, и стисна силно ръката ми.
	Анхелина се изправи и дръпна и Али на крака. Хвана лицето на сестра ми в ръцете си и се вгледа в пропитите й с болка очи.
	— Няма време за страх — каза тя твърдо. — Трябва да използваш енергията, за да помогнеш на бебето. Сега ще те заведем в моята спалня — по-удобно е. — След тези думи тя почти занесе Али до стаята в дъното на пещерата.
	— Вече е на четири пръста! — обяви Анхелина, след като ни изгони от стаята, за да даде на Али малко пространство. — Твърде късно е за болницата, но иди, Чарли, да повикаш _ambulancia_ за всеки случай, ако има проблем. Ела с мен, Ерисо. Ще изправим сестра ти да походи. Най-добрият начин да се подготви.
	В спалнята, където бях родена, помогнах на сестра си да върви от единия до другия край на ограниченото пространство, докато не се почувствах все едно ръката ми ще падне. Чарли и Анхелина все подаваха глави през завесата — Чарли да провери кръвното налягане на Али, пулса й и този на бебето, а Анхелина да й дава отвара, която да поддържа силите й, и да проверява онова, което Чарли наричаше „разкритието“.
	— Имам чувството, че искам да напъвам! — извика Али след известно време, което ми се струваше като цели дни, но сигурно беше около два часа.
	Помогнахме й да легне и аз я подпрях с възглавници, а Анхелина я прегледа.
	— Бебето идва бързо. Това е добре, господин Чарли — каза му Анхелина. — Почти изцяло отворена е. Добре, _querida_, много е близо. Още десет минути и можеш да напъваш.
	— Но искам сега! — изкрещя Али.
	Можех само да седя и да държа ръката на Али и да галя влажната й от пот коса, докато минутите се точеха.
	Анхелина пак провери цервикса на Али и кимна.
	— Е, добре, сега без сълзи. Поеми дълбоко дъх и стисни ръката на сестра ти. Напъвай на следващата контракция.
	Няколко минути по-късно, стиснала ръката ми като в клещи, Али изкрещя пронизително. След още няколко напъна най-сетне детето й се появи на света.
	Имаше сълзи, поздравления и широки усмивки, когато Анхелина вдигна плачещото новородено, за да покаже на майка му за пръв път малкото чудо, което бе сътворила.
	— Момче е — обяви Анхелина. — И с добро тегло.
	Чарли излезе иззад завесата и отиде при Анхелина, за да прегледа набързо бебето.
	— Изглежда напълно здрав, въпреки решението си да подрани с пристигането. — Той се усмихна облекчен на всички ни. — Линейката чака при градските порти.
	В очите на Али имаше сълзи от радост, когато поиска да подържи сина си.
	— Али, само трябва да се оправим с плацентата и да срежем пъпната връв — успокои я Чарли и отиде до горната страна на леглото, за да провери пулса й. — Само няколко минути и ще бъде в ръцете ти, обещавам.
	Но докато той говореше, Анхелина вече се бе справила спокойно със ситуацията, като сряза връвта със собствените си зъби. По тях още се виждаха следи от кръв, когато тя се усмихна широко, докато повиваше бебето в одеяло. Някак това не изглеждаше зловещо или варварско, а просто естествено.
	Анхелина подаде шаващия вързоп на Али. Тогава бебето отвори уста, сякаш да заплаче отново, но издаде само тих звук, който прозвуча повече като леко ръмжене. Анхелина се изсмя тихо и промърмори нещо на испански.
	— Казва, че той се мисли за бебе _oso_ — преведе Чарли.
	— _Oso?_ — попита Али, държейки на ръце сина си.
	— Значи „мечка“ — обясни Анхелина.
	— Колко идеално! — каза Али. — А с всичката тази рошава черна коса даже и прилича малко на такъв.
	Очите ми се напълниха със сълзи, докато гледах тази трогателна сцена. И отново усетих косъмчетата на ръцете ми да настръхват и разбрах, че макар да не го виждахме, Тео беше там и гледаше първите мигове от земния живот на сина си.
	— Искаш ли да подържиш племенника си? — попита ме Али.
	— За мен би било чест.
	Взех вързопчето, което ми подаде Али, и инстинктивно вдигнах миниатюрното човече, което държах в ръце, обърнах поглед към варосания таван на пещерата и безмълвно благодарих на силите горе, които и каквито и да бяха, за чудотворния кръговрат на живота.
	След като Али пийна малко вода, а Анхелина изчисти майката и бебето колкото можа, седнах на леглото до сестра си.
	— Толкова се гордея с теб, скъпа — казах й. — И Тео също се гордее, знам го.
	— Благодаря ти — отвърна тя с насълзени очи. — Всъщност мина добре — много по-лесно, отколкото очаквах.
	Вярна на себе си, моята невероятно смела сестра приемаше леко травмата на преждевременното раждане.
	— Доколкото виждам, той е в идеална форма. Само не можем да го претеглим — каза Чарли. — Мисля, че е около три килограма.
	— Можем да го претеглим! Имаме везни в кухнята — каза Анхелина.
	Така че малкият Беър беше безцеремонно пльоснат върху големите, ръждиви везни, които обикновено теглеха картофи, моркови или брашно.
	— Три килограма и сто грама! — обяви Анхелина. — Али, искаш ли да идеш с хората от линейката до болницата? — попита тя, когато сестра ми сложи бебето на гърдата си.
	— Не, ако вие двамата сте доволни, предпочитам да остана тук, моля.
	— Добре. Доволен ли сте, господин Чарли?
	— Да, доволен съм — потвърди Чарли, след като прегледа Али и обяви, че тя и бебето са добре. — Ще ида да ги отпратя.
	След като настанихме Али възможно най-удобно, я оставихме да си почине и да опознае малкото си меченце. Седнахме навън в хладния вечерен въздух и вдигнахме тост за раждането с чаша вино „Мансанила“.
	— Внимавай с алкохола, Тиги — предупреди ме Чарли. — Ще ти позволя една чаша, защото е специален случай.
	— Благодаря, докторе — вдигнах вежда към него.
	Тогава се реши, че Анхелина ще спи в леглото на Пепе, за да наглежда Али, а Пепе ще се пренесе в стаята на Али в хотела.
	— Можеш ли утре да позвъниш на Том вместо мен? Тук няма сигнал. Номерът му е там — добави тя и посочи мобилния си телефон до леглото. — И на Мама, разбира се. Ще трябва да извадим на малкия паспорт, за да го приберем у дома — кажи на Том, че актът ми за раждане и всичко друго, от което може да има нужда, е в една кутия в шкафа ми с надпис „Документи“.
	— Ще го направя възможно най-бързо. А сега — продължих, след като целунах майката и бебето, — приятни сънища и на двама ви. — Бях напът да изляза от стаята, но се обърнах към Али и се усмихнах. — Мисля, че и двете знаем какво имаше предвид Тео, когато ти каза да се подготвиш. Лека нощ, скъпа!
	По пътя обратно към хотела се спрях и вдигнах поглед към Алхамбра. Тя стоеше там от близо хиляда години, непоклатима като земята, върху която беше построена. Бе гледала изпитанията и премеждията на нас, хората, от маврите преди хилядолетие, до любимата на Али Изабела Испанска, та чак до мен, и изведнъж ме осени мисълта, че Али беше права, че нашият живот беше толкова краткотраен в сравнение с всичко, взето от земята. Някои от дърветата в долината под мен също бяха стояли там стотици години, а дори след като са били изтръгнати от земята, здравите им тела са били превърнати в мебели, останали много след като хората, седели на тях, са си отишли.
	Тази мисъл внушаваше смирение и опровергаваше вярата на хората във властта им над света. Истината беше, че земята държеше контрола и щеше да надживее всички ни. Можех само да приема мястото си на нея, факта, че животът ми беше мимолетен, което не беше лошо, стига да използвах времето си тук разумно.
	_Колко много научих, откакто дойдох тук_ — помислих си, когато влязох в хотела.
	Канех се да си легна веднага, но умът ми още бръмчеше след случилото се тази вечер. Затова, след като пожелах лека нощ на Марсела, излязох на терасата и загледах звездите.
	Не зная колко дълго стоях там, изгубена в собствените си мисли, но подскочих, когато усетих леко потупване по рамото си. Обърнах се и видях зад себе си Чарли, който държеше в едната си ръка чаша бренди.
	— Здравей — каза тихо той. — Би трябвало да си в леглото.
	— Просто не бях уморена — промърморих, внезапно осъзнавайки колко близо до мен е застанал. — Не е ли невероятно да присъстваш на началото на един живот?
	— Наистина беше невероятно. Дава ми надежда, че новото начало е възможно, по много различни начини…
	Преди да осъзная какво се случва, главата му се наклони към мен. Докосването на устните му до моите накара цялото ми тяло да се наелектризира, но когато целувката продължи, стана по-дълбока и тялото ми се притисна до неговото, в главата ми забучаха предупредителни сирени.
	_Той е женен! Жена му вече подозира нещо… Тиги, какво, по дяволите, правиш?!_
	Отделих се от него внезапно.
	— Чарли, това е грешно. Жена ти… дъщеря ти… аз… не мога да направя това.
	Чарли се взе в ръце с очевидно усилие, явно засрамен от действията си.
	— Съжалявам. Не биваше да правя това. Но ако останеш и поговориш с мен…
	— Не! Трябва да вървя. Лека нощ, Чарли. — И с тези думи се спуснах през терасата към сигурността на стаята си.

	* * *

	На следващата сутрин се събудих много рано и си спомних събитията от вчера, сякаш бяха сън, но не, още усещах устните на Чарли върху моите…
	Изстенах и скочих от леглото, за да се облека, опитвайки се да се отърся от тази мисъл. Излязох да потърся сигнал, за да мога да се обадя на Том и на Мама. Тръгнах към градските порти и вдишах аромата на пролетните цветя, цъфнали по кактусите и дърветата. С натежало сърце се опитах да си представя какво ще бъде в заснежената Женева.
	Когато най-накрая хванах сигнал, се обадих на Том, близнака на Али. Усмихнах се, когато усетих колко приличаше на Али — беше също толкова практичен и човек на действието.
	— Ясно, ще взема следващия полет — заяви той с очевидна радост в гласа. — Малкият Беър — или по-скоро Бьорн — няма паспорт, за да лети, така че ще трябва да дойда и да помогна на Али да уреди да му го издадат. Ще трябва и да регистрираме раждането. Ще погледна къде е най-близкото норвежко консулство и ще уредя нещата.
	— Донеси и малко бебешки дрешки — посъветвах го и обясних къде са документите на Али.
	След като му казах как да стигне до Сакромонте, се обадих на Мама и чух дълбоката емоция в гласа й. Все пак това на практика беше първото й внуче.
	— Нямам търпение да видя бебето и Али — каза тя. — Предай й обичта ми и поздравленията ми.
	— Ще й предам. Мамо, сигурна ли си, че няма проблем да се прибера при теб?
	— Разбира се, Тиги. Нищо няма да ме зарадва повече от това да се погрижа за теб. Надявам се само да си достатъчно добре, за да можеш да пътуваш.
	— Добре съм, Мамо, кълна се.
	— Трябва да си на терминала за частни самолети на летището в Гранада в четири и половина. Така че ще се видим по-късно днес. Леко пътуване, _chérie_.
	Върнах се по пътеката под яркото слънце, все още чувствайки се виновна за частния самолет, но се замислих и как миналото и настоящето ми се бяха сблъскали на това място.
	— Старият и новият свят — промърморих, когато се доближих до хотела, фактът, че бебето на Али се бе родило в същото легло като мен, правеше ситуацията още по-затрогваща. А що се отнасяше до Чарли…
	— Тиги, може ли да поговорим, преди да тръгна?
	_Заговориш ли за дявола…_
	— Да, разбира се — кимнах бодро, застанала до желязната ограда. Видях Марсела да ни гледа с интерес.
	Чарли стана от масата, където закусваше.
	— Да отидем ли да седнем на оградата? Поне да се насладим на гледката за последен път.
	Той излезе през портата и ме поведе малко по-нагоре по тясната пътека, за да се скрием от любопитни очи. Качих се на стената и краката ми увиснаха като на дете, но той просто седна на нея и стъпалата му докосваха земята.
	— Трябва да тръгвам след десет минути, но… — Той въздъхна. — Време е да ти кажа истината, Тиги.
	— За какво?
	— За бъдещето. Твоето, моето, на Кинеърд… просто не е честно да не го направя. С твоята интуиция сигурно си усетила, че нещо не е наред.
	— Да, изглеждаше толкова ентусиазиран по Коледа, а после си тръгна и… честно казано, Чарли, имах чувството, че ме избягваш или нещо подобно.
	— Да, точно това правех, но по-скоро избягвах ситуацията, Тиги, а не теб. Просто не знаех какво да кажа. Трябва да проведа този разговор и с Кал и останалите от персонала, когато се прибера. Изчаквах, за да видя дали има друг начин, но след като пробвах всичко, не смятам, че има.
	— Искаш да кажеш, че имението е фалирало? — попитах.
	— Не бих отишъл толкова далече, в интерес на истината. — Той се усмихна сухо. — Искам да кажа, няма пари в хазната, но четирийсет и пет хиляди акра с много добре ремонтирана къща, макар със заем, струват нещо.
	— О, много съжалявам, Чарли. Зед ми каза, че е във фалит…
	— Да, спомена го и на мен, когато се обади и предложи да го купи.
	— О, Господи! Каза ми, че го обмисля. Не си се съгласил, нали? Не че е моя работа — добавих бързо.
	— Не — изсмя се Чарли. — Макар че офертата му беше доста добра. Донякъде ми се ще да можех да обмислям оферти, но точно там е проблемът. В момента не мога да направя нищо.
	— Защо не?
	— Много дълга история е. Накратко, правото ми да наследя имението Кинеърд е оспорено. Така че докато нещата не се уредят в съда, имението не е мое, за да го продам.
	— Какво?! Но това е смехотворно! Ти си законният наследник — единственият наследник…
	— Е, и аз така си мислех, но явно съм грешал.
	Чарли погледна спокойната долина и вдигна очи към Алхамбра над нас. Въздъхна тежко и в тази въздишка чух цялата му умора.
	— Но кой е оспорил правата ти?
	— Имаш ли нещо против да не задълбавам в детайли? Както казах, дълга история е, а след пет минути трябва да тръгвам за летището. Казвам ти това, защото докато тази ситуация не се разреши, ръцете ми са вързани. Не мога да направя нищо, освен да поддържам Кинеърд, така че всичките ни планове трябва да се отложат. А като знам колко дълго време отнема на тези дела дори да стигнат до съда, може да минат години, преди да се постигне решение. Моля те, Тиги, не приемай думите ми като уволнение — добави бързо той. — Все още имаш работа в Кинеърд, докато я искаш, и много ще се радвам да останеш, но не мога да се преструвам, че задълженията ти ще се разширят в близко бъдеще. Знам, че можеш много повече от това да наглеждаш четири диви котки. Не за това си учила пет години, нали? Това, което се опитвам да кажа, Тиги — продължи бързо Чарли, — е, че щом се оправиш, макар да ми причинява болка да го кажа, може би е по-добре да си потърсиш друга работа. Никога не бих си простил, ако по някакъв начин ти попреча да постигнеш брилянтната кариера, на която знам, че си способна.
	Погледнах перфектния му профил и едва се сдържах да не го хвана за ръката.
	— Толкова съжалявам, Чарли! Звучи като кошмар.
	— Не е много приятно, но няма да се самосъжалявам. Никой не е умрял, аз и семейството ми не гладуваме. Става дума само за триста години история на рода Кинеърд. — Той се обърна към мен с тъжна усмивка. — Както и да е, по-добре да си вървя. Марсела предложи да ме закара до летището. Сега най-важното е да ми обещаеш, че ще си почиваш, когато се прибереш в Атлантис. Ще пратя инструкции как да се грижат за теб.
	— Обещавам, Чарли, и моля те, не се притеснявай за мен. Имаш си достатъчно проблеми.
	— Ще се притеснявам, Тиги, но каквото и да стане, се надявам скоро да се върнеш в Кинеърд, дори само за да се сбогуваш.
	Той се изправи и усетих сълзи да бодат очите ми след думите му.
	— Ще се върна.
	— Много съжалявам и за снощи. Това не е обичайното ми поведение; всъщност не съм целувал друга жена, освен съпругата си през последните седемнайсет години. Беше напълно непристойно и се надявам да не съм те обидил, особено след всичко, което казах за Зед и поведението му.
	— Не си, наистина, Чарли! — уверих го ужасена, че може да си помисли, че вниманието му е нежелано, когато изобщо не беше така.
	Върнахме се в хотела в тишина и той взе сака си от терасата. Тогава до нас сякаш от нищото се появи Анхелина.
	— Дойдох да се сбогувам, господин Чарли. Елате пак скоро и ще поговорим още. — Тя се надигна да го целуне по двете бузи.
	— Ще дойда.
	— И трябва да знаете, че тя — Анхелина посочи към мен, — има отговор на проблема ви. Чао-чао!
	С Чарли се спогледахме объркани, а старицата напусна терасата също толкова бързо, колкото се бе появила.
	— Е, добре, ще поддържаш връзка с мен и ще ме информираш как се чувстваш, нали така?
	— Да — обещах, а Марсела дойде при нас.
	— Готов ли си за пътуването на живота си, Чарли? — засмя се леко Марсела.
	— Направо изгарям от нетърпение — отвърна Чарли и завъртя очи към мен, след което я последва. — Чао, Тиги.
	Когато заминаха, си сипах чаша вода и запих жадно. Помислих си, че може би не е изненадващо колко несигурна се чувства Улрика по отношение на съпруга си. Той очевидно притежаваше магнетизъм, който привличаше жените, макар, изглежда, да не го осъзнаваше.
	— И може би това е част от чара му — промърморих и излязох от хотела, за да мина надолу по пътя и да проверя как са майката и бебето.
	Али седеше на стол пред пещерата на Пепе и Анхелина със спящия Беър на ръце. Имаше сенки под очите, несъмнено в резултат от честото хранене на бебето през първата нощ, но въпреки това, погледът й сияеше от радост и задоволство.
	— Как се чувстваш?
	— Уморена, но иначе прекрасно!
	— И изглеждаш прекрасно, Али, толкова се радвам за теб! Впрочем обадих се на Том и той вече организира срещи в консулството.
	— Типично за брат ми — усмихна се тя.
	— Съмнявам се днес да стигне до Сакромонте. Искаш ли да остана още една нощ, в случай че не пристигне до утре?
	— Не, добре съм, честно, Тиги. Тук има хора, които да се грижат за мен, не забравяй. Ти иди в Атлантис и остави Мама да се грижи за теб известно време. Като споменахме Мама, успя ли да се обадиш и на нея?
	— Да, тя много се зарадва на новината, както можеш да си представиш. Каза да ти предам обичта й.
	— Е, кажи й, че ще й доведа Беър в Атлантис много скоро.
	— Ще й кажа. А сега мисля да събудя Пепе, за да отида да видя Анхелина.
	— Тръгвай. Аз така или иначе се канех да си почина, докато малкото спи.
	— Ще се видим по-късно, за да се сбогуваме, скъпа Али.
	Качих се в хотела и почуках на вратата на Пепе.
	— Колко е часът? — чух да мърмори кисело Пепе, докато я отваряше, очевидно току-що събуден. Но когато видя лицето ми, просто ме взе в прегръдките си. — Добре, _querida_, трябва да ида да направя закуска на Анхелина, а на теб и мен също ще ни трябва храна…
	След като Пепе се облече и слязохме до синята врата, той ме остави да седна в малката градинка и се захвана за работа в кухнята. Върна се с поднос топло кафе и хляб, следван от Анхелина.
	— Значи се прибираш у дома? — попита тя.
	Кимнах.
	— Да, след няколко часа. Но ще се върна веднага щом ми разрешат — добавих бързо. — Още имам да уча толкова много от теб…
	— Да, а ние още ще сме тук, когато се върнеш. Макар Пепе да е стар и дебел… аз съм здрава като вол — намигна ми Анхелина.
	— Искам да остана тук с вас — казах й. — Но Али и Чарли смятат, че е по-добре да се върна в Женева…
	— Понякога трябва да имаш доверие на други хора да знаят кое е най-добро за теб. И за тях — засмя се Анхелина. — Не отказвай на онези, които те обичат, шанса да се погрижат за теб. Разбираш ли?
	— Общо взето, но наистина не искам да си тръгвам.
	— Знам, защото това място е в сърцето ти. Добре дошла си тук, когато пожелаеш.
	— Благодаря ти. — Задъвках вкусния хляб и се постарах да се насладя на тези последни мигове с новооткритото ми семейство. Събрах смелостта си и им зададох въпроса, който отлагах през целия си престой тук, в Гранада, защото знаех, че отговорът щеше да има тъжен край. — Преди да тръгна, можете ли… да ми разкажете за майка ми и баща ми? Имам толкова въпроси, а не мога да си тръгна, без да знам…
	— Да, Ерисо, разбира се, че трябва да ти кажем — каза Анхелина и въздъхна тежко. — Не всичко в тази история е щастливо и може би беше егоистично да не ти го разкажем по-рано. Но аз и Пепе не обичаме да се връщаме към това…
	Пепе я хвана за ръката и всички поседяхме тихо няколко мига. После Пепе сякаш се съвзе и ме погледна с кафявите си очи.
	— Ще започна аз, защото бях там. Беше 1944 г. и докато светът все още се раздираше от война, Лусия беше в Южна Америка на върха на кариерата си…


>	Лусия
>	Мендоса, Аржентина
>	Септември 1944

>>	29.

	Менике излезе на терасата и присви очи под ясното септемврийско слънце. Облегна се на балюстрадата и погледна към лозята, с които бе осеяна долината, и покритите със сняг върхове на Андите отвъд тях. Никога в живота си не бе дишал толкова чист въздух, а дори на такава височина слънцето загряваше приятно кожата му. Той обичаше това място.
	Срамуваше се да признае, че скорошното произшествие на Лусия се бе оказало Божи дар за него: след години непрестанни турнета из Южна Америка, куадрото изнасяше представление пред претъпкан театър в Буенос Айрес, когато по време на особено пламенна _ferruca_ Лусия удари с крак сцената толкова силно, че стъпалото й счупи дъските.
	Глезенът й беше лошо изкълчен и лекарят я предупреди, че никога повече няма да може да танцува, ако не му даде време да се излекува. Така че Лусия най-сетне бе принудена да се предаде и да си почине. Останалите от куадрото се разделиха за този сезон и тръгнаха по свои представления в Аржентина и Чили.
	За пръв път през всичките години с Лусия Менике беше съвсем сам с нея и беше истинско блаженство. Може би заради силните обезболяващи, които взимаше, или най-сетне бе усетила резултата от невероятното напрежение, на което подлагаше тялото си, но Лусия беше по-спокойна от всякога. Ако можеха да останат така завинаги, Менике би се оженил за нея още на следващия ден.
	— Телеграма, сеньор.
	Рената, прислужницата, излезе на терасата да му я даде.
	— _Gracias._
	Видя, че е адресирана до Лусия, която дремеше на шезлонга си. Той я отвори, просто защото знаеше, че тя така или иначе ще му я подаде да й я прочете.
	Беше на английски и Менике седна на масата да я преведе.
C>
	ВСИЧКИ УСЛОВИЯ ПРИЕТИ СТОП ЗАПАЗЕНИ БИЛЕТИ ОТ БА ДО НЙ 11/9 СТОП ОЧАКВАМ ВСИЧКИ ВИ С НЕТЪРПЕНИЕ СТОП СОЛ
C$
	— _Mierda!_ — изруга Менике и сърцето му запулсира от гняв. Изправи се и отиде до Лусия.
	— Имаш телеграма! — каза на висок глас и видя как тя се събуди с подскок. Хвърли телеграмата към нея и тя се понесе по топлия бриз и падна на плочките на терасата.
	— Имам ли? — Лусия се изправи и се пресегна да я вдигне. Видя, че е на английски, и се опита да му я подаде отново, но той отказа. — Какво пише?
	— Мисля, че знаеш много добре, Лусия.
	— О. — Тя отново сведе поглед към телеграмата и затърси някоя дума, която би могла да разпознае. — Сол.
	— Да, Сол. Сол Хурок. Явно ще ходиш в Ню Йорк.
	— Не, ние ще ходим в Ню Йорк. Все едно бих те изоставила! Ще се гордееш с мен — преговарях много добре.
	Менике се спря и си пое дълбоко дъх.
	— Хрумна ли ти изобщо, че може би е добра идея да ми кажеш какво планираш?
	— Не и преди той да приемеше условията ми. Преди това всеки път, когато ми правеше предложения, пренебрегваше теб и куадрото и искаше само мен. Така че — Лусия протегна ръце нагоре към него с широка усмивка, — сега мога да ти кажа.
	Тъй като Лусия не можеше да прочете какво пишеше в телеграмата, Менике реши, че условията й явно са били приети по време на няколкото телефонни разговора късно през нощта, когато тя си мислеше, че той спи.
	Менике се отпусна бавно на един стол. След чувството на покой преди броени минути сега изпита отчаяние по толкова причини, че му беше трудно да ги възприеме всичките.
	— Не се ли радваш, Менике? — попита го тя. — Това е мечтата ми. — Лусия се изправи, обзета от енергия и въодушевление. Малките й крачета започнаха да тропат по терасата. — Можеш ли да си представиш? Най-накрая, Северна Америка! Южна Америка е наша, но сега трябва да отнемем на Ла Архентинита истинската награда!
	— Значи всичко това е заради нея, така ли? — попита Менике, избягвайки погледа й.
	— Не е заради нищо и никого. Това е просто ново място, където да покажа танците си на _пайос_. А нюйоркските _пайос_ са най-богатите в света. — Лусия дойде при него и го прегърна през раменете. — Сеньор Хурок каза, че може да успее да наеме „Карнеги Хол“! Можеш ли да си представиш? Няколко испански _gitanos_ на най-великата концертна сцена в света!
	— Харесва ми тук, в Мендоса, Лусия. Бих се радвал да остана в Южна Америка до края на живота си.
	— Но ние сме видели всичко, което има да се види тук, направили сме всичко, което има да се прави! — Лусия го пусна и закрачи по широката тераса, пълна със саксии с цъфнали яркочервени цветя, със същия цвят като шала около врата й. — Били сме в Уругвай, Бразилия, Чили, Колумбия — тя започна да отброява държавите на пръсти, — после Еквадор, Венецуела, Санто Доминго, Мексико, Куба, Перу…
	— Следващия път, Лусия, когато правиш планове, които включват и мен, моля да проявиш приличието да ми кажеш!
	— Но аз го пазех като специална изненада! Мислех, че ще се зарадваш колкото и аз! — Лусия изглеждаше толкова съкрушена, че гневът на Менике се поуспокои. Очевидно тя наистина си беше мислила, че той ще се зарадва.
	— Толкова ми хареса да бъда тук с теб, че просто… — Той поклати глава. — Чудя се дали някога ще спрем някъде. И ще имаме свой живот заедно.
	— Може би няма да спрем, но имаме живот, и е толкова вълнуващо, и ще печеля четиринайсет хиляди долара на седмица!
	— Не ни трябват повече пари, Лусия, вече имаме достатъчно.
	— Нищо никога не е достатъчно. Ние сме _gitanos_. Животът е постоянно търсене, никога не можем да стоим на място, знаеш го. — Лусия го погледна. — Може би остаряваш.
	— Може би просто ми е омръзнало постоянното пътуване. Може би искам дом. С теб, Лусия… И деца, един ден.
	— Можем да имаме всичко това, но първо нека завършим приключението си и да отидем в Ню Йорк. — Лусия тръгна към него и падна на колене, хващайки ръцете му. — Умолявам те. Трябва да имам Америка. Не ми отказвай това.
	— _Pequeña…_ — Менике отново си пое дълбоко дъх. — Някога отказвал ли съм ти каквото и да е?

	* * *

	Този път, когато тръгнаха с кораб за Ню Йорк, морето бе спокойно и нямаше морска болест сред трупата, нараснала до шестнайсет души през шестте им години в Южна Америка. На Лусия автоматично бе предложена най-добрата каюта на кораба и другите пътници й се покланяха или вдигаха ръце за поздрав, когато благоволеше да излезе на палубата.
	— Как се чувстваш? — Мария се приближи до Менике, който стоеше облегнат на парапета, увит в дебело палто и шал, щедро предоставени му от друг пътник, който го бе видял да трепери на палубата в есенния вятър.
	— Тъжен, че оставяме Южна Америка зад себе си. Топлината, цветовете…
	— Да, разбирам. И аз го чувствам. Но какво можем да направим?
	— Нищо, Мария. — Менике я прегърна през рамото. През годините двамата се бяха сближили, черпеха спокойствие и сили един от друг, когато Хосе или Лусия им създаваха проблеми.
	— Искам… — започна Менике.
	— Какво искаш?
	— Край и начало — прошепна той. — Пътуването да свърши. Да имам дом.
	— Разбирам те. Казват, че войната в Европа ще свърши скоро. Трябва да разбера какво е станало със синовете ми. И аз искам да се прибера у дома.
	Мария стисна ръката му, преди да се оттегли, самотна фигура на ледената палуба.

	* * *

	— Знаеш ли, че Антонио Триана е този, който ме е препоръчал на сеньор Хурок? — каза Лусия, докато се приготвяше за вечеря с капитана, като си слагаше тежки диамантени обици и нагласяше кожена мантия около раменете си.
	— Не, не си ми споменавала. Той не е ли партньор на Ла Архентинита?
	— Да, но чувам, че тя не е наред със здравето. Той си търси нова партньорка. И е избрал мен! — Лусия се изкикоти весело и завъртя около пръста си черната къдрица, която стоеше в центъра на челото й.
	Менике я зяпна.
	— Мислех, че предпочиташ да танцуваш сама?
	— Така е, но последния път, когато танцувах с Триана в Буенос Айрес, усетих нещо по-голямо от мен, а и той вече е прочут в Америка.
	— Моля те, Лусия, кажи ми, че няма да бием целия път до Ню Йорк само за да откраднеш партньора на Ла Архентинита?
	— Разбира се, че не, но мога да се уча от Триана. Той е гений.
	— Наистина ли? — Менике се премести зад нея и се вгледа в отражението й в огледалото. — И това го казва жената, която винаги е настоявала, че всеки танц идва инстинктивно от душата й.
	— Сега съм по-възрастна и искам да се развия още повече. Ако Триана може да ме научи какво е направило Ла Архентинита толкова известна в Америка, ще го слушам. Знаеш как са се променили нещата. Вече не е достатъчно да танцуваш на сцената с оркестър. Трябва ни впечатляващо шоу!
	— Не правихме ли точно това пред южноамериканската публика всичките тези години? — попита уморен Менике. — Гладен съм; готова ли си, или да отида сам в трапезарията?
	Лусия закрепи диамантената гривна на китката си, изправи се и му подаде ръка.
	— Готова съм, и гладна за сардини.

	* * *

	Два дни по-късно куадрото Албайсин пристигна в Ню Йорк. Менике никога не беше виждал Лусия толкова въодушевена, колкото когато гледаше невъзможно високите небостъргачи, чиито върхове изчезваха в облачното небе. Доближавайки се до малък остров в устието на огромна река, те подминаха символа на Америка, Статуята на свободата, облечена в сиво-зелените си одежди и понесла факлата на освобождението.
	Когато стигнаха до остров Елис, мястото, където трябваше да акостират, Лусия слезе по подвижния мост, готова за тържествено посрещане, но вместо това я посрещнаха имиграционните власти, които настояха трупата да ги последва до една сграда, за да попълни необходимите формуляри.
	— Не мога да пиша! Нито майка ми и баща ми! — каза на испански Лусия и погледна с раздразнение чиновниците. — Не знаете ли коя съм?
	— Не, госпожо, не знаем — каза единият мъж, след като Менике неохотно преведе. — Знаем само, че сте испанска имигрантка, която трябва да попълни необходимите документи, преди да влезе в Съединените американски щати.
	Въпреки възраженията на Лусия на всички им бе отказано да влязат в страната. След като се свързаха със Сол Хурок, за да го уведомят за забавянето, преминаха през още едно дълго пътуване обратно до Хавана. По пътя Менике и малцината други от куадрото, които можеха да пишат, прекараха часове да учат Лусия и останалите от трупата поне да се подписват с имената си.
	Когато отново достигнаха Ню Йорк, двайсет дни по-късно, Менике с радост обърна гръб на морето.
	Този път формалностите на остров Елис минаха без засечки, така че куадрото отиде с ферибот до Манхатън и се натъпка в няколко жълто-черни таксита. Докато караха, Менике се изуми от огромните сгради със стотици стъклени прозорци, отразяващи бледите лъчи на зимното слънце. Когато слезе от таксито и видя дъха си в ледения въздух, Менике се постара да скрие унинието си от Лусия, която беше във възторг от пищните витрини с манекени, увити в кожи и диаманти.
	Трябваше да отседнат в хотел „Уолдорф Астория“, където Сол Хурок бе запазил стаи за цялото куадро. На рецепцията Лусия се подписа в регистрационната книга с предизвикателна, но нечетима драскулка. Баща й и останалите последваха примера й, докато персоналът и минаващите гости гледаха с неприязън шумната група цигани.
	Един рецепционист й подаде ключовете от апартамента и тя се понесе царствено към асансьорите.
	Докато пиколото натискаше копчето, Лусия се обърна с лице към лобито.
	— _Hola_, Ню Йорк! Скоро всички тук ще знаят името ми!

	* * *

	— Е, значи ще направите дебюта си в Ню Йорк в „Бийчкомбър“! — обяви Антонио Триана.
	— И какво е това място? — Лусия погледна със съмнение стройния, тъмноок мъж, който седеше срещу нея в апартамента. Панталонът и елекът му бяха очевидно скъпи и шити по мярка, а черната му коса беше изкусно оформена с помада.
	— Това е клуб, много изискан, с много холивудски филмови звезди в публиката. Аз самият съм танцувал там с Ла Архентинита — увери я Антонио.
	— Значи не е някоя плажна барака?
	— Уверявам ви, сеньорита Албайсин, че не е. Билетите за дебюта ви се продават по двайсет долара всеки! Сега трябва да ви оставя, но от утре започваме с репетициите. Точно в девет часа сутринта.
	Лусия изглеждаше ужасена.
	— Сеньор Триана, ние никога не ставаме преди обяд!
	— Сега сте в Ню Йорк, сеньорита Албайсин. Тук правилата са различни. Така че ще чакам вас и куадрото ви във фоайето в девет часа утре сутрин и ще би заведа в залата ни за репетиции. — Антонио направи елегантен поклон и излезе от стаята.
	— Девет часа? — обърна се Лусия към Менике. — Та това е направо посред нощ!
	— Трябва да направим, каквото казва. Той знае правилата тук, Лусия.
	— Прав си — въздъхна тя. — Но тази нощ ще пируваме и ще пием вино! — обяви Лусия.

	* * *

	— Готова ли си за дебюта си в Ню Йорк? — прошепна Антонио Триана в ухото на Лусия, докато стояха един до друг до сцената две седмици по-късно.
	Тя виждаше цветните светлини, проблясващи през отвора между завесите, и чуваше жуженето на гласовете от ексклузивния вечерен клуб от другата страна. „Бийчкомбър“ винаги бе препълнен вечер и на път към сценичната врата по-рано тя се зарадва, когато видя, че тълпа хора се опитва да влезе.
	— След всички тези ранни репетиции, никога не съм била по-подготвена — заяви тя на Антонио.
	— Добре, защото трябва да ти кажа, че днес в публиката са Франк Синатра, Борис Карлоф и Дороти Ламур.
	— Борис Карлоф? Човекът с чудовищата? Защо е тук? Да ме изплаши ли?
	— За да те види как танцуваш, Лусия — усмихна се Антонио. — Уверявам те, че в реалния живот изобщо не е чудовище. Само играе много добре на екрана. А сега… — Той я хвана за ръката. — Нека дадем на тези американски знаменитости да опитат вкуса на Испания. Късмет, Ла Кандела! — Той целуна леко върховете на пръстите й. — Започваме.
	Менике гледаше от стола си от едната страна на сцената как Лусия се появи и Антонио я заведе до центъра. Като при всичките си дебютни представления, Лусия беше облечена в безупречно скроени черни сатенени панталони, корсет, който подчертаваше стройните й бедра, и болеро с остри рамене. Антонио й се поклони и слезе от сцената, като й прати въздушна целувка.
	Менике усети пипалата на ревността да пълзят по гръбнака му, но се отърси от тях, за да не се промъкнат в пръстите му.
	Той кимна на Пепе и тримата китаристи засвириха, а Лусия застана в началната поза за _ferruca_ с ръце, вдигнати високо зад главата й и разтворени пръсти.
	— Късмет, любов моя — прошепна той, знаейки, че на Лусия никога не се е налагало да очарова по-изтънчена и капризна публика.
	Час по-късно, с болка в пръстите, Менике изсвири последния акорд и видя как Лусия завърши своите _bulerías_, вече облечена в пищна виолетова рокля за фламенко. Той се усмихна вътрешно, защото въпреки внимателното обучение на Антонио, Лусия до голяма степен бе пренебрегнала неговата програма и бе импровизирала както винаги.
	_Това е твоята магия, mi amor. Ти си напълно непредсказуема и аз трябва да се опитам да обичам тази част от теб._
	Менике се изправи с Хосе и Пепе, за да получи бурни аплодисменти. Видя, че самият Франк Синатра бе станал на крака, и макар Менике да се бе отнесъл толкова отрицателно към идването им в Ню Йорк, усети сълзи в очите си, докато Лусия се покланяше отново и отново.
	_Колко далече си стигнала_ — помисли си той. — _И мога само да се надявам най-накрая да ти е достатъчно._

	* * *

	След възторжените отзиви за дебюта на Лусия в пресата беше време за представление в „Карнеги Хол“. Лусия ставаше в осем часа всяка сутрин и Менике никога не я бе виждал толкова изпълнена с енергия. Куадрото репетираше цял ден под умелото и търпеливо ръководство на Антонио. Менике се изненада, че Лусия приемаше критиките му като агънце.
	— Казах ти и преди, че искам да стана по-добра. Трябва да науча какво искат тук, в Америка.
	Една нощ Менике откри Мария да шие костюми в дневната на апартамента им, когато излезе от спалнята, за да си напълни чаша с вода.
	— Два сутринта е, Мария. Защо си още будна?
	— А ти защо си буден?
	— Не мога да заспя.
	— Нито аз. — Пръстите на Мария се спряха. — Хосе още не се е върнал.
	— Добре. Разбирам.
	— Не мисля, че разбираш. _Зная_, че отново ми изневерява. През последната седмица не се е прибирал преди изгрев, много след като вие, останалите, се връщате от репетициите.
	— Той ми каза, че остава да репетира новите мелодии за шоуто — отвърна честно Менике.
	— С кого?
	— С някои от новите танцьори, които се присъединиха към куадрото тук.
	— Точно така. По-специално с Лола Монтес — Мария сведе очи. — И с Мартина. Те са много хубави, нали?
	— Мария, разбирам опасенията ти, но няма нужда да се притесняваш за Лола. Всички виждат, че тя е влюбена в Антонио.
	— Значи остава Мартина.
	— Наистина не мисля, че…
	— Аз мисля — каза твърдо Мария. — Повярвай ми, познавам знаците. А не мога, просто не мога пак да преживея това. Той ми обеща, Менике, когато се съгласих да го приема отново. Закле ми се в живота на децата ни. Ако е вярно, ще трябва да си отида, може би обратно в Испания.
	— Не можеш да се върнеш у дома, Мария, цяла Европа е още в хаос. И се чудя дали преживяванията ти в миналото не те правят прекалено чувствителна.
	— Мога само да се надявам да си прав, но съм тук по цял ден и не мога да видя какво прави той, когато е навън. Ще бъдеш ли моите очи и уши? Само на теб мога да се доверя.
	— Искаш да шпионирам Хосе?
	— Боя се, че да. А сега е време да отида да поспя в празното си легло. Лека нощ, Менике.
	Докато гледаше как гордото, изящно тяло на Мария напуска стаята, той поклати глава в отчаяние.
	_Любовта прави от всички ни глупаци_ — помисли си той.

	* * *

	— Не са ме харесали! — Лусия се хвърли на дивана и зарида шумно, докато Менике се укоряваше, че не прегледа рецензията в „Ню Йорк Таймс“, преди Лусия да настои да й я прочете на глас. Но овациите, които тя и трупата получиха в „Карнеги Хол“ предната вечер, бяха толкова ентусиазирани, че той не бе изпитал никакво съмнение, че рецензията ще бъде положителна.
	— Не е вярно — настоя Менике и потърси позитивните цитати от статията, каквито имаше много.
	— „Прекрасно, гъвкаво и еластично тяло, настроено на висок и енергичен тон, но винаги под контрол.“ „Бърза, интензивна и преливаща от физическа енергия, тя използва динамиката си със завидна артистичност.“ „В _alegrías_, които тя танцува великолепно, всяка жилка от тялото й усеща линиите, масата и динамиката“ — преведе Менике.
	— Да! Но наричат цялото представление „посредствено“ и казват, че не бива да танцувам _cordoba_! Мразя тази бяла дантелена рокля! Знаех си, че изглеждах смешно.
	— _Pequeña_, единствената им негативна реакция е, че стилът на танците ти подхожда повече на по-интимна атмосфера от „Карнеги Хол“, за да може публиката да те види и да се обедини със страстта ти.
	— Значи сега обиждат размерите ми, защото съм като малка точица за очите в горния край на залата! Лола Монтес не получи обиди за своите _bulerías_. Даже татко я поздрави повече пъти, отколкото мен — продължи да хлипа тя.
	— Публиката те обикна, Лусия — каза с умора Менике. — А само това има значение.
	— Когато тръгнем на турне другата седмица, ще настоявам да започваме шоуто със _soleares_. Това беше грешката на Антонио — аз не мога да бъда превърната в нещо друго. Аз съм просто тази, която съм, и трябва да танцувам това, което усещам. — Лусия вече беше станала и крачеше по пода.
	— Знам, Лусия. — Той посегна към нея. — Ти си тази, която си. И публиката те обича такава.
	— Само почакай да видиш, когато тръгнем на американското турне и свирим пред истинска публика! Всички ще ме видят и ще видят какво нося на града им. Детройт, Чикаго, Сиатъл… Ще ги превзема до един! — Лусия се изтръгна от прегръдките му и продължи да крачи из стаята. — Кълна се, ще направя проклятие на онзи вестник! А сега отивам да видя мама.
	Вратата на апартамента се затръшна зад нея и цялата стая се разтресе.
	Бяха в Ню Йорк от четири месеца и макар Лусия да се бе потопила в напрегнатата му енергия, Менике имаше чувството, че този френетичен град бавно изстисква неговата. Той постоянно страдаше от настинки, а поради студеното време рядко успяваше да се измъкне и да се разходи сред зеленината на Сентръл парк, изкуствена и скучна версия на любимата му Мендоса.
	Той отново вдигна вестника и прочете един ред от последния параграф на рецензията в „Ню Йорк Таймс“: само четири думи, но го окуражиха и повдигнаха духа му.
	— „Менике постигна категоричен успех.“ — прошепна той на себе си.
	Точно сега повече от всякога се нуждаеше от тях.

	* * *

	Месец по-късно тръгнаха на турнето. Менике загуби представа за дните, седмиците и месеците, които прекараха на влакове, пресичащи страната, където храната, хората и езикът бяха толкова еднообразни. Вярна на обещанието си и вдъхновена от негативната рецензия, Лусия танцуваше, сякаш животът й зависеше от това.
	Пепе също беше разцъфтял и бе станал много по-уверен в изпълнението. Двамата често прекарваха късните вечери, като прелистваха заедно вестниците на _пайос_, четяха новини за войната и Менике помагаше на младежа с английския.
	След поредното успешно представление в Сан Франциско, където Менике имаше чувството, че безкрайната мъгла се пропива и в костите му, трупата зае повечето маси в един денонощен крайпътен ресторант.
	— Съветската армия се доближава до Берлин — каза Менике, когато прегледа първата страница на вестник, оставен на надрасканата маса.
	Пепе седна до него и протегна глава, за да прочете статията.
	— Това означава ли, че войната ще свърши скоро? — попита той. — Тази вечер срещнах в бара един моряк, който се готви да замине за Окинава. Изглежда битките в Япония са жестоки.
	— Можем само да се молим — сви рамене Менике и двамата си поръчаха по още един безвкусен хамбургер.
	Менике погледна Пепе, който четеше статиите, и се замисли за странните капризи на генетиката, която беше дала на Пепе характера на майка му и външния вид на баща му. Въпреки многото възхитени погледи от жените в публиката, Пепе сякаш не ги забелязваше. Което не можеше да се каже за Хосе…
	Мария дойде и седна край тях.
	— Пепе, _querido_, Хуана иска да говори с теб за това колко такта свириш в увертюрата към нейните _bulerías_.
	— Да, мамо. — Пепе се изправи и си тръгна, а Мария се премести срещу Менике.
	— Днес свири прекрасно — усмихна се Мария. — Имаше по-дълго соло от обикновено.
	— Трябваше да се моля, за да го получа — отвърна Менике и запали цигара.
	— Не знаех, че пушиш.
	— Обикновено не пуша, това е просто още един лош навик, който съм добил от Лусия. Тя пуши поне по два пакета на ден.
	Той погледна как Мария се наведе над гърба на червената пластмасова пейка и очите й потърсиха съпруга й в ресторанта. Менике видя, че той седеше до Мартина на една от съседните маси с небрежно преметната на стола зад нея ръка.
	— Честно, Мария, откакто дойдохме на това турне, не съм видял нищо повече от разговори и пиене.
	— Може би — усмихна се мрачно Мария. — Но ти не виждаш всичко; има пречка. Много нощи на това дълго турне заспивам сама. Хосе вече е богат мъж. Както и известен и талантлив.
	— А ти, Мария, още си много красива жена. Хосе те обича, сигурен съм.
	— Не и както аз го обичам. Не се опитвай да бъдеш мил с мен, Менике. Не виждаш ли как ме измъчва това? Да бъда с него, но да знам със сигурност, че никога няма да съм му достатъчна.
	— Виждам, а това турне ми се струва безкрайно. Беше вълнуващо в Южна Америка. Имаше толкова много неща за гледане, прекрасна храна, която да опитваме, и вино за пиене. Там говореха нашия език, разбираха ни… но тук — Менике погледна покрусен през прозореца в мрака, — най-доброто, което могат да ни предложат, е хотдог.
	— Да, и на мен ми липсва Южна Америка, но Лусия е щастлива. Тя покори Америка. Победи Ла Архентинита в собствената й игра. Може би сега ще може да забави темпото и да се поуспокои.
	— Не, Мария — поклати глава Менике. — И двамата знаем, че това никога няма да се случи. Ще има друга Ла Архентинита, друга страна за покоряване… Мога ли да ти кажа една тайна?
	— Да, разбира се.
	— Получих предложение да свиря в Мексико самостоятелно в едно известно фламенко кафе. Видели са рецензиите в „Ню Йорк Таймс“ и другите вестници.
	— Разбирам. Какво ще направиш?
	— Не съм сигурен. Остават ни само още няколко седмици от турнето, кой знае какво следва после? Може би ще попитам Лусия дали ще дойде с мен.
	— Ами останалите от куадрото?
	— Те не са поканени. — Менике вдигна бирата си и отпи голяма глътка.
	— Тя няма да дойде, Менике. Знаеш го. Не може да изостави всичко, което познава.
	— Е — каза той и пресуши чашата — това си е неин избор.
	— И твой — възрази Мария.

	* * *

	Когато се върнаха в Ню Йорк, трупата получи предложение за договор с театъра на 46-та улица, но щом пристигнаха в хотел „Уолдорф Астория“, там им казаха, че всички стаи са заети.
	— Заети! — извика Лусия, докато персоналът на хотела ги отвеждаше обратно към входа. — Половината от тези стаи са свободни! Трябва да сте щастливи, че искаме да отседнем тук!
	Докато чакаха такситата навън само с един чадър, който да ги защитава от пролетните дъждове, Менике я обгърна с ръка, за да я успокои.
	— Лусия, може би не им харесва какво направи със скъпите им дървени шкафове последния път, когато бяхме тук.
	— Е, как иначе се очакваше да си изпека сардините? Трябваха ми дърва за огъня! — настоя тя.
	Куадрото се нанесе в няколко големи, удобни апартамента на Пето авеню в Манхатън.
	— Радвам се, че отново съм тук. Тук е като у дома, нали? — попита тя Менике, докато вадеше съдържанието на многото си куфари и го трупаше на купчини по пода.
	— Не, не мисля. Мразя Ню Йорк. Това не е моето място.
	— Но тук те обичат!
	— Лусия, трябва да говоря с теб.
	— Да, разбира се. Да не си композирал нещо ново за шоуто ни? Видях те да пишеш във влака, докато пътувахме обратно. — Лусия започна да позира пред огледалото в новото пухкаво бяло кожено палто, което току-що бе разопаковала. — Какво мислиш за това?
	— Мисля, че цената му може да нахрани цяла Андалусия за един месец, но изглежда прекрасно, _mi amor_. Моля те… — Менике знаеше, че скоро ще се пръсне. — Ела и седни.
	Лусия усети напрежението му и отиде да седне до него.
	— Какво има?
	— Предложиха ми договор в един прочут фламенко бар в Мексико. Като самостоятелен изпълнител.
	— Колко дълго няма да те има?
	— Може би за месец, може би за година, може би завинаги…
	Менике се изправи и отиде до прозореца, където погледна надолу към безкрайния трафик, пълзящ по Пето авеню.
	— Лусия, аз просто… не мога повече да правя това.
	— Какво не можеш да правиш?
	— Да се влача зад теб. И аз имам талант и способности. Трябва да ги използвам, преди да е станало твърде късно.
	— Разбира се! Ще ти дадем повече солови изпълнения в шоуто. Ще говоря с татко и ще променим всичко, няма проблем — каза тя и запали цигара.
	— Не, Лусия. Не мисля, че разбираш.
	— Какво не разбирам? Казвам ти, че от каквото и да имаш нужда, ще ти го дам.
	— А аз ти казвам, че това, което можеш да ми дадеш, вече не е това, от което се нуждая. Не става дума само за бъдещето ми като музикант, Лусия. Става дума за _нашето_ бъдеще.
	— Да, а аз винаги гледам към бъдещето. Знаеш от колко дълго време искам да ти стана съпруга, но въпреки това, след всички тези години, още не си ми предложил. Защо не искаш да се ожениш за мен?
	— Мислил съм за това много пъти — каза Менике и отново се обърна към нея. — И ми се струва, че най-сетне намерих отговора.
	— И какъв е той? Друга жена ли има? — Очите на Лусия пламнаха.
	— Не, но понякога ми се ще да имах. Лусия… — Той коленичи пред нея и я хвана за ръцете. — Не виждаш ли, че искам да се оженя за теб? Но не искам да се женя за семейството ти и за куадрото ти, нито за кариерата ти.
	— Не разбирам — призна тя. — Не харесваш семейството ми? Това ли е проблемът?
	— Мисля, че всички в семейството ти са прекрасни хора, но аз съм и винаги ще бъда външен човек сред тях, дори като твой съпруг. Баща ти се грижи за финансите и организира турнетата… той управлява живота ти, но дори това не би имало значение, ако всичко останало беше наред. Аз съм на трийсет и пет години и това, което искам, е ти и аз да се оженим, да си купим малка къща в Южна Америка и може би един ден да се завърнем в любимата Испания. Искам да можем да затворим вратата и да знаем, че никой друг няма да мине през нея, освен ако ние не го поискаме. Искам да имаме деца и да ги отгледаме не на пътя, а по нормалния начин, като част от една общност, както съм отраснал аз и дори ти през първите десет години. Искам да изнасяме представления заедно, да намерим сцена на такова място, че да можем да излизаме от вкъщи в късния следобед и да се връщаме през нощта, за да спим в собственото ни легло. Лусия, искам наистина да бъдеш моя съпруга. Искам да създадем свое собствено семейство. Искам да… тръгнем на по-бавно темпо, да се насладим на успеха, който сме постигнали, преди пак да поемем на пътешествие с неясен край. Разбираш ли, _mi amor_?
	Лусия, чиито тъмни очи се впиваха в него, докато говореше, се обърна. Изправи се и скръсти ръце.
	— Не, не разбирам. Мисля, че това, което ме молиш да направя, е да изоставя семейството си и да дойда с теб сама, за да бъда твоя съпруга.
	— Това е част от онова, за което те моля, да.
	— Как бих могла да го направя? Какво би било куадрото без мен?
	— Ще останат Мартина и Антонио, Хуана, Лола, баща ти, брат ти…
	— Казваш ми, че не съм необходима?! Че ще се справят добре и без мен?
	— Не казвам това, Лусия, разбира се, че не. — Той въздъхна. — Опитвам се да ти обясня, че понякога в живота хората достигат точка, от която не могат да продължат по същия път и трябва да пресекат мост, за да тръгнат по друг. Там се намирам сега. — Той отиде до нея и я взе в прегръдките си. — Лусия, ела с мен. Нека да започнем нов живот заедно. И ти обещавам, че ако кажеш да, ще те заведа в най-близката църква и ще се оженя за теб още утре. Ще станем съпруг и съпруга незабавно.
	— Изнудваш ли ме? Казвал си ми това твърде често преди и така и не се е случило! — Лусия го отблъсна. — Не съм толкова отчаяна! Ами кариерата ми? Да не искаш да спра да танцувам?
	— Не, разбира се. Вече ти казах, че искам да изнасяме представления заедно, просто не в същите големи мащаби като досега.
	— Искаш да ме скриеш? Да ме принудиш да се оттегля от сцената?
	— Не, Лусия, и нямам нищо против, от време навреме, да събираш отново куадрото за по-големи представления. Просто искам да не е всеки ден от всяка седмица. Както казах, искам дом.
	— Това потвърждава, че си повече _пайо_, отколкото _gitanos_! Какво не ти е наред?!
	— Вероятно много неща — сви рамене той. — И двамата сме тези, които сме, но те моля от дъното на душата си да помислиш върху това, което ти казах. Не копнея за слава така, както ти, но все пак малкото ми его иска признание отделно от клана Албайсин. Не можеш да ме обвиняваш за това, нали?
	— Както винаги, ти нямаш вина, а аз съм проблемът. Примадоната! Не виждаш ли, че аз ни доведох до мястото, където сме сега! Аз! — Лусия се удари с юмрук в гърдите. — Аз, която спасих мама и Пепе от Гражданската война, която никога не се предавам!
	— Ще ми се да вярвам, че и аз съм помогнал с нещо — промълви Менике.
	— Значи искаш да направя избор, така ли? Между кариерата ми и семейството ми, от една страна, и теб, от друга.
	— Да, Лусия, най-накрая, след всички тези години, те моля да направиш избор. Ако ме обичаш, ще дойдеш с мен, ще се оженим и ще започнем нов живот заедно.
	Лусия бе необичайно тиха, докато обмисляше думите на Менике.
	— Но не ме обичаш достатъчно, за да останеш? — каза накрая.
	Болката в очите му беше достатъчен отговор.


>>	30.

	— Войната в Европа е свършила!
	Мария нахлу в апартамента на дъщеря си, където Лусия лежеше свита на дивана, обвита в мрак. Мария разтвори завесите и в стаята нахлу ярка светлина.
	— _Querida_, целият град празнува на „Таймс Скуеър“. Всички други от куадрото излязоха там — няма ли да дойдеш и ти?
	Нямаше отговор. Чинията с храна, която Мария й бе донесла предната нощ, стоеше недокосната до препълнен пепелник.
	— Още ли няма вест от него? — попита Мария, вървейки към дъщеря си.
	— Не.
	— Убедена съм, че ще се върне.
	— Не, няма да се върне, мамо, не и този път. Каза, че не ме обича достатъчно, за да остане. Искаше да изоставя семейството си, да се откажа от кариерата си. Как бих могла да го направя? — Лусия се надигна и изпи на един дъх студеното кафе, което седеше на пода от часове, след което запали цигара.
	— Помни, _querida_, че това си е твоят живот. Всички около теб биха разбрали, ако последваш Менике. Много от нас правят неща, които не искат, от любов.
	— Искаш да кажеш като теб с татко? И новата му курва! — изрече ядно Лусия. — Мразя любовта, вече не вярвам в нея!
	Мария остана безмълвна, зашеметена от разкритието на дъщеря си. Макар да знаеше от много месеци, че е вярно, горчивото потвърждение на дъщеря й я преряза като нож.
	Двете жени седяха безмълвни, всяка изгубена в собствената си болка.
	— Знам колко много ти липсва. — Мария проговори първа. — Почти не си яла, откакто замина.
	— Имам стомашно разстройство, затова ми прилошава! Това е всичко.
	— Ще се стопиш, ако не внимаваш, _querida_. Не го оставяй да ти причини това.
	— Той не ми причинява нищо, мамо! Той направи своя избор и си отиде. Това е положението. Той избра себе си пред мен, както правят накрая всички мъже.
	— Поне се опитай да похапнеш. — Мария събра с лъжицата няколко сардини и ги предложи на дъщеря си.
	— Не мога. Всеки път, когато погледна сардините, си спомням за Менике и само от това започва да ми се повръща.
	— Добре, _querida_, ще те оставя засега, но ще съм тук, ако ти потрябвам, няма да слизам на „Таймс Скуеър“ с другите — каза Мария и тръгна към вратата.
	Мария излезе от стаята и остави Лусия сама. Лусия се изправи и погледна ключалката на вратата. Поигра си малко с ключа, после го завъртя и чу звука от метала, който се плъзна леко в рамката.
	Тя отстъпи няколко крачки и посочи ключалката, сякаш беше отровна змия.
	— Това искаше той да направи с мен! Да ме заключи далеч от семейството ми, да затвори вратата за тях и за кариерата ми. Добре е, че го няма — каза тя на дивана и двете кресла. — По-добре ми е без него, да! По-добре е!
	Никой не отговори и тя обиколи огромната празна стая, мислейки си колко беше спокойно тук без вечното свирене на китара на Менике за фон и без всичките му вестници на _пайос_ по пода и масата.
	Неспособна да се укроти, тя отиде до прозореца и погледна надолу, за да види ликуващите тълпи, носещи се по Пето авеню към „Таймс Скуеър“. Трафикът беше спрял. Тя отвори прозореца и веднага я нападна поток от клаксони, крясъци и подсвирквания. Сякаш целият Ню Йорк празнуваше долу и тя потръпна, когато видя двойките, които се целуваха и прегръщаха по улиците.
	Лусия затръшна прозореца и затвори рязко завесите. После стисна клепачи и обгърна с ръце слабото си тяло. Тишината в стаята беше безкрайна и тя едва я понасяше. Хвърли се на дивана и притисна лицето си в една възглавница, усещайки как сълзите й заплашват да потекат.
	— Няма да плача! Не трябва да плача за него! — Тя удари възглавницата с юмрук и се зачуди дали някога се бе чувствала толкова нещастна, колкото сега.
	_Може би ще се върне. Преди го е правил…_
	_Не, няма, той ти предложи избор…_
	_Той те обича…_
	_Не те обича достатъчно…_
	_Обичам го…_
	_НЕ!_
	Лусия се надигна и вдиша дълбоко.
	— Прекарах живота си в работа, за да постигна всичко това! Ако не е достатъчно, значи… — Тя поклати буйно глава.
	— Той ми липсва… — прошепна тя. — Нуждая се от него, обичам го…
	Най-накрая се отдаде на скръбта, зарови лице във възглавницата на дивана и си изплака сърцето.

	* * *

	— Какво й е? — попита жена си Хосе, докато куадрото ядеше в апартамента на Лусия след поредното разпродадено шоу в театъра.
	Мария се спря, мислейки си, че съпругът й още не бе попитал защо се е изнесла от спалнята му.
	— Знаеш какво й е, Хосе. Менике й липсва.
	— Е, как можем да го накараме да се върне обратно?
	— Животът не е толкова прост. Този път си е отишъл завинаги.
	— Никой не си заминава завинаги, както знаеш добре, Мария — каза той и отпи голяма глътка бренди директно от бутилката.
	Преди да го е зашлевила през зачервеното от алкохола лице или да е забила нож в предателското му сърце, Мария се изправи.
	— Понякога се случва, Хосе, а Менике го няма вече от два месеца — каза тя и се изправи. — Сега ще ви кажа лека нощ, понеже съм уморена.
	Тя излезе от стаята, знаейки, че няма смисъл да води какъвто и да било разговор с него, докато е пиян. На другата сутрин нямаше дори да помни какво е казала. Мария отиде в собствената си миниатюрна спалня и заключи вратата зад себе си. Дишайки тежко в мрака, тя се постара да успокои разтуптяното си сърце и отиде до леглото.
	— Мамо? — чу се глас изпод чаршафите.
	— Лусия? Какво правиш тук? — Мария посегна към ключа за лампата и видя, че дъщеря й се е свила на кравай, точно както спеше като дете на сламеника до нея в пещерата. — Болна ли си, _querida_?
	— Да, не… О, мамо, какво ще правя?
	— С Менике?
	— Не, не става дума за Менике! Той взе решението си и ме остави, защото не ме обича достатъчно. И аз не искам никога да дишам същия въздух като него!
	— Тогава какво има?
	— Става дума за… — Лусия се обърна, а тъмните й очи бяха помрачнели. Пое си дълбоко дъх, сякаш събираше кураж да изрече думите. — За подаръка, който ми е оставил.
	— Какъв подарък? Не разбирам.
	— Това!
	Лусия отметна чаршафа и посочи корема си. За другите леката издутина на корема й би била незабележима, но Мария знаеше, че дъщеря й по принцип е кожа и кости. Когато легнеше, стомахът й обикновено хлътваше надолу.
	— _Dios mío!_ — Мария се прекръсти и покри устата си с ръка. — Ти носиш дете?
	— Да, нося изчадието на дявола!
	— Не говори такива неща, Лусия! Това дете е невинно като всяко бебе, независимо кои са родителите му и какво са сторили. Колко месеца?
	— Не знам — въздъхна Лусия. — Често нямам кървене. Може би три или четири… не помня.
	— Тогава защо не му каза нещо? Или на нас? Боже, Лусия, би трябвало да си почиваш, да ядеш, да спиш…
	— Не знаех, мамо. — Лусия се надигна на възглавниците и мушна с пръст корема си. — Докато това не заприлича на месечина преди две седмици.
	— Не си имала гадене? Прилошаване?
	— Да, но спря преди известно време.
	— Не се храниш, даже баща ти ме попита тази вечер какво ти е… — Мария се вгледа в издутината. — Мога ли да го докосна, Лусия? Да проверя колко е голямо бебето?
	— Започвам да се чувствам все едно там има балон, който расте всеки ден. Искам да го изтръгна! О, мамо, как можа да ми се случи това? — заплака Лусия, докато Мария опипваше корема й.
	— Ето! Усетих го да се движи! Живо е, _gracias a Dios_.
	— О, да, понякога ме рита нощем.
	— Значи е поне на четири месеца! Изправи се, Лусия, отпусни си мускулите и ме остави да те видя в профил.
	Лусия направи каквото й нареди майка й и Мария я погледна смаяна.
	— Вече си мисля, че са пет месеца. Как си успяла да го скриеш, е мистерия за мен?!
	— Може би си забелязала, че вече не нося панталон. Не мога да закопчея ципа около кръста си, но поне корсетите на роклите ми прибират стомаха.
	— Не! — Мария поклати глава ужасена. — Не бива повече да носиш корсети, Лусия! Бебето има нужда от място, за да расте. И трябва веднага да спреш да танцуваш.
	— Мамо, как мога да го направя? Имаме още едно турне, което предстои, и…
	— Ще кажа на баща ти и той ще го отмени утре.
	— Не! Все се надявам, че ако продължа да танцувам, бебето просто ще се изплъзне от мен. Изумена съм, че е оцеляло толкова дълго, понеже го храня само с цигари и кафе…
	— Достатъчно! — Мария се прекръсти. — Не говори такива ужасни неща, Лусия. Ще си докараш проклятие. Децата са най-скъпоценният дар, който ни се дава!
	— Но аз не искам този дар! Искам да го пратя обратно, откъдето е дошъл!
	Мария отиде до дъщеря си и сложи ръка на устата й, за да я спре.
	— Лусия, поне веднъж в живота си ще ме послушаш. Независимо дали си щастлива от това или не, трябва да поставиш себе си и бебето на първо място. Не само бебето може да се разболее, но и майката. Разбираш ли? — Мария свали ръка, надявайки се, че ако Лусия се изплаши за собствения си живот, може да се вразуми.
	— Искаш да кажеш, че може да умра при раждането?
	— Има по-добър шанс да не се случи това, ако сега се погрижиш за себе си.
	Лусия бавно вдигна поглед към майка си и се спусна в прегръдките й.
	— Какво ще стане с всички нас, ако не мога да танцувам? — прошепна тя.
	— Раждането не е доживотна присъда. След няколко месеца пак ще тропаш с крачета още по-бързо от сега!
	— Какво ще кажем на татко? — Лусия се строполи на леглото. — Ще бъде толкова шокиран. Срамно е да имаш бебе, без да си омъжена.
	— Лусия — Мария седна на леглото до дъщеря си и я прегърна. — Знаеш толкова добре, колкото и аз, че няма нужда да става така. Трябва да кажеш на Менике…
	— Никога! Никога няма да му кажа! И ти не бива да го правиш! — Лусия се изтръгна от прегръдките на майка си и й се нахвърли. — Трябва да ми обещаеш. Обещай ми сега! Закълни се в живота на Пепе!
	— Но аз не разбирам — ти го обичаш, той те обича. Той сам ми каза, че иска деца…
	— Ако искаше, щеше да остане с мен! Проклинам го, мамо! Никога повече не искам да го виждам, докато съм жива.
	— Сега говорят гневът и наранената ти гордост. Ако знаеше за това — Мария посочи корема й, — щеше да се върне, убедена съм.
	— Не искам да се връща! И се кълна, че ако му кажеш, ще избягам и няма да се върна. Чуваш ли ме?
	— Да — въздъхна Мария. — Макар че те моля да премислиш отново. Не разбирам защо, когато има щастливо решение за всички, ти го пренебрегваш.
	— Ти може би си способна да прекараш целия си живот с мъж, който се е отнесъл с неуважение към теб, но аз не мога. Мразя го, мамо, разбираш ли?
	Мария знаеше, че е безсмислено да продължава спора. Също като Хосе дъщеря й имаше упорит характер и беше твърде горделива, дори при тези обстоятелства, за да помоли Менике да се върне при нея.
	— Тогава какво искаш да правиш? Искам да кажа… — Мария бързо промени начина, по който формулира въпроса. — Къде искаш да отидеш, за да родиш бебето?
	— Не зная. Трябва да помисля. Може просто да остана тук и да се скрия в апартамента?
	— Ако искаш да остане в тайна, поне засега, мисля, че би било разумно да напуснеш Ню Йорк.
	— Защото от „Ню Йорк Таймс“ може да видят корема ми, когато изляза на разходка, и да разкритикуват и морала ми, освен танците ми? — отвърна горчиво Лусия.
	— Ако новината излезе по вестниците, не след дълго ще достигне и до Менике. Ако си решена да не му казваш, значи…
	Лусия закрачи бавно.
	— Нека да помисля… Трябва да помисля. Къде да отида? Ти къде би отишла?
	— Обратно в Испания… — Думите се изплъзнаха от устата на Мария, преди да успее да ги спре.
	— Далече е, мамо — усмихна се Лусия, — но поне говорят нашия език. — Тя отиде до прозореца, сложи малките си ръце на перваза и допря нос до стъклото.
	— Може би трябва да поспиш, преди да решиш и да поговорим утре. — Мария се изправи, понеже не искаше да влияе на дъщеря си със собствените си егоистични желания и нужди. — Поне войната вече свърши и сме свободни да пътуваме, където поискаме. Лека нощ, _querida_.

	* * *

	— Взех решение, мамо, и се надявам да се съгласиш, че е правилно.
	Мария погледна дъщеря си, която стоеше надвесена над леглото й. Лусия още беше облечена в същите дрехи, които носеше предната нощ, а около очите й имаше дълбоки сенки.
	— Ще отида, където пожелаеш, _querida_.
	— Мисля, че е най-добре да се приберем у дома.
	— У дома? — Мария погледна дъщеря си, мъчейки се да отгатне кое място смята за „дом“. Все пак детето пътуваше от десетгодишно.
	— Как, в Гранада, разбира се! Права си, мамо. Трябва да се върнем в Испания. Там е мястото на сърцето ми и винаги ще бъде. — Лусия вдигна поглед към небето. — Искам да се будя сутрин и да виждам Алхамбра над себе си, да усещам аромата на маслиновите горички и цветята и да ям твоите _magdalenas_ за закуска, обяд и вечеря и да стана много, много дебела… — Лусия се засмя, когато погледна малката издутина на корема си. — Нали така става с всички майки?
	Макар сърцето на Мария да подскочи от радост, тя знаеше, че трябва да се увери, че Лусия не гледа през розови очила на детските си спомени.
	— _Querida_, не бива да забравяш, че вече нищо в Испания не е същото като преди. Както Гражданската война, така и Втората световна война са унищожили много от това, което беше. Не знам дори дали са останали от нашите в Сакромонте, нито дали братята ти и семействата им са оцелели. Аз…
	Гласът на Мария се пречупи от емоциите.
	— Да, мамо. — Лусия отиде до нея. — Сега, след като войната свърши, трябва да отидем и да проверим, нали? Ще бъда там с теб. И, разбира се, не е нужно да живеем в Сакромонте — сигурна съм, че мога да намеря някоя хубава вила на скрито място, която да наемем. Никой няма да ме търси в Андалусия, нали? Освен това, искам бебето ми да се роди в истинската си родина.
	— Сигурна ли си, че не искаш да кажеш на Менике, Лусия?
	— Не, мамо! Още ли не разбираш? Искам да отида колкото може по-далече от него! А той никога не би се сетил да ме търси в Гранада. Може би не искам вече и да танцувам — въздъхна Лусия. — Може би това време от живота ми си е отишло с Менике. Затова трябва да започна отначало. Може би майчинството ще ме промени, ще спре завинаги неуморните ми крака. Променило е теб, нали, мамо? Ти почти не си танцувала, след като си родила братята ми и мен.
	— Това беше по много различни причини, Лусия — каза Мария, осъзнавайки, че решението на Лусия е базирано единствено върху желанието да избяга колкото се може по-далече от Менике и неговото предателство и изоставяне, както го виждаше тя. — Не бях като теб световноизвестна танцьорка, обожавана от хиляди, а просто обикновена _gitana_, която обичаше да танцува за удоволствие.
	— И аз танцувам за удоволствие, мамо, и може би мога да науча бебето си, както ти научи мен. Може би ще се науча да готвя, да правя _magdalenas_ и твоите наденички, както ги правиш ти. Е? Трябва да тръгнем възможно най-скоро. Не искам да родя по море — потръпна тя. — Ще кажеш ли на татко?
	— Да, Лусия.
	Въпреки желанието си, Мария усети приятна тръпка при мисълта за лицето на неверния си съпруг, щом чуеше новината.
	— Не му казвай къде отиваме. Кажи, че ще идем в Буенос Айрес, Колумбия… където и да е. Нямам доверие на татко да го задържи в тайна от Менике.
	— Но с твое позволение ще кажа на Пепе. Един от семейството трябва да знае, в случай че се наложи да се свържат с нас.
	— Бих доверила на Пепе и живота си — съгласи се Лусия, после изведнъж се усмихна. — Испания, мамо! Можеш ли да повярваш, че се връщаме?
	— Не, Лусия, не мога.
	— Пред каквото и да се изправим, ще го посрещнем заедно. Нали? — Лусия протегна ръка към майка си.
	— Да. — Мария я хвана и я стисна силно.

	* * *

	Преди да напуснат Ню Йорк, Лусия и Мария отидоха в „Блумингдейл“ на 59-а и Лексингтън, където купиха цял куфар играчки, плат, от който да ушият дрехи за бебето, детска количка „Силвър Крос“ и всички други неща, които Мария не бе могла да си позволи за децата си. После Лусия настоя да отидат в женското отделение, където и на двете им взеха мерки за елегантни костюми и чаени рокли. Лусия купи и сламена шапка с широка периферия и дълга панделка.
	— Идеална за горещото андалуско слънце!
	Тя извади пачки долари от голямата си дамска чанта и уреди с изумената касиерка покупките да бъдат прибрани в куфари и пратени в каютите им на борда на парахода, който щеше да ги закара до Испания.
	— Не искаме татко да получи никакви улики къде отиваме, нали? Сега, мамо, остава само още една спирка, за да завършим трансформацията си, и ще сме готови!
	Все пак Мария бе ужасена, когато Лусия я завлече във фризьорски салон и нареди косите и на двете да бъдат отрязани и оформени в модерните къдрици по това време „виктори ролс“. Когато дългите й гарвановочерни коси бяха отрязани до раменете, Мария се прекръсти. От косата на Лусия, която падаше под кръста й, паднаха още повече сантиметри.
	— Не искам никой да ме познае по време на пътуването, нито в Гранада. Така че известно време ще се преструваме, че не сме _gitanas_, а изискани _пайос_. Нали, мамо?
	— Да, Лусия, както кажеш — въздъхна Мария.


>>	31.

	Мария и Лусия пристигнаха в Гранада в един прекрасен, слънчев майски ден след седмица, изкарана в океана. Взеха стаи в хотел „Алхамбра Палас“ под моминското име на Мария, докато Лусия криеше самоличността си под чифт големи слънчеви очила и новата си сламена шапка. Докато вървяха през лобито, украсено с цветни мавърски плочки и пълно с плюшени дивани и палми в саксии, Мария се почувства, сякаш е пристъпила в друга епоха, недокосната от война и разруха, облечена в богатство и отдалечена от реалността.
	Слизането от кораба в Барселона беше голям шок за нея, когато усети осезаемата бедност във въздуха. С Лусия взеха влака за Гранада и пътуваха с постоянни прекъсвания и забавяния, понеже се наложи няколко пъти да сменят вагони заради повреди в релсите.
	Мария се успокои, като видя, че красивите сгради на Гранада изглеждаха недокоснати — от новинарските програми, които беше гледала в Ню Йорк, показващи Европа, погълната от огън и плам, очакваше да види димяща купчина пепел. Но всъщност беше обратното — вдигаха се нови сгради, мъже носеха тухли под жаркото слънце, а ребрата им изпъкваха под опърпаните им ризи. Когато спомена това на шофьора на таксито им, той вдигна вежда снизходително.
	— Това са затворници, сеньора, които изплащат дълга си към Франко и страната — каза й той.
	Затворена в хотелската стая — поне този път Лусия не бе настояла за апартамент, — тя внимаваше да не привлича много внимание към себе си и да не харчи много от парите, които трябваше да измоли от Хосе, преди да тръгнат. Първата сума, която Хосе им предложи, бе толкова нищожна, че Лусия заплаши никога повече да не му позволи да контролира финансите. Хосе се предаде и я учетвори, но все пак на Лусия й се наложи да открадне още толкова в деня, в който се качиха на кораба. Също така продаде две от скъпоценните си кожени палта, както и няколко диамантени бижута, подарени й от богат аржентински почитател.
	— Повръща ми се от това, че се наложи да крада онова, което е мое, за да могат съпругата, дъщерята и внучето на татко да оцелеят — изсъска Лусия, когато се настаниха в каютата си на борда.
	Мария се зачуди дали разривът между бащата и дъщерята някога ще се излекува, но докато плаваха на изток към любимата й родина, това не я интересуваше особено. Свободата и облекчението, които усети, докато корабът се приближаваше към Испания, бяха невъобразими.
	— Каквото и да реши Лусия, аз никога няма да се върна при него, никога! — каза тя на делфините, които плуваха край кораба, докато прекосяваха Атлантика.
	Макар да знаеше какво ще я посрещне там, Мария все пак изпита удоволствие от самото пътуване. Почти всички пътници бяха завръщащи се испанци, така че на борда царуваше празнична атмосфера.
	А с новите си дрехи, с прическа като на другите жени, Мария се радваше да бъде като всички останали. Дори говореше с другите гости по време на вечерите около красиво подредените големи кръгли маси. Но докато Мария се освобождаваше от обичайната си черупка, Лусия влизаше все по-дълбоко в своята. Прекарваше повечето си време в каютата си, спейки или пушейки, отказваше да вечеря с другите гости поради морска болест или от страх да не я разпознаят. Постепенно обичайната й ведрост бе заменена от униние и отчаяние.
	Пристигането им на испанска земя не й подейства добре, както се надяваше Мария. Лусия лежеше в леглото, пушейки унило поредната си цигара, докато Мария разопаковаше багажа им в хотелската стая с две легла.
	— Гладна съм — обяви Мария. — Ще слезеш ли долу да хапнеш първата си испанска сардина след всички тези години?
	— Не съм гладна, мамо — каза Лусия, но Мария все пак поръча да ги занесат горе в стаята им.
	Ставаше почти невъзможно да накара Лусия да яде каквото и да било и Мария постоянно се притесняваше за здравето и на дъщеря си, и на бебето й. На следващата сутрин Мария слезе в лобито и потърси портиера.
	— Сеньор, аз и дъщеря ми току-що пристигнахме от Ню Йорк и искаме да си наемем вила извън града. Можете ли да ме насочите към компания, която се занимава с тези неща?
	— Не съм убеден, че знам за такава, сеньора. През последните десет години хората отчаяно се опитваха да напуснат Гранада, а не да си търсят къщи под наем тук.
	— Но не трябва ли да има множество имоти, които стоят празни? — отказа да се предаде Мария, въодушевена почти до еуфория от факта, че за пръв път от години можеше да говори на собствения си език с непознат.
	— Да, сигурен съм, че има много, макар че не мога да кажа в какво състояние са. — Портиерът я огледа по-внимателно, сякаш обмисляше нещо. — Колко хора сте?
	— Само аз и дъщеря ми. И двете сме вдовици, току-що пристигнали от Ню Йорк — излъга Мария. — И имаме долари, с които да платим.
	— Моите съболезнования, сеньора. Мнозина се намират в същата ситуация в момента. Нека видя какво мога да направя.
	— _Gracias_, сеньор — каза тя.
	На следващия ден Алехандро, както той настоя да го нарича Мария, имаше новини за нея.
	— Имам възможно предложение, което да огледате. Лично ще ви заведа дотам — добави той.
	— Ще дойдеш ли да видиш вилата с мен? — попита тя Лусия, която почти не беше мръднала от леглото, откакто дойдоха в Гранада.
	— Не, мамо, сигурна съм, че ще ни избереш нещо хубаво.
	Така че Мария тръгна с Алехандро и преминаха с колата му през Гранада. По улиците почти нямаше други автомобили, понеже останалите хора крачеха пеша или караха изпосталели мулета да дърпат каруците. Когато се отдалечиха от луксозния хотел, сградите се превърнаха в колиби, а на местата, където Мария помнеше ресторанти и фламенко барове, прозорците бяха заковани с дъски и по входовете на изоставените сгради седяха просяци, които следяха с очи колата на Алехандро. На три или четири километра извън града пътят започна да пресича широки зелени поля, осеяни с маслинови дръвчета.
	— Това може да не ви свърши работа, сеньора, защото е толкова изолирано и ще ви трябва транспорт, за да стигате до града — отбеляза той, когато зави по прашен път през портокалова горичка.
	Няколко секунди по-късно пристигнаха пред едноетажна тухлена къща с дъски по прозорците срещу натрапници.
	— Това е домът на баба ми и дядо ми, които загинаха в Гражданската война. Сестра ми и аз се опитахме да го продадем, но разбира се, няма купувачи — обясни Алехандро, докато я водеше нагоре по плитките дървени стъпала към обраслата с неподрязани лози тераса, която прикриваше фасадата на вилата от ослепителната светлина на залязващото слънце.
	Вътре в къщата миришеше на плесен и Мария видя, че по стените има мухъл. Тъй като прозорците бяха заковани, портиерът използва свещ, за да й покаже дневната, пълна с тежки дървени мебели, кухнята, която беше малка, но щеше да свърши работа, и трите спални в разхлаждащата сянка на полите на планината Сиера Невада.
	— Едва ли е подходящо за хора, живели на изискано място като Ню Йорк, но…
	— Сеньор, смятам, че е идеално, макар че ще му трябва доста чистене и ще се наложи да се науча да шофирам! — засмя се тя. — И двете са възможни. — Тя кимна, докато излизаше на терасата, след което забеляза с крайчеца на окото си познат силует високо над себе си. Проточи врат наляво и видя Алхамбра в далечината. С това решението й беше взето. — Ще я вземем. Колко?

	* * *

	— Вилата е перфектна, Лусия! И понеже е в такова лошо състояние, а Алехандро очевидно е отчаян, я взех за жълти стотинки! Утре трябва да дойдеш да я видиш.
	— Може би — въздъхна Лусия.
	Лежеше свита в леглото си с лице към стената.
	— Можеш дори да видиш в далечината Алхамбра, ако се обърнеш наляво, Лусия — каза Мария, въодушевена от факта, че бе успяла да им намери дом толкова бързо и да договори сделка съвсем сама. — Алехандро се отнесе към мен с такова уважение, че се съмнявам дори да е заподозрял, че съм _gitana_ — каза Мария и погледна гордо отражението си в огледалото. — Как се обръщат нещата! Един _пайо_ да иска _нашите_ пари!
	— Радвам се за теб, мамо.
	— Е, надявам се, да се зарадваш и за себе си, като я видиш. А и не може да е толкова трудно да се научиш да шофираш, нали? Почти никой друг не кара напоследък заради недостига на гориво. Алехандро каза, че може да ми намери евтина кола чрез приятел, който има автосервиз.
	— Явно имаш нов обожател — Лусия хвърли поглед на майка си: тъмните й очи блестяха, а лятната й рокля подчертаваше пищното й тяло с извивки на всички правилни места. У нея имаше нова самоувереност, вероятно породена от това, че най-после бе напуснала Хосе. На Лусия само й се щеше да се чувства по същия начин след раздялата си с Менике — но пък той беше напуснал нея, а не обратното…
	— Алехандро е женен мъж с пет деца, Лусия. Той просто се радва на допълнителния доход за себе си и сестра си. Каза, че можем да взимаме колкото искаме портокали, преди да бъдат обрани. Можеш ли да си представиш? Наша собствена портокалова горичка! А сега… — Мария свърши с броенето на купчината долари, натрупа ги едни върху други и ги прибра в чантата си. — Трябва да занеса депозита долу на Алехандро, преди да е размислил. Той каза, че касиерът, който му е приятел, ще му даде добра обменна тарифа. Доларите тук явно са като златен прах! — Мария се усмихна широко на дъщеря си и излезе от стаята.
	Лусия се зарадва, че тя си тръгна. Макар това да я караше да се чувства злобна и себична, радостта на Мария само увеличаваше нейната тъга.
	— Какво ми се случва? — прошепна тя и се втренчи в голяма паяжина в ъгъла на тавана. — Къде съм отишла? Изчезнала съм, като паяка, който някога е направил тази паяжина… останала е само черупка.
	Лусия затвори очи и от тях се заизливаха сълзи на самосъжаление.
	_Къде си, Менике? Мислиш ли за мен, както аз за теб? Липсвам ли ти?_
	_Забрави гордостта си и му кажи какво е станало… кажи му, че преди не разбираше, че той е по-важен от всичко… че си нищо без него…_
	Лусия се надигна, както беше правила хиляда пъти, откакто той си тръгна. Ръката й се пресегна към телефона край леглото й и увисна във въздуха над слушалката.
	_Знаеш къде е, телефонният номер на бара, където свири… Обади му се и му кажи, че се нуждаеш от него, че бебето му се нуждае от него, че го обичаш…_
	— Да, да, да!
	Ръката на Лусия стисна слушалката. Трябваше само да даде номера на телефонистката и след няколко минути щеше да чуе гласа му и този кошмар щеше да свърши.
	_Той те изостави!_ — Дяволският глас пробуди омразата й към него като пясък в бурно море. — _Не те обичаше достатъчно… не те и харесваше кой знае колко… винаги те критикуваше за това колко си глупава…_
	Лусия пусна слушалката обратно на мястото й.
	— Никога! — изсъска тя. — Никога няма да се влача обратно при него, да го моля да бъде с мен. Той вече не ни иска, иначе нямаше да си отиде.
	Тя отново се отпусна на възглавниците си, изтощена от мисловната въртележка, от която сякаш никога не можеше да излезе.
	— Той дори открадна вас двете от мен — каза тя на стъпалата си, които сякаш не бяха част от тялото й, а отделно същество, което някога я бе понесло на еуфорично пътешествие в небесата, но сега висяха на края на малките й крака като две мъртви сардини. — Дори не искам да танцувам! Той взе всичко от мен, всичко. И вместо него ми даде теб — каза тя на издутината.
	Лусия бръкна в чекмеджето до леглото си, извади таблетка от полупразната опаковка и я изгълта с чаша вода. Лекарят _пайо_, при когото отиде, преди да напусне Ню Йорк, й ги беше предписал за когато не можеше да спи.
	Десет минути по-късно изпадна в блажено безсъзнание.

	* * *

	— Лусия, трябва да станеш! — замоли дъщеря си Мария. — Лежиш в тази стая почти от две седмици! Кльощава си като старо муле и изглеждаш все едно вече си отишла при нашите предци на небето! Това ли искаш? Да умреш?
	Мария чу как се надига собственият й глас. Вече не знаеше какво да прави с Лусия — не можеше да каже или направи нищо, за да я накара да се надигне от леглото. Докато прекарваше дните си в почистване на занемарения си от години нов дом, Лусия лежеше неподвижна и все по-необщителна с всеки изминал ден. Така че беше време да изиграе последния си коз.
	— Сега отивам във вилата и докато се върна, искам да си станала от леглото. Не си се мила, откакто пристигна, и стаята вони на пот. Ако не си станала и не си се облякла, тогава няма да имам избор. Ще се обадя на Менике и ще му кажа къде сме и какво е станало.
	— Не! Мамо! — Очите на Лусия се отвориха и Мария видя страха и ужаса в тях. — Не би посмяла!
	— О, да, бих и още как! Няма да те оставя да лежиш тук повече. Трябва да защитя скъпоценното си внуче. — Мария вдигна чантата си и тръгна към вратата. — Помни колко много съм изгубила вече, Лусия. Няма да позволя още една безсмислена смърт да се случи под носа ми. Ще се върна по обяд. Ясно?
	Нямаше отговор, така че тя затръшна вратата зад себе си, радвайки се на сравнително чистия въздух в коридора. Не преувеличаваше, като каза на дъщеря си, че вони. Вървейки към асансьора Мария видя, че ръцете й треперят и само се надяваше заплахата й да има ефект.
	За щастие, когато се върна точно след обяд, тя откри Лусия седнала с кръстосани крака на леглото си, увита в хавлия.
	— Станах и се изкъпах, както пожела. Накарах камериерката да ми смени чаршафите, виждаш ли?
	— Това е добро начало, да. Сега да ти намерим някакви дрехи.
	Докато Мария ровеше из гардероба на Лусия, тя осъзна, че част от нея всъщност съжалява, че не се наложи да изпълни заканата си. Може би най-доброто, което можеше да се случи, беше Менике да научи истината.
	— Навън е горещо, така че облечи това. — Мария сложи една памучна рокля в ръцете на Лусия. — Искам този следобед да дойдеш с мен във вилата и да видиш къде ще се появи на бял свят бебето ти. Искам да погледнеш нагоре към Алхамбра и да си спомниш коя си, Лусия.
	— Имам ли избор?
	— Да. Можеш да поемеш отговорност за себе си, но ако настояваш да се държиш като дете, ще се наложи да се отнасям с теб като с такова.
	Този следобед Мария сложи Лусия до себе си на предната седалка на старата _Lancia_, която й бе намерил Алехандро чрез приятел. Макар някога да е била елегантен и мощен автомобил, години нехайство бяха покрили с обилна ръжда някога тъмносинята кола, а двигателят като че ли не беше в много по-добро състояние, съдейки по това как майката и дъщерята залитаха и губеха скорост по пътя към къщата.
	— Да можеше само татко да те види сега! — Лусия се засмя леко, когато Мария натисна спирачката вместо съединителя и се завъртяха към канавката.
	— Не знам защо се смееш — престори се на подразнена Мария, докато връщаше колата обратно на пътя. — Баща ти едва успяваше да подкара едно муле в правилната посока.
	Докато се друсаха по прашния път, Мария се молеше само Лусия да одобри мястото, което бе работила толкова здраво да превърне в дом за тях двете.
	— Ето я! Вилата „Елза“, кръстена на прабабата на Алехандро. Не е ли хубава?
	— Не колкото къщата ми в Мендоса, но е хубава, да — добави бързо Лусия, осъзнавайки, че майка й повече няма да търпи негативно отношение.
	Мария разведе Лусия из къщата, горда от това, че вече всичко ухаеше на чисто и стаите бяха озарени от меката лятна светлина, след като дъските по прозорците бяха свалени.
	— Това ще бъде детската стая, Лусия — каза тя, когато застанаха на вратата на малката стая между нейната и тази на Лусия. — Само като си помисля, че като малка спеше на сламеник до мен и баща си! Колко далече сме стигнали и то само благодарение на невероятния ти талант. Не са ли големи тези стаи?
	Лусия отвори уста да каже, че вилата не беше чак „Уолдорф Астория“, но веднага я затвори, изплашена от заканата за телефонното обаждане.
	— И погледни — продължи Мария, отвори една врата и гордо показа тоалетната и малката вана. — Всичко е свързано с кладенеца, който се пълни от потока, който тече по планината. Алехандро ми каза, че не е пресъхвал от четирийсет години. Искаш ли портокалов сок? — попита тя Лусия, когато стигнаха до кухнята. — Изцедих малко тази сутрин.
	— Благодаря — каза Лусия. Мария наля по чаша на двете и излязоха да седнат на сенчестата тераса пред къщата.
	— Виждаш ли? — Мария посочи наляво, далече над тях. — Ето я Алхамбра в далечината. Нощта на конкурса беше началото на всичко за теб, _querida_.
	— Да, така беше. За добро или лошо — съгласи се Лусия.
	— Радвам се, че купихме всичко за бебето и за нас в Ню Йорк. Невъзможно е да намеря каквото и да било в Гранада, освен на черния пазар. А цените… — Мария поклати глава и отпи от портокаловия си сок. — Можеш ли да повярваш, че бебето ще е тук само след три месеца?
	— Не. Имам чувството, че всичко в живота ми се промени през последните няколко месеца, мамо.
	— Това е най-голямата от всички промени, Лусия. Децата са най-голямото постижение в живота ми. Толкова се гордея… с всички ви.
	Беше ред на Мария да сдържи сълзите си.
	— Вече опита ли се да… провериш какво е станало с Карлос и Едуардо? — попита плахо Лусия.
	— Попитах Алехандро къде да започна. Той ми каза, че… — Мария се поколеба, понеже след като току-що бе измъкнала със заплахи Лусия от депресията, не искаше да я бутне обратно вътре.
	— Спокойно, мамо. Мога да го понеса.
	— Алехандро каза… каза, че е трудно да проследиш когото и да било от изчезналите. Има… — Мария преглътна. — Има няколко масови гроба около града, където Гражданската гвардия е хвърляла телата на мъже, жени и деца в разгара на Гражданската война. Каза, че няма много документи. Мислех си…
	— Да?
	— Мислех да се кача на Сакромонте и да видя дали някой знае нещо. Всъщност мисля за това всеки ден, откакто дойдох тук, но се страхувам от това, което може да намеря. Или да не намеря. — Мария сложи ръка на челото си. — Поне през всичките тези години можех да вярвам, че един ден ще намеря любимите си синове и внучета живи и здрави, но ето ни тук, от две седмици в Гранада, а аз не смея да отида.
	— Ще дойда с теб, мамо — каза Лусия и хвана ръката на Мария. — Ще посрещнем това заедно, както си обещахме, нали?
	— Благодаря ти, дъще.
	Лусия се зачуди дали я беше разведрило това прекрасно, тихо място, което майка й бе работила толкова усилено да превърне в нов дом за тях. А и освен това, след разрухата и опустошението, които двете войни бяха донесли на Испания, тя беше жива и в нея растеше нов живот. Докато братята й и семействата им…
	— Мамо?
	— Да, Лусия?
	— Съжалявам, че ти създавам толкова трудности, откакто пристигнахме.
	— Винаги си била трудно дете, _querida_, но разбирам защо. Ти скърбеше.
	— Права си, скърбях. За всичко, което бях. Но както казахме, това е началото на нов живот и трябва да се опитам да се възползвам от него. Докато толкова други не могат…

	* * *

	Мария и Лусия се преместиха във вила „Елза“ няколко дни по-късно. Мария извади шевната машина „Сингер“, която бе донесла със себе си, и седна на грубата дървена маса на терасата да шие завеси и покривки за маси от хубавия памук на цветя, който беше донесла от Ню Йорк. Лусия се забавляваше, като караше старата кола нагоре-надолу по прашната пътека към шосето и обратно и след няколко часа вече беше по-добра шофьорка, отколкото майка й някога можеше да бъде. Мария й уши и няколко прости майчински рокли от плата. В широкополата си шапка, с изпъкнал под широките рокли корем, в град, пълен с хора, които приличаха на нея, Лусия започна да излиза да купува провизии. И с помощта на домашно приготвената храна на майка си Лусия изведнъж си възвърна апетита и започна да спи без помощта на хапчета.
	— Мамо?
	— Да, Лусия? — отвърна тя, докато закусваха с прясно изпечен хляб и пробваха портокаловия мармалад, с който експериментираше Мария.
	— Мисля, че трябва да се качим в Сакромонте, преди да стана прекалено дебела, за да се движа по-надалече от терасата. Готова ли си?
	— Никога няма да бъда готова, но си права — кимна Мария. — Трябва да отидем.
	— И няма по-добър ден от днес. — Лусия протегна ръка към майка си. — Ще проверя бензина.
	Половин час по-късно, с опрян във волана корем, Лусия ги закара в Гранада и нагоре по криволичещите алеи към Сакромонте. Двете жени оставиха колата край градските порти, хванаха се за ръцете и преминаха през нея в един свят, който някога беше всичко, което познаваха.
	— Не изглежда различно — каза облекчена Лусия, когато тръгнаха по главната пътека. — Освен, погледни — старата пещера на Чорохумо е затворена с дъски. Семейството му трябва да си е заминало.
	— Или е било избито… — каза мрачно Мария и стисна ръката на дъщеря си за утеха. — Погледни нагоре, Лусия, не виждам от никой комин да излиза дим. Това място е изоставено.
	— Средата на лятото е, мамо, липсата на пушек не означава нищо.
	— Означава всичко, Лусия. В дните, когато беше твърде горещо, за да дишаме, огънят ми продължаваше да гори, за да готвя за семейството си. Чуваш ли я? — прошепна Мария и се спря на място.
	— Какво да чувам?
	— Тишината, Лусия. Сакромонте никога не е било тихо. Ден и нощ се чуваха смях, спорове, викове… — Мария се усмихна тъжно. — Нищо чудно, че всички тук знаеха какво става с всички останали: всичките ни тайни отекваха в пещерите. Тук нямаше лично пространство. — Мария си пое дълбоко дъх. — Трябва да тръгнем към пещерите на Едуардо и Карлос.
	Двете жени заслизаха по виещата се планинска пътека, докато не достигнаха пещерите точно над река Даро, където родителите на Мария някога държаха успешната ковачница. Мария погледна вътре и видя, че хубавият дом, който някога беше създала майка й, Бог да я прости, вече го нямаше. Беше останала само черупката — стъклените прозорци, хубавите завеси и мебелите отдавна бяха изчезнали.
	— Радвам се, че не доживяха да видят в какво се превърна любимата им Испания — каза Мария, застанала в стаята, която някога беше дневна, но сега бе само мръсно и вонящо празно пространство, с под, покрит с боклуци, празни пакети от цигари и изхвърлени бирени бутилки.
	— Е, добре — преглътна Мария. — Да отидем в пещерите на братята ти.
	Двете жени се качиха малко по-нагоре по хълма и откриха някога красивите домове на Едуардо и Карлос в същото състояние като пещерата на родителите й.
	— Нищо не е останало… — Мария изтри грубо сълзите си. — Все едно никога не са били тук — прошепна тя с дрезгав от скръб глас. — Сякаш миналото никога не се е случило. Ами Сузана, Елена и красивите ми внучета?
	— Може да са ги прибрали в лагер, мамо. Знаеш, че така стана с много _gitanos_ през войната. Менике ми каза, че го пишело във вестника на _пайос_.
	— Няма да намерим нищо повече тук. Хайде, Лусия, да се връщаме. Аз…
	— Мамо, знам, че ти е трудно да го понесеш, но, докато сме тук, трябва да потърсим някой, който би могъл да ни каже какво е станало с Едуардо и Карлос, нали? Ще има някой, който знае, кълна се. Така че нека се качим по хълма до семейната ни пещера и да видим дали е останал някой там горе.
	— Права си. Ако не го направя сега, никога повече няма да намеря смелост да се върна.
	— Божичко, наистина ли сме вървели целия този път всеки ден, за да носим вода? — изпъхтя Лусия, докато с майка й се качваха по хълма.
	— Ти си бременна, Лусия, затова сега ти е по-трудно.
	— И ти си била бременна, докато си живяла тук, мамо, много пъти! — отвърна Лусия. — Не знам как си го правила.
	— Всички правим каквото се налага, когато няма друг начин — каза Мария. — А после, когато свикнем с нещо по-добро, осъзнаваме колко труден е бил животът ни. Лусия! — Мария стисна ръката на дъщеря си, когато завиха и видяха старата си пещера. — Виж! — Мария посочи над пещерата. — От комина се вдига пушек. _Dios mío!_ Някой живее тук! Аз…
	— Спокойно, мамо! — каза Лусия, когато майка й се спря на място и притисна ръка до устата си. Тя внимателно сложи Мария да седне на стената, която служеше за защитна бариера над маслиновите горички, разстилащи се под пещерата. — Седни тук за малко, пийни вода. Днес е много горещо. — Лусия й подаде манерката от кошницата, която носеше, и майка й пи дълго и обилно. — Кой може да бъде… Какво ще намерим зад тази затворена врата?
	— Може да са просто бездомници, които са се настанили в празната пещера и не са ни никакви — сви рамене Мария. — Не бива да таим прекалено големи надежди.
	— Знам, знам, но… Мамо, искаш ли да останеш тук, а аз да ида да питам?
	— Не, който и да е в пещерата ни, трябва да видя с очите си. — Мария си повя силно с ветрилото в ръката си. — Добре, да тръгваме.
	Секунди по-късно вече стояха пред старата си входна врата с вече олющена и избеляла синя боя.
	— Аз ли да почукам или ти, мамо?
	— Аз ще почукам.
	Мария се постара да се успокои, знаейки, че зад здравата дървена врата лежат отговорите на въпросите, които си бе задавала хиляда пъти, откакто напусна Сакромонте. Вдигна разтрепераната си ръка, за да почука по дървото.
	— Ще трябва да почукаш по-силно, мамо — насърчи я Лусия. — Дори куче с наострени уши не би те чуло.
	Мария почука по-силно и затаи дъх, за да се заслуша дали от другата страна се приближават стъпки към вратата. Нямаше никакъв звук.
	— Може би са излезли — предположи Лусия.
	— Не, никой _gitano_ не би оставил огън да гори в празна пещера — заяви твърдо Мария. — Има някого вътре, знам, че има.
	Тя почука отново и пак не получи отговор, затова отиде до малките стъклени прозорчета, за да се опита да погледне през тях, но те бяха покрити със същите дебели дантелени завески, които тя сама бе ушила и закрепила над прозорците, за да се пази от любопитни очи като своите.
	— _Hola!_ — каза тя и почука по стъклото. — Аз съм Мария Амая Албайсин. Някога живеех тук. Върнах се да намеря семейството си. Моля, пуснете ме вътре! _Hola!_
	— И Лусия, дъщеря й, е тук. Не ви мислим злото — добави умолително Лусия. — Моля, отворете.
	Нещо в думите на Лусия очевидно проработи. Чуха се тежки стъпки, доближаващи се до вратата отвътре, резето се вдигна и вратата се отвори на не повече от няколко сантиметра.
	Едно зелено око ги изгледа иззад вратата. Лусия посрещна погледа му.
	— Аз съм Лусия — каза тя, сочейки себе си, после хвана Мария и я дръпна пред окото. — Ето я и майка ми. Кой сте вие?
	Най-накрая вратата се отвори. И пред тях се показа познато лице — лице, вече набръчкано от годините, с коса, бяла като снега по върховете на Сиера Невада, и тяло толкова огромно, че запълваше входа.
	— _Dios mío!_ — прошепна смаяно жената, взирайки се в тях. — Мария… и малката Лусия, на която помогнах да се роди в нощта на сватбата на внучката на Чорохумо! Не мога да повярвам! Просто не мога да повярвам!
	— Микаела?! Това си ти! — възкликна Мария, а селската _bruja_ разтвори ръце и притисна и двете жени до огромните си гърди.
	— Влезте, влезте… — покани ги Микаела, а очите й зашаваха нервно по прашния път, когато се отмести встрани, за да ги остави да влязат. След като затвори вратата зад себе си, Мария видя чамовите люлеещи се столове, които й бе направил Карлос. При вида им очите й се насълзиха, а в гърдите й се надигна надежда.
	— Божичко, от всички хора на света… не мислех, че някога отново ще видя вас двете — засмя се Микаела и смехът й отекна сред стените на пещерата. — Какво правите тук?
	— Дойдохме отчасти заради Лусия — каза Мария и посочи корема й, — и отчасти, за да разберем какво е станало със синовете ми и семействата им.
	— Така значи… — Микаела сложи ръка на издутия корем на Лусия. — Имаш вътре момиче, истинско съкровище, много борбено. Много ще прилича на теб, Мария — добави тя. — Кой е щастливият татко?
	Когато никоя от жените не отговори, Микаела кимна.
	— Аха, разбирам. Е, нека се радваме, че поне една от новото поколение _gitanas_ скоро ще се роди в този наш ужасен свят. Толкова много са изгубени за нас…
	— Знаеш ли съдбата на синовете ми, Микаела? — Мария поклати глава и посегна инстинктивно към ръката на Лусия.
	— Не мога да кажа, че знам, Мария. Ако си спомням правилно, ти още беше тук, когато двамата изчезнаха в града.
	— Да, тук бях. И никой не ги е виждал оттогава?
	— Не, толкова съжалявам, Мария, но малцина от мъжете ни, които бяха или отведени насила, или просто никога не се върнаха от града, се появиха отново… — Микаела хвана другата ръка на Мария.
	Лусия гледаше с интерес как очите на Микаела се обърнаха нагоре, също като тези на Чили, когато получаваше видения от горния свят.
	— Казват ми, че са там. Горе са, гледат ни сега. Добре са и са в безопасност.
	— Аз… — Гърлото на Мария беше толкова сухо, че не можеше да преглътне. — Знаех го в сърцето си, разбира се… Но все пак се надявах.
	— Какво сме ние, хората, без надежда? — въздъхна Микаела. — Няма недокоснато семейство в Сакромонте, а и в цяла Гранада. Цели заличени поколения… мъже, жени, деца… убити за престъпления, които никога не са извършвали. И _пайос_, и _gitanos_. Е… ти видя какво беше, преди да си заминеш, Мария. После само стана по-лошо.
	— Но… — Мария едва говореше, гърлото й още беше свито от емоциите. — Какво е станало със съпругите и децата на Едуардо и Карлос?
	— След като си тръгна, Гражданската гвардия дойде тук, горе, да прочисти останалите на хълма _gitanos_. Мария, толкова съжалявам, но Сузана и Елена бяха отведени заедно с децата…
	— Не! — проплака Мария. — Значи и те са мъртви? Как мога да го понеса! А аз ги оставих тук да умрат, за да спася собствената си кожа…
	— Не, мамо! Това не е вярно! — намеси се Лусия. — Направи го, за да спасиш Пепе, да дадеш на поне един от синовете си шанс за живот. Не забравяй, че си се молила на жените на Едуардо и Карлос да дойдат с теб!
	— Не бива да се самообвиняваш, Мария, ти им даде избор. Помня, че Елена ми го каза малко преди да я вземат — каза Микаела.
	— Елена беше бременна… тя беше съпругата на Едуардо, Лусия. Не можеш да си представиш по-мило момиче. Роди ли бебето, преди… — Мария не можеше да изрече думите.
	— Да, роди го, Мария. — За пръв път на пълните устни на Микаела се появи усмивка. — И тъкмо тогава се случи чудото.
	— Какво искаш да кажеш? — попита Лусия.
	Микаела седна на масата и направи знак на майката и дъщерята да сторят същото.
	— В живота винаги има равновесие. Дори когато навсякъде около нас има зло, се случват добри неща, дори прекрасни, за да запазят естествената хармония. Само няколко седмици преди да я отведат, Елена роди момиченцето си. Бях там с нея, помагах й, също както помогнах на твоята майка да те роди, Лусия. И изглежда, Мария, си благословена, защото не само имаш своята Лусия, която е специална по толкова много начини, а и внучка ти, дъщерята на Едуардо… в мига, в който я видях, разбрах.
	— Разбра какво? — попита Лусия.
	— Че именно тя е наследила от прабаба ти дарбата да вижда. Духовете в горния свят ми казаха, че тя ще бъде следващата _bruja_ и че трябва да я закрилям.
	— Дъщерята на Едуардо е имала дарбата? — прошепна Мария.
	— Точно така. И пророчеството се сбъдна: в същата сутрин, когато тя и останалите бяха отведени, Елена дойде при мен с бебето си, което бе нарекла Анхелина, защото имаше лице на ангел, и ме помоли да се грижа за него няколко часа, докато тя е на пазар. Съгласих се с радост, понеже и двете с Елена вече знаехме, че ще бъда част от бъдещето на Анхелина. Привързах бебето за мен и отидохме в гората да търсим билки и плодове. Нямаше ни много часове, понеже вече започвах да уча Анхелина да слуша ритъма на вселената чрез земята, реките и звездите. Не знаех, че докато сме били там, Гражданската гвардия се е качила в Сакромонте и е взела Елена, Сузана и децата им, докато били на път към пазара.
	Лусия осъзна, че слуша старата _bruja_, сякаш тя разказваше някоя от приказките си за старите времена. Но това беше реалност и… Лусия дори не можеше да си представи накъде ще тръгне историята.
	— Почти цялото село беше отведено. Само онези, които не бяха в пещерите си, когато дойде гвардията, успяха да се спасят — обясни Микаела. — Тогава разбрах, че горният свят ме е пратил в гората, за да защитя Анхелина. От онзи миг, Мария, отгледах внучка ти като свое дете.
	В пещерата се възцари тишина, докато Мария и Лусия се опитваха да възприемат казаното от Микаела. И какво означаваше то.
	— Нима… нима казваш, че тя е жива? — прошепна Мария, едва смеейки да попита, в случай че е чула грешно.
	— О, да, жива и здрава! Какво красиво и умно момиче имаш за внучка, Мария! Вече притежава сили, далеч надвишаващи моите собствени.
	— Тогава къде е?
	— Навън е, бере билки в гората, както съм я научила.
	— Аз… не мога да повярвам! След толкова трагедии, дъщерята на Едуардо е жива! Истинско чудо, нали, Лусия?
	— Да, мамо, така е!
	— Много пъти си мислех, че ще ни открият — продължи Микаела. — Но шестото чувство на Анхелина винаги беше една стъпка пред гвардията. Тя ми казваше кога трябва да напуснем пещерата и да се скрием в гората, докато „дяволските мъже“, както ги наричаше, се махнат. Нито веднъж не сгреши и се научих да вярвам на нейния инстинкт повече, отколкото на своя.
	— Значи си напуснала дома си и си се пренесла тук? — попита Мария.
	— Беше по-добре моята пещера да остане празна — прекалено близо е до градските порти, а аз не мога да се скрия лесно — засмя се Микаела. — Докато вашата пещера е далече от портите и близо до гората, така че можехме лесно да избягаме там.
	Мария погледна едрата жена и трябваше да се съгласи, че би й било трудно да стане невидима. Но някак бе успяла. Бе успяла да спаси дъщерята на Едуардо, Анхелина. Нейната внучка…
	— Скоро ли ще се върне? — попита Лусия. — Нямам търпение да видя племенничката си!
	— Ще се върне, след като свърши разговора си с дърветата, за да разбере къде точно да набере вълшебните билки, които ползва в отварите си. Тя е като вятъра, дух, който не слуша нищо друго, освен собствените си непогрешими инстинкти.
	— Как бих могла да ти се отблагодаря, Микаела? Това, което си направила за мен, за това семейство…
	— Не. Не съм направила нищо. Бях спасена заради Анхелина. Знам го.
	— А сега, след като и двете войни са свършили, хората връщат ли се да живеят в Сакромонте? — попита Лусия.
	— Общността, която някога имахме тук, вече я няма. Всички са мъртви или разпръснати по света. Сакромонте никога няма да бъде като преди — каза мрачно Микаела.
	— Може би с времето — възрази Мария.
	— Сега, след като сте тук, работата ми е свършена — сви рамене Микаела. — И съм благодарна, понеже се страхувах какво ще стане с Анхелина, ако ме няма. Беше ми казано, че някой ще дойде за Анхелина, когато имам нужда. Сърцето ми — то не може да ме поддържа още дълго, нали разбирате. — Тя се надигна от масата, а лицето й посиня от усилието. — А сега имам малко супа за обяд. Гладни ли сте?
	Както Мария, така и Лусия се възползваха от предложението на Микаела, повече от нужда да се концентрират върху нещо, докато чакат малкото дете чудо да се прибере, отколкото от глад. Мария разказа на Микаела за живота им в последните девет години, както и че вече живееха в портокалова горичка в полите на планините Сиера Невада.
	— _Hola, Maestra_ — каза високо гласче, когато входната врата се отвори, и едно слабичко, подобно на дух същество влезе в пещерата с кошница, пълна с неща, които приличаха на бурени.
	Мария ахна, защото това дете не би могло да прилича по-малко на _gitana_, дори да беше пуснато на земята от ангелското войнство, на което беше кръстено. С червеникавозлатистата си коса Анхелина изглеждаше съвсем като _пайо_.
	Мъдрите, спокойни очи се спряха на двете жени край масата.
	— Вие имате някаква връзка с мен, нали? — каза тихо тя, вървейки към тях. — Вие ли сте семейството ми?
	— Да — каза Мария, отново на път да се разплаче. — Аз съм баба ти, а това е леля ти Лусия.
	— Те ми казаха, че нещо специално ще дойде днес — кимна Анхелина без никаква изненада. — С тях ли ще живея, когато отидеш на горния свят, _Maestra_?
	— Да. — Микаела погледна изуменото лице на Мария почти самодоволно. — Досега разказвах на баба ти и леля ти всичко за теб.
	Анхелина остави кошницата си на пода и разтвори широко ръце, за да прегърне първо Мария, а после и Лусия.
	— Радвам се, че дойдохте. _Maestra_ се притесняваше, че времето й изтича. Сега може да се подготви за пътуването си без страх. Има ли супа? — попита тя.
	— Да — Микаела тръгна да се надига, но Анхелина я спря с ръка.
	— И аз мога да си я взема. Тя се опитва да прави всичко вместо мен, но аз й казвам да си почива. Твоето бебе ще бъде момиченце и ще бъдем големи приятелки — кимна Анхелина на Лусия, докато сипваше супа в тенекиена купа.
	— Микаела вече й каза — отвърна Мария. Лусия поне веднъж мълчеше, смаяна от това невероятно малко момиченце, а Мария можеше само да я гледа с изумление.
	_Детето на Едуардо… ще бъде дадено на мен…_
	Анхелина седна на масата и си изяде супата, задавайки стотици различни въпроси за Мария, Лусия и другите членове на семейството.
	— Имам и чичо, освен леля, нали?
	— Да, Анхелина, името му е Пепе. Може би някой ден ще ни посети тук.
	— Ще го познавам дълго време. Пророчествата се сбъдват, _Maestra_ — каза тя радостно на Микаела. — Знаех си, че няма да ни подведат.
	— Тя ходи ли на училище? — попита Мария.
	— За какво ми е училище? — отговори Анхелина. — Уча всичко, от което имам нужда, от _Maestra_ и гората.
	— Може би трябва да се научиш да четеш и пишеш — каза Лусия, докато тършуваше в кошницата си за цигарите си, след което запали една. — Ще ми се да го бях направила.
	— О, аз мога да чета и пиша, Лусия. _Maestra_ доведе един _пайо_ да ме научи. — Тя се втренчи в Лусия, която вдишваше дима от цигарата си. — Знаеш, че това е лошо за сърцето ти. Един ден ще допринесе за смъртта ти. Трябва да спреш.
	— Ще правя, каквото искам — отвърна Лусия, вече подразнена от това ангелско дете, което сякаш знаеше всички отговори.
	— Всяка от съдбите ни зависи от нас. Понякога. — Тя се разсмя и погледна многозначително Микаела. — Кога мога да дойда да ви посетя? — попита тя Мария. — В дома ви.
	— Трябва да дойдеш скоро — каза Мария, изведнъж обляна от изтощение. Бяха й се струпали прекалено много неща наведнъж; жизнеността и силата на това дете бяха зашеметяващи, а и тя още не беше осмислила напълно последното потвърждение, че синовете й и семействата им са загубени. — Микаела и аз ще уредим да дойдем да те вземем с колата.
	— Благодаря — каза учтиво Анхелина. — А сега трябва да направя отвара, преди силата в билките ми да си е отишла. За сърцето на _Maestra_ е. Ще направя една и за твоето бебе — обяви Анхелина. Тя занесе кошницата си до работния плот и се захвана за работа с голям нож на дъската.
	Последва прочувствено сбогуване и уговорка да вземат Анхелина след два дни.
	— Благодаря ви, че дойдохте, бабо, лельо — каза Анхелина, докато ги прегръщаше. — Направихте ме много щастлива. Довиждане.
	Мария и Лусия вървяха към колата си безмълвно.
	— Тя е… изключителна — прошепна Мария, повече на себе си, отколкото на дъщеря си.
	— Така е, макар да е доста дразнещо едно деветгодишно дете да ми казва, че трябва да спра да пуша — намръщи се Лусия, докато палеше двигателя. — Е, сега поне знаем какъв цвят одеялце да ушием на бебето — добави тя с дрезгав смях. — Напомня ми на Чили като момче. И той беше твърде зрял за годините си. Боже, как ми липсва! Още един близък, когото почти със сигурност сме загубили в тези проклети войни.
	— Да пратя ли телеграма на баща ти, за да го уведомя за смъртта на синовете му и за внучката му? Не би ли трябвало да знае?
	— Защо не? Може би поредната му курва ще му го прочете — каза провлачено Лусия, докато прокарваше внимателно колата по тесните калдъръмени пътища.
	— Моля те — въздъхна Мария. — И двете получихме достатъчно омраза и загуба в живота си за един ден. Какъвто и да е Хосе, той е твой баща и мой съпруг.
	— Знаеш ли поне къде е?
	— Пепе ми прати телеграма, че тръгват на ново турне в Щатите другата седмица.
	— Как я прочете, мамо?
	— Алехандро ми я прочете — призна Мария. — Той предложи да ми помогне да се науча да чета по-добре.
	— Казах ти, че си имаш гадже — изкикоти се Лусия, — което е повече, отколкото имам аз, или някога ще имам — добави тя и погледна корема си.
	— Още си млада, Лусия! Животът ти тепърва започва.
	— Не, мамо. Мисля, че твоят живот започва. Алехандро знае ли вече, че си _gitana_?
	— Не.
	— Ще се променят ли нещата между вас, ако научи?
	— Не знам, но не е ли по-безопасно за теб и бебето да не знае?
	— Както звучи, май е по-добре и за теб — усмихна се сухо Лусия. — Мнозина биха казали, че предаваме културата си, като се държим като _пайос_ — даже живеем като тях, в нормална къща…
	— Може би е така — въздъхна Мария, — но когато си спомня за годините горе в Сакромонте, когато се отнасяха към нас като с кучета, ми е приятно да живея без тези предразсъдъци. А и отвътре още сме тези, които сме, Лусия, независимо дали косата ни е дълга или къса, какви дрехи носим или къде живеем. Така е… по-лесно — призна Мария.
	— Значи не искаш да се върнеш да живееш в собствената си пещера, мамо?
	— Не мога да изхвърля Микаела, след всичко, което е направила за Анхелина. Мисля, че това състояние на нещата урежда всички ни.
	— Да, мамо. Засега е така.


>>	32.

	Анхелина дойде да ги посети във вила „Елза“ следващата седмица. Също като Лусия, когато посещаваше къщи на _пайос_ като малка с баща си, и Анхелина ахкаше и охкаше при вида на модерните уреди. Вътрешната тоалетна и ваната я заинтригуваха най-много и Лусия я намери да гледа в тоалетната чиния, докато дърпаше дългата верига, за да пусне водата.
	— Искаш ли да се изкъпеш във ваната? — попита я Лусия. — Водата е много топла.
	— Мисля, че много ще се уплаша! Виж колко е дълбоко. Не мога да плувам и може да се удавя.
	— Аз ще остана с теб и ще се погрижа да не се удавиш. А и погледни — каза Лусия и й показа пяната за вана, която беше откраднала от „Уолдорф Астория“. — Това вече е истинска магия.
	Малкото момиченце се разсмя от изненада и удоволствие, когато видя големите кремави мехури да се появяват на повърхността на водата.
	— Каква алхимия прави това? — попита тя, когато Лусия я насърчи да влезе и да си сложи малко пяна на носа.
	— Американска алхимия — отвърна Лусия. — Гледала ли си някога филм, Анхелина?
	— Не, какво е това?
	— Движещи се картини на екран. Веднъж участвах в такъв. Може би някой ден ще ти покажа.

	* * *

	— Анхелина е такава странна комбинация — отбеляза Лусия, след като се върна от Сакромонте, където остави детето обратно в пещерата. — Притежава мъдрост над годините си, но е дете, отраснало изцяло сред природата, и невинността й е невероятна.
	— И ти отрасна сред природата, Лусия, в същата пещера като Анхелина.
	— Но аз не бях скрита от света, мамо. Разбирах го твърде добре от много ранна възраст. Попитах я дали не иска да поостане с нас известно време. Тя отказа, понеже не можела да остави Микаела сама. Тя била много болна, но и щял да й липсва горският й дом.
	— Е, един ден няма да има избор — каза Мария. — Според това, което казаха и двете, на Микаела не й остава още много време.
	— Изглежда почти все едно всичко това е планирано от нечия невидима ръка — замисли се Лусия. — Ако не се бяхме върнали, какво щеше да стане с детето?
	— О, сигурна съм, че щеше да оцелее — усмихна се Мария. — Това е съдбата й.
	Лусия стана от масата, където двете бяха вечеряли, и се прозя.
	— Отивам да си легна, мамо. Тази вечер съм уморена.
	— Приятни сънища, _querida_.
	— Благодаря, лека нощ, мамо.
	Мария поседя там още малко, преди да отнесе чиниите, замислена за промяната, настъпила у дъщеря й. Беше едва десет часът, времето, когато старата Лусия едва започваше да се оживява пред публика от стотици, понякога хиляди зрители; но тук Лусия често си лягаше рано и спеше спокойно по цяла нощ. Напрежението, на което се подлагаше Лусия през годините, беше плашещо — Мария често се страхуваше, че дъщеря й ще се докара до гроба от танци, но тази нова Лусия беше спокойна и приятна компания. Поне засега…

	* * *

	Три седмици по-късно, докато слънцето залязваше, Мария видя самотна фигурка да върви по пътеката към къщата.
	— Лусия! — извика Мария, когато видя загасващата светлина да озарява малката червено-златиста главичка. — Анхелина е тук!
	Мария изтича надолу по стълбите да посрещне Анхелина. Когато стигна до нея видя, че малкото момиченце е напът да припадне.
	— Моля, може ли малко вода? — каза задъхано то, докато Мария му помагаше да се качи на терасата. — Пътят дотук беше много дълъг.
	— Какво е станало? — попита Мария, сложи Анхелина да седне на един стол и бързо й наля вода от каната на масата.
	— Микаела отиде на горния свят, _abuela_ — каза тя на баба си. — Отиде си тази сутрин по изгрев. Беше ми казала да дойда направо при вас, когато се случи.
	— Искаш да кажеш…
	— Да — потвърди Анхелина. — Тя вече не е с нас на земята.
	— О! _Pequeña_, само ако знаехме, щяхме да дойдем при теб. Нищо чудно, че си толкова изморена, пътят пеша е много дълъг.
	— Един мъж ми предложи да ме закара на каруцата си, но после взе да ми задава странни въпроси, затова скочих. — Анхелина пиеше жадно вода. — Все пак стигнах дотук, но трябва да се върнем скоро, защото _Maestra_ трябва да бъде погребана възможно най-бързо, иначе душата й няма да постигне покой.
	— Разбира се, ще идем утре сутрин. Къде е…
	— Оставих я в леглото й.
	— Тъжна ли си? — попита я Лусия, която излезе на терасата.
	— Да, защото много ще ми липсва, но знам, че й беше време да си отиде, затова се радвам за нея. Вече не й беше удобно в тялото й, нали разбирате. Телата се изхабяват и душата трябва да продължи, за да бъде свободна.
	— Съжалявам, Анхелина. — Лусия я прегърна. — Но сега си в безопасност тук с нас.
	— _Gracias_, но нали знаете, че трябва да се връщам в гората, за да виждам приятелите си и да бера билките си? — попита Анхелина с паника в очите.
	— Знаем. Сега ще ти донеса нещо за ядене.
	— Не, не мога да ям, докато _Maestra_ не бъде погребана в земята.
	— Утре ще идем рано в Сакромонте — обеща Мария.
	— Благодаря. Сега мисля, че бих искала да поспя.
	— Ще те сложим в детската стая. Там има легълце, готово за теб — каза Мария, а детето се изправи, с изопнато от ужасна умора лице. — Ела с мен.
	— Тя настани ли се? — попита Лусия майка си, след като Мария се върна на терасата.
	— Пъхна се под одеялото и заспа за секунди. Горкото дете! Толкова е спокойна тази вечер, но сигурно е в шок. Микаела е всичко, което някога е познавала.
	— Не й личи — изкоментира Лусия, — но пък тя е най-странното дете, което някога съм виждала. — Лусия загаси цигарата и запали нова. — Това, за което си мисля, е как двете с теб и Анхелина ще изкопаем дупка, достатъчно голяма за Микаела, и как ще я занесем до нея.
	— Права си — съгласи се Мария — не можем. Така че трябва да намерим мъже да ни помогнат. Виждаш ли, Лусия, за някои неща има полза от тях, нали? — добави тя с плаха усмивка.

	* * *

	Анхелина ги събуди и двете малко след изгрев, отпочинала и бодра като слънчоглед.
	— Трябва да тръгваме — каза тя. — _Maestra_ иска да започне пътя си към горния свят възможно най-бързо.
	Когато слънцето се издигна над Алхамбра, трите се доближиха до пещерата.
	_Мъртва в леглото, в което ми помогна да родя…_ — помисли си Мария, докато Анхелина отваряше входната врата. Вътре вече се усещаше миризмата на гниеща в жегата плът. Лусия поклати глава.
	— Извинявайте, но ще повърна — каза Лусия и се извърна от вратата. — Анхелина, познаваш ли някакви семейства тук, с млади мъже, които да ни помогнат да погребем твоята _Maestra_?
	— Да, Лусия. Ще опитаме у съседите.
	Мария погледна Анхелина, която се качи по склона до пещерата над нейната.
	— Там не е ли пусто? Рамон, отведе го Гражданската гвардия преди десет години… — каза тя, докато Анхелина чукаше на вратата, след което я отвори и влезе направо вътре.
	— Върна се преди три седмици… Рамон? — извика тя към спалнята зад познатата кухня, в която стояха. — Аз съм, Анхелина, и имаме нужда от помощта ти.
	Чу се пъшкане иззад завесата, скърцане на легло, после един изпосталял мъж с дълга сива брада се показа иззад нея.
	— _Dios mío!_ — Ръката на Мария се притисна до устата й, а от очите й потекоха сълзи. — Рамон, наистина ли си ти?
	— Аз… Мария! Върнала си се! Как? Защо?
	— Мислех те за мъртъв! Гражданската гвардия… те дойдоха…
	— Да, и ме хвърлиха в затвора и ме оставиха да умра, но някак, както виждаш, оцелях. — Той се изкашля, почти като Фелипе, преди да умре. — После много месеци бях в болницата на _пайос_, която не беше много по-добра от затвора. Но ти, Мария, ти си по-красива от всякога!
	— Рамон, не мога да повярвам, че си жив. Аз…
	— Ела, нека те прегърна, _querida_.
	Лусия преглътна буцата в гърлото си, когато майка й се спусна в крехките, слаби ръце на Рамон.
	— Те се познават добре, така ли? — обърна се ококорената Анхелина към Лусия.
	— Да, някога са се познавали.
	— Те се обичат — обяви детето. — Това е хубаво, нали?
	— Да — кимна Лусия.
	Те помогнаха на изненадания Рамон да седне на едно столче, преди да е припаднал.
	— Къде са ти мебелите? — попита Мария.
	— Отдавна отнесени от мародери — въздъхна Рамон. — Имам само един сламеник, но поне съм свободен и това си струва. А сега ми кажи защо си тук, в кухнята ми?
	— Микаела се е пренесла на горния свят и трябва да я погребем. Знаеш ли да са останали някакви мъже в Сакромонте, които могат да ни помогнат? — попита го Мария.
	— Не знам, но можем да проверим. Аз просто… не мога да повярвам, че отново си тук, скъпа моя Мария. — Рамон я погледна в пълен екстаз.
	— Още едно чудо — прошепна Анхелина на Лусия.
	Двете жени, детето и мъжът, немощен като осемдесетгодишен старец, претърсиха прашните пътеки на Сакромонте, за да намерят помощ да погребат някога почитаната си _bruja_. Много врати не се отвориха веднага и дълбокият страх, спуснал се над това разбито общество, беше осезаем. Много домове бяха празни, но щом онези, които бяха придумани да излязат от пещерите, разбраха какво става, с радост се съгласиха да помогнат. Малцината здрави мъже бяха пратени с лопати да изкопаят гроба на Микаела, докато жените събраха оскъдните си запаси и приготвиха храна за събиране по-късно.
	Една от жените даде на заем мулето си да дърпа каруцата на друг съсед и след като качиха на нея тленните останки на Микаела, тръгнаха в дрипава процесия към гората, където положиха в гроба своята _bruja_.
	Събирането след това беше организирано в пещерата на Мария, а един стар _gitano_, който някога държеше една от нелегалните пивници, донесе бренди, за да пият в памет на Микаела. От около четиристотин някогашни жители бяха останали не повече от тридесет. Мария и Лусия отнесоха доста подигравки за новите прически, но дори след ужасите и разрухата от последните десет години пламъкът на общността им още не беше угаснал. Някои от мъжете си бяха донесли китарите и за пръв път от години звуците на фламенко се понесоха по въздуха на Сакромонте.
	— Лусия! Трябва да ни потанцуваш — извика един от мъжете, чийто свит стомах бе накарал брендито веднага да му размъти главата.
	— Аз имам гюле в корема — завъртя очи Лусия. — Може би мама би искала да потанцува? Тя ме научи на всичко, което знам.
	— Не — изчерви се Мария, но другите жени я бутнаха напред.
	— Да! Да! Да! — занареждаха хората и пляскаха с ръце в тон.
	Мария нямаше друг избор, освен да се съгласи. Ужасена, че ръцете и краката й няма да си спомнят какво да правят, тя изпълни първите си _alegrías por rosas_ от двайсет години. Останалите от групата, или поне тези, които имаха сили, накрая се присъединиха към нея, а малката Анхелина гледаше ококорена спектакъла.
	— Никога ли не си била на фиеста? — попита я Лусия.
	— Не, но това е най-красивото нещо, което съм виждала! — каза тя с блеснали очи. — Лусия, това не е край, а ново начало!
	И докато Мария насърчаваше Рамон да потанцува, подкрепян от нея, Лусия си помисли, че беше точно така.

	* * *

	— Лусия, трябва да те помоля за нещо. — Мария се появи до самоделния хамак, който двете бяха вързали между две портокалови дръвчета, за да може Лусия да си почива навън следобед.
	— За какво, мамо?
	— Чудех се дали ще имаш нещо против да поканя Рамон да дойде и да поживее с нас известно време. Той е много болен и няма нищо. Някой трябва да се грижи за него.
	— Разбира се, че нямам нищо против. След като Анхелина се премести тук, а новото бебе идва, май си създаваме собствена общност на _gitanos_ тук — усмихна се Лусия.
	— Благодаря ти, _querida_. Макар сега да е болен, Анхелина смята, че може да се възстанови напълно и да ни е от помощ тук.
	— От помощ или не, ти го искаш тук и в това няма нищо лошо. И така — продължи невинно Лусия, — той на дивана в дневната ли ще спи?
	— Аз… не. Мислех, че би било най-лесно да…
	— Мамо, само се закачам с теб. Знам точно къде ще спи — в твоите прегръдки. Какво ли ще си помисли Алехандро, като разбере, че приятелката му си е намерила друг мъж? — Лусия не изчака отговор, а слезе от хамака, за да се върне в къщата за чаша вода.
	— _Dios mío_, каква тъжна ситуация, щом любовният живот на майка ми е по-бурен от моя — каза тя на бебето си.

	* * *

	На седми септември Лусия се събуди през нощта, изпотена и с чувство на дискомфорт. Стана, за да отиде до тоалетната за пети път тази нощ, но преди да е направила повече от две крачки, усети как по вътрешната страна на краката й тече топла течност.
	— Помощ! Мамо! Кървя! — изкрещя тя в мрака. Мария и Анхелина дотичаха от стаите си и включиха електрическата лампа.
	Мария погледна локвата прозрачна течност между краката на дъщеря си и въздъхна от облекчение.
	— Лусия, не кървиш, водите ти са изтекли. Това означава, че бебето е напът.
	— Отивам в кухнята да приготвя отвара — каза Анхелина. — Бебето ще е тук до изгрев — обяви на излизане тя.
	Въпреки пронизителните крясъци на Лусия, достатъчно силни, за да уплашат вълците по планинските върхове над тях, коремните й мускули, тренирани от години танци, й послужиха добре, когато бебето започна пътуването си към живота. Анхелина пое контрола, сякаш знаейки инстинктивно от какво се нуждаеше Лусия: тя вървеше с нея, караше я да сяда и да става, разтриваше гърба й и през цялото време шепнеше успокоително, че бебето й е добре и скоро ще се роди.
	Мария и Анхелина помогнаха на Лусия да се качи на леглото, когато каза, че иска да напъва, и малкото момиченце се появи на бял свят в пет часа сутринта, точно по изгрев.
	— Никога повече! — изстена облекчена Лусия. — Това са най-трудните _bulerías_, които някога съм танцувала. Къде е бебето ми?
	— Ето я тук — каза Анхелина, която току-що бе срязала пъпната връв със зъби, както беше гледала да прави Михаела. — Силна и здрава е.
	— Как ще я наречеш? — попита Мария, когато погледна чудото на втората внучка, която й бе дадена, откакто се върна в Испания.
	— Исадора, като американската танцьорка, но с испанско произношение.
	— Необичайно име — отбеляза Мария.
	— Да.
	Лусия не каза нищо повече, но докато държеше новороденото си в ръце, предателските й спомени се върнаха към трийсетия й рожден ден, когато Менике я заведе на изложба на фотографии на танцьорката, наречена Айседора Дънкан. Тя не искаше да ходи, но щом влезе, бе зашеметена от снимките и от историята на живота на Дънкан. „Тя е била пионерка, преминавала е границите, също като теб, _pequeña_“ беше й казал Менике.
	— Мисля, че прилича на баба си — каза Анхелина.
	— _Gracias a Dios!_ Радвам се, защото не бих искала никое дете да прилича на мен. Здравей, бебче — каза Лусия и погледна малкото личице. — Да, определено си по-хубава от майка си. Аз…
	Когато бебето погледна нагоре към нея, Лусия затаи дъх при вида на лицето, чиито черти, макар и в смален вариант, й бяха толкова познати. Но никога нямаше да признае пред никого на кого всъщност приличаше бебето.

	* * *

	Есента премина в зима и странното малко семейство, което бяха събрали Мария и Лусия, се скри вътре, за да седи край малкия огън в дневната. Мария го използваше за готвене, понеже предпочиташе вкуса на приготвената там храна пред тази от голямата желязна печка в кухнята. Исадора процъфтяваше под грижите на Мария и Анхелина, макар че Лусия категорично отказа да кърми след първия опит.
	— Защо да го правя, щом трите можем да се редуваме да я храним от бутилка? Освен това имах чувството, че ще ми откъсне зърната, колкото силно смучеше — беше истинска агония!
	Мария тайно си мислеше, че Лусия просто предпочиташе да спи през нощта и се възползваше от факта, че има други хора, които охотно да поемат грижите за Исадора. Не помагаше и това, че бебето спеше в детската стая с Анхелина. Но Мария си мълчеше, когато виждаше как малкото момиче усърдно сменя пелени и храни бебето от бутилка. Докато Лусия седеше и пушеше на терасата, Анхелина пееше на Исадора приспивни песнички и я люлееше да заспи. Някои жени просто не бяха създадени да бъдат майки и Лусия беше една от тях.
	А докато Анхелина се грижеше за Исадора, Мария използваше собствените си нежни ръце и отварите на Анхелина, за да се грижи за Рамон, който набираше сили с всеки изминал ден. Хриптящата кашлица, която напомняше и на двама им за ужасния затвор, скоро спря и не след дълго Рамон можеше да се разхожда из портокаловата горичка и да цъка с уста, като гледаше колко е занемарена.
	— Може да попитам Алехандро дали иска да се грижиш за дърветата? — предложи му Мария една хладна вечер, докато седяха пред топлината на огъня.
	— Да, Мария, ще го правя безплатно, защото това е, което познавам и обичам — сви рамене Рамон. — Ти и тази къща ме спасихте. Най-малкото, което мога да направя, е да се грижа за дърветата, които растат в имота.
	Скоро започна да приижда постоянна върволица от посетители от Сакромонте, които слизаха по склона, за да пият кафе с Мария в нейната _пайо_ къща и да посещават малката _bruja_ за предсказанията и отварите й. Мария се зарадва да чуе, че още жители на Сакромонте бяха започнали бавно да се връщат след години изгнание в други държави. Храната още беше скъпа, а деликатесите се продаваха на черния пазар, но от време навреме на Анхелина й плащаха с блокчета шоколад или по някоя бутилка бренди за Рамон с неясен произход.
	По Коледа Мария направи поклонение в абатството Сакромонте и падна на колене, за да благодари на Бога за успешното раждане на внучка си и прекрасния си нов живот в родината. Но нещо й подсказваше, че този живот е временно затишие — впечатление, което се усили, когато чу звука, който не бе чувала от много месеци: потропването на стъпалата на Лусия по покритата с плочки тераса навън.
	— Мамо — заяви Лусия на Мария една сутрин, — вече съм готова да се върна към танците. Пепе прати телеграма, че на куадрото е предложен още един сезон в театъра на 46-та улица. И че ще утроят парите, ако се върна на сцената. Мамо, това е идеалният момент да се върна.
	— Не е ли прекалено рано? Бебето ти е само на четири месеца.
	— Ако не го направя, ще изгубя всичко, за което съм се трудила.
	— Лусия, това не е вярно. Ти си най-прочутата танцьорка на фламенко в Северна и Южна Америка. Няма закъде да бързаш, _querida_.
	— Публиката има много къса памет, а особено сега, след като Ла Архентинита почина, всеки ден се появяват нови млади танцьорки, които да оспорват короната ми. Освен това ми липсва — въздъхна тя.
	— Коя част ти липсва?
	— Танците, разбира се! Това е, което съм.
	— Вече си и майка — напомни й Мария и погледна надолу към Исадора, която спеше спокойно в количката си „Силвър Крос“ под сянката.
	— Да, и защо да не мога да бъда и двете?
	— Можеш, разбира се, че можеш. Значи искаш да направя планове трите да се върнем в Ню Йорк?
	— Мамо… — Лусия дойде да седне на плетения стол срещу майка си. — Помня какво беше да съм дете, което постоянно е на път, да ходя с татко от град на град, да спя във фургони и по полета, да нямам образование, да не мога да нарека никое място свой дом.
	— Мислех, че обичаш живота на път, Лусия. Ти винаги казваше, че ти харесва да не знаеш какво ще донесе утрешния ден.
	— Да, обичах го, мамо, но аз нямах друг избор. Исадора има. — Лусия замлъкна и погледна майка си. — Знам колко много обичаш това място, мамо, и колко много обичаш Исадора. Така че… — Лусия се спря за миг, преди да продължи. — Какво ще кажеш да останеш тук с нея?
	Мария направи всичко по силите си да сдържи въздишката си на облекчение и да се фокусира върху нуждите на внучка си.
	— А ти ще идеш в Ню Йорк сама?
	— Да, но ще се връщам често, за да виждам и двете ви.
	— Но Лусия, тя е толкова малка, има нужда от майка си. Аз не съм добър заместител.
	— Напротив, мамо. Ти си много по-грижовна и търпелива, отколкото аз някога бих могла да бъда. Знаеш колко се ядосвам, когато плаче. А и освен това — добави Лусия — парите намаляват. Трябва да отида и да спечеля още. Или поне да видя татко и да му поискам още.
	— Колко време няма да те има?
	— Договорът е за шест месеца и ще спечеля достатъчно, за да купя тази къща — засмя се Лусия — и тогава всички ще сме в безопасност завинаги. Само си представи, мамо!
	— Да, това би било много хубаво, Лусия — съгласи се Мария, знаейки, че щом Лусия реши нещо, нищо в рая или ада не би могло да я спре, така че нямаше смисъл да спори повече от името на Исадора.
	— Както смяташ, че е най-добре, _querida_.
	— Добре. Значи е решено.
	Когато Лусия се изправи, Мария видя облекчение и в нейните очи.

	* * *

	— А и как бих могла да очаквам да се откаже от танците? Те са същността й — обясни Мария на Рамон по-късно същата нощ.
	— Но тя вече е майка, Мария, и бебето й се нуждае от нея.
	— Твоите момичета се справиха добре и без майка — напомни му Мария. — Стига бебетата да са обичани от някого, не съм сигурна, че има значение кой е.
	— А къде са момичетата ми сега? — каза Рамон с изкривено от скръб лице. — Лежат мъртви в някой масов гроб в града.
	— Заедно с моите момчета, техните съпруги и внуците ми — добави Мария и хвана ръката му.
	— Защо оцеляхме ние, когато светът трябваше да бъде техен?
	И двамата задаваха този въпрос на небесата всеки ден.
	— Не знам, и никой от нас няма да го разбере, докато не дойде и нашият ред да заминем нагоре, но поне можем да опазим следващото поколение.
	— Ето ни тук, плачем за изгубените си деца и внуци, докато една майка се кани да изостави своето дете — поклати глава Рамон. — Не разбира ли Лусия какъв дар й е даден?
	Мария знаеше, че му е трудно да приеме поведението на Лусия, което виждаше като егоистично.
	— Всички си имат своите силни и слаби страни и единственото, което можем да направим, е да ги приемем такива, каквито са. Освен това Лусия е права — един от нас в това домакинство трябва да си намери работа, преди парите да свършат.
	— Надявам се това лято да се върна на работа като черноработник — каза Рамон. — Моя грижа е да печеля пари.
	— Рамон, знаеш не по-зле от мен, че хиляди мъже се завръщат в Испания и отчаяно търсят работа. Няма ли да се опиташ да си върнеш портокаловата гора? — попита го за пореден път Мария. — Толкова е нечестно, ти плати за нея — твоя е по право.
	— И какво доказателство имам, освен един лист хартия от продавача, на който пише колко съм платил за нея? Това не е законен нотариален акт, Мария… Аз, срещу правителството на Франко, което ми я открадна. — Рамон поклати глава и се изсмя. — Не мисля така.
	— Но ако никой не започне да се бори, нищо няма да се промени.
	— Мария, мисля, че трябва достатъчно да се борим само за да оцелеем. Може би толкова дълго си била в чужбина, че си забравила кои сме: ние сме _gitanos_, най-низшите от низшите. Никой не ни слуша.
	— Защото никога не надигаме глас! — Мария поклати глава. — Прости ми, Рамон, но в Америка е много по-различно. Виж какво постигна Лусия, макар да е _gitana_. Посрещаха я с почести, където и да отидеше.
	— Да, заради таланта й, защото тя е уникална и специална. А аз? Аз съм просто работник.
	— Да. — Мария хвана ръката му. — И аз те обичам с цялото си сърце.

	* * *

	— Е, имате достатъчно пари за наема и храната за следващите шест месеца, и допълнително за всичкото мляко, което поглъща Исадора. — Лусия се усмихна, когато погледна бебето си, което риташе на пода, завито в кърпа, с голи ръчички и крачета. Лусия коленичи до нея и я целуна по крачетата, ръчичките и двете бузки. — Ах, любов моя, _mi pequeña_! Да си жива и здрава и скоро да се видим отново.
	— Таксито пристигна, Лусия! — извика Рамон.
	— Тогава трябва да тръгвам. Довиждане, Рамон, Анхелина… — Лусия я целуна по бузите. — Чао, мамо, грижи се за себе си и за скъпата ми Исадора.
	— Ще се грижа, и Бог да те пази, докато пътуваш, _querida_. Пази се.
	Лусия им прати въздушна целувка, докато малките й стъпала тропаха по плочките в новите й кожени обувки. Помаха за последно, качи се на таксито и си замина.
	Анхелина, застанала сама на терасата, усети как очите й се напълниха със сълзи.
	_Никога няма да се срещнат отново_ — помисли безмълвно тя.


>>	33.

	През следващите няколко месеца, макар заминаването на Лусия да беше тъжно, къщата стана много по-тихо място без постоянното й безпокойство. Рамон, който винаги се чувстваше неудобно пред Лусия заради Хосе, се отпусна и развихри всичките си бащински инстинкти върху малката Исадора.
	Слухът за Анхелина се разнесе и потокът й от посетители се увеличи. Всички искаха да се допитат до детето ангел, което бе добило репутацията на най-великата _bruja_ сред _gitanos_ от цяло поколение. Започнаха да идват клиенти чак от Барселона и една нощ Анхелина дойде да седне с Мария и Рамон.
	— Искам да ви помоля за съвет — каза тихо тя, с прибрани в скута си ръце. — Понеже съм толкова малка и още се уча, не изисквам да ми се плаща. Хората често ми оставят козе мляко или яйца, както знаете, но се чудя…
	— Дали не трябва да определиш цена за различните лечения и лекарства — довърши вместо нея Рамон. — Как мислиш, Мария? Все пак използваме парите, за да купуваме гориво и да се качваме три пъти седмично до Сакромонте, за да може Анхелина да бере билки. Би трябвало поне да покрием този разход.
	— Знаеш ли колко е взимала Микаела, _abuela_? — попита Анхелина.
	— Не точно, не — отвърна Мария. — Тя никога не отказваше да лекува пациент, който не може да си позволи да плати, но ако имаха средства, ги взимаше. Особено от богатите _пайос_, които идваха да я видят.
	— Не мисля, че _пайос_ ще идват при дете като Анхелина и ще плащат — засмя се Рамон.
	— Може би не, все още, но така Микаела изкарваше повечето си пари.
	— След малко ще предложиш да заведем Анхелина на площада до катедралата! Може да раздава розмарин и да предсказва за няколко песети — вдигна вежди Рамон.
	— Знаеш ли — отбеляза Мария по-късно същата вечер, когато извади изпод дъските на пода кутията с парите им и я отвори, — макар да се шегуваш, че можем да пратим Анхелина на площада да хваща богати _пайос_, скоро може и да се наложи. Имаме пари само за още три месеца.
	— Лусия обеща да прати още, нали?
	— Да, но не са пристигнали. Ами ако са били откраднати по пътя? От Америка до Испания има много път и пакетът трябва да е минал през много ръце. Колко гладни хора има в пощенския офис в Гранада?
	— Лусия не е глупава, _querida_. Би ги скрила добре. Какво има, Мария? Не си на себе си.
	— Не — въздъхна Мария. — Може да не съм _bruja_, но просто имам лошо предчувствие, че нещо ще се обърка.
	— Това изобщо не е нормално за теб. — Рамон се намръщи, след което я прегърна. — Помни, че и двамата вече сме оцелели. Заедно можем да се изправим пред всичко. Обещавам.
	— Надявам се, Рамон, наистина се надявам.

	* * *

	Седмица по-късно една кола, която Мария не разпозна, се качи по пътя до къщата. Паркира пред къщата и една жена _пайо_ с лъскава къса прическа и прекалено големи слънчеви очила слезе от нея.
	— _Hola_, сеньора — усмихна се Мария, докато жената се качваше по стълбите до терасата. — С какво мога да ви помогна?
	— Вие ли сте сеньора Албайсин? — попита жената.
	— Да, аз съм. А вие сте?
	— Аз съм сеньора Коельо.
	— А! Сестрата на Алехандро! Моля, влезте. Много се радвам да се запознаем. Мога ли да ви предложа нещо за пиене?
	— Не, сеньора. Боя се, че дойдох тук, понеже получихме оплаквания от съседите за вас и семейството ви.
	— Оплаквания? — Мария се огледа към портокаловите и маслинови горички, обграждащи вилата. — Но ние нямаме съседи.
	— Чух, че една от роднините ви използва къщата като работно място.
	— Извинете, сеньора, какво имате предвид?
	— Тя врачува на хората и прави билкови отвари, които продава. Вярно ли е?
	— Ами… да, тоест, единайсетгодишната ми внучка помага на хората, ако са болни или се нуждаят от съвет. Тя е _bruja_, сеньора.
	— Казвате, че този бизнес се ръководи от дете? — Жената свали тъмните си очила и разкри силно гримирани остри зелени очи.
	— Да, и сте права, че наскоро повече хора са чули за дарбата й и идват да я търсят.
	— Знаете ли, че е незаконно децата да работят, сеньора?
	— Това не е работа, тя не получава заплащане…
	— Сеньора Албайсин, сигурна съм, че разбирате, че аз и брат ми ви дадохме под наем тази къща на доверие. Брат ми ме увери, че вие и дъщеря ви сте почтени жени. Той не е разбрал, че дружите с… типа хора, които сега идват тук. Нито пък че нашият дом сега се използва за бизнес, и то с детски труд.
	— Сеньора, казах ви, че внучка ми не взима пари за услугите си, а хората, които идват тук, са…
	— _Gitanos_. Може би трябва да се радваме, че не сте довели тук целия си клан!
	В този момент се появи Анхелина с Исадора на ръце.
	— _Hola_, сеньора — усмихна се Анхелина на жената. — С какво можем да ви помогнем?
	— Това ли е детето, което предсказва бъдещето?
	— Да, сеньора — отвърна Анхелина. — Искате ли да ви предскажа вашето?
	— Не. — Жената видимо потръпна, а Рамон също излезе на терасата, за да види кой е посетителят им.
	— А това кой е?
	— Казвам се Рамон, сеньора. Добре дошла сте в нашия дом. — Той се усмихна и й подаде ръка.
	— За ваша информация, това е моят дом. И той ли живее тук?
	— Да, сеньора — потвърди Мария.
	— Алехандро не спомена нито него, нито детето. Доколкото знам, само вие и дъщеря ви сте записани в договора. Колко още от вас се крият вътре?
	— Моля ви, само това сме. Дъщеря ми се върна в Америка и… — Мария последва жената, която влезе вътре и започна да отваря всяка врата колебливо, все едно се страхуваше, че може да я нападнат група диваци. Щом се успокои, че няма другиго, жената огледа кухнята и дневната.
	— Както виждате, сеньора, направила съм къщата ви красива — каза Мария.
	Жената махна с пръст една мравка от кухненската маса.
	— Встрани от факта, че току-що открих, че сте настанили в къщата си още семейни членове без позволение и че малолетно дете работи тук, дойдох да ви кажа, че вдигаме наема от другия месец. Брат ми винаги е бил мекушав и дори той разбира, че тази сума е прекалено малка за такъв имот.
	— Колко ще бъде новият наем, сеньора?
	Жената назова сумата и Рамон и Мария се спогледаха с ужас.
	— Но, сеньора, това е четири пъти повече, отколкото плащаме сега! Не можем да си го позволим и…
	— Може да увеличите цените й — каза жената и погледна Анхелина.
	— Но ние имахме споразумение…
	— Да, за двама души. Сега има четирима, а и съм убедена, че полицията ще ни подкрепи, ако им кажем, че в къщата на скъпите ни баба и дядо са се настанили неканени _gitanos_. Така че ако не можете да платите колкото искаме, ще напуснете къщата до края на месеца, който, нека ви напомня, свършва след три дни. — Жената се обърна и закрачи към терасата, отново със слънчеви очила на лицето. — О, и не си помисляйте да вземете нещо от къщата. Знаем точно какво има в нея. Довиждане, сеньора.
	Когато жената се запъти към колата си, Анхелина слезе по стълбите на терасата и я посочи с пръст.
	— Проклинам ви, сеньора! — промърмори тя под нос. — Нека да гниете в дълбините на ада!
	— Тихо! — каза Мария, когато жената ги погледна, запали двигателя и потегли със скърцащи гуми. — Това изобщо няма да помогне.
	— Трябва ли да напуснем тази къща? — попита я Анхелина.
	— Да, трябва. — Мария взе бебето Исадора от малките ръце на Анхелина и погледна безпомощно Рамон. — Къде можем да отидем?
	— Засега смятам, че трябва да се върнем в Сакромонте.
	— Е, поне аз ще съм щастлива — плесна с ръце Анхелина. — Ще бъда близо до гората, макар че ще ми липсва ваната.
	— Поне притежаваме пещерата и никой не може да си я поиска — каза Мария. — Знаех си, че нещо идва, че това е прекалено добро, за да продължи.
	— Да, така ми каза. — Рамон протегна ръка към нея. — Помни, че бяхме щастливи преди, _querida_. Надявам се отново да бъдем щастливи.
	— Ами ако Лусия вече е пратила парите тук и пристигнат, след като си отидем? — попита в паника Мария.
	— Трябва да пратим телеграма на Пепе и да му кажем какво се е случило, а докато сме в пощата, да ги помолим и да задържат всякакви пратки, които пристигнат за нас. Виждаш ли, Мария? — Рамон хвана ръката й и я стисна нежно. — Винаги има решение на всеки проблем.
	— Защо си толкова оптимистичен?
	— Защото няма какво друго да бъда.

	* * *

	Три дни по-късно, след като взе на заем муле, което да впрегне в каруцата си, Рамон потегли с всичките им притежания. Мария го последва с колата, която се надяваше да продаде — нямаше да им трябва в Сакромонте. Макар Мария да знаеше, че когато си _gitano_, всички домове са временни, тя не можеше да не скърби за загубата на любимата си вила и времето си като _пайо_.
	Рамон направи всичко по силите си да освежи пещерата им. Той вароса всички стени и загради нещо като малка градинка встрани, където да седят през дългите горещи дни. Дори предложи на Мария да превърнат стария склад в дъното на обора в баня.
	— Не мога да осигуря течаща вода, но поне можем да използваме тези неща — каза той и показа на Анхелина и Мария очуканата вана и клозет, които бе донесъл в каруцата си от сметището в града.
	— _Gracias_, Рамон — каза Анхелина и го прегърна. — Също толкова добри са.
	В много отношения, помисли си Мария, докато седяха заедно отвън и гледаха как слънцето залязва над Алхамбра, преместването се бе оказало по-безболезнено, отколкото се страхуваше. Старият им дом ги бе посрещнал отново и беше успокояващо да бъде сред приятели.
	Телеграмата до Пепе беше изпратена и всеки ден Рамон слизаше до градската поща, за да провери дали е пристигнала пратката от Америка. Не беше.
	— Поне имаме парите от колата, _querida_, а може би скоро ще си намеря работа — напомни й Рамон.
	Мария го погледна и видя слабото му тяло, все още възстановяващо се от годините в затвора.
	— Нека само се надяваме пратката да дойде в следващите няколко седмици — въздъхна тя.

	* * *

	Четири месеца по-късно все още нямаше нито пратка, нито вест от Пепе. Мария пак се захвана с плетенето на кошници, но малцина в града имаха пари да ги купуват.
	— Може ли да дойда с теб, _abuela_? — попита Анхелина, докато Мария нанизваше кошниците на дълга пръчка, за да ги занесе на централния площад. — Рамон може да гледа Исадора няколко часа, а ти като че ли имаш нужда от помощ.
	— Благодаря ти — усмихна се Мария. — Да, може би хубавото ти личице ще ми донесе малко клиенти.
	Тръгнаха по дългия път. Мария се радваше, че бе дошло лято. Пролетта беше особено влажна и калта падаше на струйки по планината и носеше воня, която тя помнеше ясно от миналото си. Днес грееше ярко юлско слънце и с Анхелина, която бърбореше до нея, Мария се почувства малко по-ведра.
	— Не бива да се притесняваш, бабо, парите ще дойдат, обещавам — усмихна й се Анхелина, когато стигнаха „Пласа де лас Пасиехас“, площадът пред голямата катедрала на Гранада. — Е, добре. — Анхелина се огледа около себе си и посочи едно място точно до стъпалата на катедралата. — Службата ще свърши скоро — каза тя, след като прочете какво пише на таблото на входната врата. — Много хора ще излязат и може да поискат да купят кошниците ти. Сеньорита — каза тя, приближавайки се до една жена _пайо_, която пресичаше площада, — баба ми е оплела тези красиви кошници със собствените си ръце, искате ли да купите една? Много са здрави, да знаете — добави Анхелина.
	Жената поклати глава, но Анхелина я последва.
	— Тогава какво ще кажете да ви предскажа бъдещето?
	Жената отново поклати глава и закрачи по-бързо.
	— Но не искате ли да знаете дали дъщеря ви ще се омъжи за богатия мъж, когото ухажва? — не се предаде Анхелина. — И дали съпругът ви ще получи повишението в службата, към което се стреми?
	При тези думи жената се спря и се обърна към Анхелина със смаяно изражение.
	— Откъде знаеш това?
	— Сеньора, за една песета мога да разбера много повече. А сега, дайте да видя ръката ви…
	Мария остана на заден план и загледа как Анхелина проследи линиите на ръката на жената с малките си пръстчета и се повдигна на пръсти, за да прошепне тайните в ухото й. След около десет минути жената кимна, бръкна в чантата си и извади портмонето си. Мария видя как тя извади от него банкнота от пет песети.
	— Имате ли да ми върнете? — попита тя Анхелина.
	— За жалост нямаме, сеньора, но може би бихте могли да вземете една от кошниците на баба ми вместо това?
	Жената изглеждаше зашеметена и кимна автоматично, а Анхелина дотича до Мария да вземе една кошница.
	— _Gracias_, сеньора, и пожелавам на вас и на семейството ви дълъг и щастлив живот.
	— Виждаш ли? — каза Анхелина, когато жената си отиде. Тя размаха банкнотата, докато се връщаше при Мария. — Казах ти да не се притесняваш за парите.
	Когато тръгна обратно по криволичещите алеи към Сакромонте, Мария нямаше повече кошници за носене. Вместо това имаше издут джоб в полите си, пълен с монети и банкноти.
	— Никога не съм виждала подобно нещо — каза Мария на Рамон онази вечер, докато ядяха кървавицата, която беше купила. — Успяваше да примами клиент след клиент да им гледа на ръка. А дори нямаше розмарин, който да раздава — усмихна се тя.
	— Може би това, че е дете и толкова прилича на _пайо_, е помогнало — предположи Рамон.
	— Да, така е, но освен това казваше на всеки от тях нещо дребно за тях самите, което разпознаваха, за да ги привлече. — Мария поклати глава. — Дарбата й е плашеща, Рамон. Беше ме страх да я гледам. Каза, че иска да отиде отново другата седмица, но просто не знам дали е правилно да използва дарбата си за пари. Това се случи с Лусия.
	— И също като Лусия, Анхелина има собствена воля. Повярвай ми, тази млада дама никога няма да направи нещо, което не желае. Освен това…
	— Какво?
	— Анхелина направи всичко това днес, за да успокои теб. Искаше да ти покаже, че не бива да се притесняваш, понеже те обича. Какво грешно има в това?
	— Защото винаги се чувствам зависима от другите — въздъхна Мария.
	— Не, Мария, ние всички зависим от теб. — Той потупа нежно ръката й. — А сега е време да си лягаме.


>>	34.

	_Исадора_
	_Пет години по-късно_
	_Юни 1951_
	— Будна ли си, Исадора?
	— Не — отвърна тя и зарови лице във възглавницата. — Спя.
	— Е, знам, че не спиш, защото ми говориш, и ако не станеш от леглото, ще трябва да те гъделичкам, докато не го направиш…
	Пръстите на Анхелина се промъкнаха под одеялото към корема на Исадора, където най-много я беше гъдел, и се задвижиха по него като малки паячета, докато Исадора не се разкикоти.
	— Спри! Спри! — каза тя със смях и отметна одеялото, за да стане от леглото. — Ето, будна съм! Какво искаш?
	— Да дойдеш с мен в града преди _abuela_ и Рамон да са станали.
	— Но те казват, че не бива да ходиш да гледаш на _пайос_ — каза Исадора, търкайки сънените си очи с ръчички.
	— Погледнах в кутията с парите и ако не отида, ще ни кажат и че няма нищо за вечеря — заяви Анхелина. — Ще дойдеш ли? Моля? Винаги привличам повече клиенти, когато си с мен — помоли я тя.
	— Е, добре — въздъхна Исадора. — Трябва ли да нося тази глупава рокля? Много ми е малка и ми дращи.
	— Да, трябва, защото изглеждаш толкова сладка в нея. — Анхелина вдигна роклята, с цветни мотиви и бухнали ръкави. Исадора остави Анхелина да й свали нощницата и да я смени с роклята.
	— Това е за бебета — каза тя намусена — и освен това ти казах, че съм мъжкарана. Ау! — оплака се тя, докато братовчедка й разресваше с четка дългите й тъмни къдрици.
	— Обещавам след това да ти купя сладолед — взе да я придумва Анхелина, докато слагаше розова панделка от едната страна на косата й. — Хайде, обуй си обувките и ще тръгваме.
	След като минаха на пръсти покрай завесата пред спалнята на баба им и Рамон, Анхелина спря да налее вода от каната в манерка. Когато пристъпиха навън Исадора усети жегата на деня, макар да беше едва осем сутринта.
	— Изглеждаш много хубава в роклята си — отбеляза Исадора, гледайки братовчедка си. Тайничко си мислеше, че Анхелина е най-красивото нещо, което някога бе виждала, и знаеше, че всички момчета в Сакромонте също смятат така. С дългата си златиста коса, големи сини очи и кожа, която никога не потъмняваше под слънцето, според Исадора Анхелина приличаше на някоя принцеса от книжката с приказки, която Рамон й бе купил, когато я научи да чете. — Ще се омъжиш ли някога? Почти на седемнайсет си все пак.
	— Никога няма да се омъжа, _pequeña_ — поклати категорично глава Анхелина. — Не това е съдбата ми.
	— Как можеш да го кажеш? Всички красиви принцеси срещат своя принц. Дори _abuela_ е срещнала Рамон — закикоти се Исадора.
	— Просто знам — сви рамене Анхелина. — Имам много друга работа за вършене, нали разбираш? Докато ти — Анхелина хвана ръката й и я залюля нависоко в своята, — вече си срещнала своя.
	— Надявам се, че не. Всички момчета, които познавам, са грозни и груби. Сигурна ли си?
	— Да, сигурна съм.
	— Откъде знаеш всички тези неща? — попита я Исадора, когато преминаха през градските порти и тръгнаха по стръмните калдъръмени алеи към центъра.
	— Не зная, просто е така. А понякога ми се ще да не беше. Особено когато виждам ужасни неща.
	— Като чудовища и големи дълги змии?
	— Да, и такива — усмихна се Анхелина.
	— Ще ми се да имах дарба като твоята. Тогава можех да видя дали _abuela_ ще ми направи _magdalenas_, когато се прибера от училище.
	— Не изоставай, _pequeña_, и спри да се разсейваш!
	Исадора отмести поглед от зелената гъсеница, която бавно се изкачваше по една каменна стена, и заскача надолу по хълма към братовчедка си.
	На площада застана и се усмихна сладко, докато Анхелина примамваше първия си клиент, за да му гледа. Каквото и да казваше Анхелина на клиентите си за бъдещето им, Исадора знаеше, че трябва да си остане между тях, затова се забавляваше като гледаше надолу по тесните алеи, тръгващи от площада. Любимото й място беше кафето, където продаваха сладолед на туристите. Всички разнообразни цветове бяха там и тя беше пробвала повечето.
	— Днес ще си взема от зеления с парченцата шоколад — каза си тя и го загледа с копнеж. — Толкова е горещо днес — оплака се, изтри си челото и погледна над тезгяха, за да види дали приятелят й Андрес беше в кафето днес. Андрес беше син на вечно сърдития продавач на сладолед. Той беше на седем, година по-голям от нея. През уикендите и ваканциите Андрес идваше да работи при майка си и баща си, но винаги изпускаше чиниите и не можеше да слага добре сладоледа във фунийките, затова родителите му често го гонеха на площада да си играе.
	Бяха се срещнали в алеята до кафето, където и двамата се скриха от обедното слънце. Андрес й предложи да пийне от лимонадата му, която напълни устата й с мехурчета. От този момент тя заобича страстно и него, и лимонадата.
	Разбира се, той беше _пайо_, така че когато Анхелина й каза, че вече е срещнала своя принц, нямаше как да има предвид него. Беше толкова хубав, със светлите си зеленикави очи и къдрава кестенява коса. Беше също мил и умен — можеше да чете и пише много по-добре от нея. За разлика от другите _пайос_ не гледаше на нея със съмнение — напротив, изглеждаше заинтригуван от това, че тя живее в пещера и има братовчедка, която предрича бъдещето.
	Понякога я гледаше, сякаш искаше да я целуне, а устните му се доближаваха до нейните, но после се изчервяваше, изтриваше уста с ръка и предлагаше да идат да ритат топка на площада.
	Исадора не беше казала на никого за приятеля си. Знаеше, че семейството й мрази _пайос_, които ставаха само да им взимат парите за гледане или кошници. Но Андрес беше различен и тя знаеше, че я харесва. Беше й казал, че един ден ще се ожени за нея и ще си имат собствена маслинова горичка.
	— Но аз не обичам маслини — каза инатливо тя, тайно в еуфория от думите му.
	— Може да имаме и други неща — каза бързо той. — Каквото поискаш.
	— Може ли да ядем сладолед всеки ден?
	— Да, разбира се.
	— И да имаме котенце или бебе и вана? — попита тя и изрита топката към него.
	— Ще имаме тези неща и много повече. Когато се оженим, ще направим голяма фиеста в твоята пещера, като тези, за които си ми разказвала. Ще танцуваме заедно и всички ще ядат сладолед. — Той се ухили и ритна топката обратно към нея.
	— Искате ли един, сеньорита? — попита бащата на Андрес иззад големия фризер, в който бяха изложени сладоледите.
	Исадора се изтръгна от бляновете си.
	— Да, но нямам пари, сеньор.
	— Тогава се махай! — изкрещя й той. — Пречиш на другите ми клиенти!
	Исадора сви рамене и реши, че няма да го кани на никаква фиеста. Андрес още го нямаше в кафето, но беше рано сутринта.
	— На мен не ми пречи — чу се дълбок глас зад нея. — Искам два броя от този — каза той и посочи зеления сладолед.
	— Да, сеньор.
	Исадора се обърна и видя тълпите да се изливат от катедралата. Сутрешната служба трябваше да е свършила. Видя как Енрико, бащата на Андрес, промени изражението си и стана целият в усмивки за клиента _пайо_. Когато той напълни двете фунийки, Исадора погледна мъжа, който беше много висок и загорял от слънцето, с две дълбоки кафяви очи. Изглеждаше мил, помисли си тя, и доста тъжен.
	— Ето, сеньорита — каза той и й подаде едната фунийка. Тя го погледна с изненада.
	— За мен? — попита тя.
	— _Sí_ — кимна той.
	— _Gracias a Dios_ — каза тя и започна да ближе сладоледа, който вече се разтапяше под слънцето и течеше надолу по фунийката. И като разпозна потенциален клиент, му се усмихна сладко. — Искате ли да чуете бъдещето си? — попита го на испански.
	— _No comprendo. Hablo Ingles_ — каза той.
	— Искате бъдеще ви каже? — Беше се научила да повтаря думите като папагал, в случай че попадне на турист на площада, който говори английски.
	— Можеш да ми предскажеш бъдещето? — Мъжът погледна надолу към нея.
	Беше ред на Исадора да каже, че не разбира.
	— _Mi prima_, Анхелина. — Исадора посочи към площада. — Тя много добра — добави детето и протегна длан, като показа със знаци как се гледа на нея.
	— Защо не? — Мъжът сви рамене, ближейки сладоледа си, и даде знак на Исадора да го води.
	Анхелина тъкмо привършваше с друга клиентка и Исадора се спря, докато тя й подаваше парите.
	— Ето — каза тя, след като жената си тръгна. — Водя ти мъж. Испанският му не е добър — прошепна бързо.
	— _Hola_, сеньор — усмихна се Анхелина с най-ярката си усмивка. — Да погледна ръка? — попита на английски. — После ви кажа за ваша дъщеря.
	— Моята дъщеря?
	Виждайки изуменото лице на мъжа, като на всички клиенти на Анхелина, когато им кажеше тайна, която някак знаеше, Исадора се отдалечи и отиде да си довърши сладоледа под сянката на един навес от другата страна на площада. Надяваше се да получи няколко сентима от Анхелина като комисиона, че й е довела мъжа. Може би щеше да купи с тях подарък за баба си. Докато си мислеше за това и тъгуваше, че Андрес още го няма в кафето, едно черно-бяло котенце излезе от алеята зад нея и започна да прокарва мършавото си телце между краката й.
	— О! Толкова си сладко! — каза Исадора и вдигна котето на ръце, а то замърка. — Може да те взема у дома като подарък за _abuela_ — каза тя и го целуна по главичката. Погледна през площада и видя, че мъжът, когото бе довела на Анхелина, се отдалечаваше. Тръгна към братовчедка си, все още държейки котето.
	— Виж какво намерих! — Исадора вдигна поглед с надежда, но очите на Анхелина още следваха клиента й. — Виж! — настоя тя. — Може ли да го вземем у дома, Анхелина? Моля те!
	— Не, знаеш, че не можем. Едва изхранваме себе си, да не говорим за животни. Хайде, много съм уморена за още клиенти и трябва да се прибираме.
	— Ами моя сладолед?
	— Вече си изяла един, нали, непослушно момиче? Онзи мъж ти го е купил. Толкова много тъга има по света… — Анхелина изтри очите си с ръка. — Сега остави това коте, където си го намерила, и да тръгваме.
	Исадора го направи, намусена, защото пътят до вкъщи беше дълъг, не беше видяла Андрес и колкото и да се молеше, не й беше позволено да си има домашен любимец.
	— Добри пари ли събра тази сутрин? — попита тя Анхелина. Беше свикнала с мълчанието на братовчедка си, докато се връщаха от гледането. _Abuela_ беше казала, че това изпива енергията й, затова Исадора винаги се опитваше да я развесели по обратния път.
	— Да, онзи мъж ми даде десет песети.
	— Десет песети! — плесна с ръце Исадора. — Защо не си щастлива?
	— Защото макар да са _пайос_, ми се ще да не се налагаше да им взимам парите, да можех да им гледам безплатно.
	— Не взимаш пари от _gitanos_, които идват да те видят, нали?
	— Не, но това е защото нямат никакви. — Анхелина й се усмихна вяло и й разроши косата. — Ти си добро момиче, Исадора. Съжалявам, ако понякога ти се сърдя.
	— Разбирам. — Исадора потупа ръката й. — Голям товар носиш — каза тя сериозно, повтаряйки думите, които бе чула от Мария преди три нощи, когато една съседка дойде да помоли за отвара, която да спаси седемдесетгодишната й майка. Анхелина й я даде, но след като жената си тръгна, поклати глава и каза: „Тя ще бъде мъртва на сутринта и нищо не мога да направя“.
	— Много мило от твоя страна, че го казваш, но дарбата ми е и голяма привилегия. И не бива да се оплаквам. — Тя изведнъж се спря и прегърна Исадора. — Обичам те, _querida_, и трябва да прекараме щастливо времето, което ни е дадено да сме заедно.

	* * *

	Месец по-късно, когато горещия юни премина в още по-горещ юли, Исадора се прибра и видя в кухнята на баба си да седи непознат. Тя погледна Мария, която седеше на дървения си люлеещ се стол със зачервени от плач очи.
	— Какво има? Какво е станало, _abuela_? — попита тя, пренебрегвайки мъжа, и прекоси кухнята, за да седне в скута на Мария.
	— О, Исадора, аз… — Мария се постара да се съвземе, прегръщайки внучка си. — Толкова съжалявам, _querida_, толкова съжалявам…
	— Какво има? Какво е станало? Всички изглеждате толкова тъжни. — Исадора се вторачи в мъжа, който седеше на масата и пиеше чаша от специалното бренди на Рамон. — Кой е това?
	— Е, това е добрата новина. — Мария успя да се усмихне немощно. — Това е Пепе, чичо ти.
	— Пепе! Твоят син, който живее в Америка? — Изразителните очи на Исадора се обърнаха към Пепе. — Моят чичо?
	— Да, точно така.
	— И той е дошъл тук?
	— Да — усмихна се Мария и посочи Пепе.
	— Но… — Исадора сложи пръстче на устните си, както правеше, когато се замислеше. — Защо не се радваш, _abuela_? Толкова често казваше, че ти липсва, а сега е тук.
	— Така е… — кимна Мария. — И много се радвам да го видя.
	Исадора слезе от коляното на баба си и отиде при чичо си.
	— _Hola_, казвам се Исадора и много се радвам да се запознаем. — Тя му подаде официално ръка.
	Пепе се засмя и й подаде своята, за да се здрависат.
	— Виждам, че племенницата ми поне има отлични маниери.
	— Да, има. Това е заслуга на Анхелина — понякога я води със себе си в града, когато гледа на ръка на _пайос_. Говори и малко английски.
	— Е, малката ми, аз не съм _пайо_, така че ела и дай на чичо си Пепе голяма прегръдка!
	Исадора позволи на Пепе да я вдигне на ръце и да я прегърне. Когато я целуна, усети как огромният му мустак погъделичка бузата й.
	— Виж, донесох ти подарък чак от Америка — каза той и вдигна една кутия от пода, за да й я подаде.
	— Подарък? За мен? Виж! Кутия, увита в хубава хартия, _abuela_! Благодаря ти, чичо Пепе!
	— Не, Исадора — каза с усмивка Пепе. — Трябва да свалиш хартията и да видиш какво има вътре. Това е подаръкът.
	— Но хартията е красива и ще я разваля, ако я махна — намръщи се Исадора.
	— Ето, ще ти покажа как. — Пепе взе кутията и я постави на кухненската маса. Започна да развързва ивиците розова панделка, след което отвори хартията от единия край. — Виждаш ли? Ти направи останалото.
	Исадора го направи и с напътствията на Пепе свали капака на кутията. Исадора ахна, като видя какво имаше вътре.
	— Това е кукла! И прилича на Анхелина! Толкова е красива! Наистина ли е моя?
	— Твоя е и се надявам да се грижиш добре за нея. Името й е Глория — каза Пепе, когато Исадора вдигна куклата от кутията и прикова поглед в нея.
	— Виждала съм ги в магазините на _пайос_, но струват много песети. Благодаря ти, чичо — каза тя и прегърна Глория. — Обещавам да се грижа за нея. — Тя се обърна към Мария. — Да не би да плачеше от радост, _abuela_? — попита с надежда.
	Пепе и Мария се спогледаха.
	— И двамата сме тъжни, защото Пепе ми каза, че майка ти Лусия е отишла на небето при ангелите.
	— Отишла е на горния свят? — попита Исадора, местейки ръцете на Глория нагоре-надолу, след което се заигра с малката обувчица и чорапче, които се изплъзнаха от крачето й.
	— Да.
	— Значи никога няма да я срещна на земята?
	— Не, няма, Исадора.
	— Е, бих се радвала да я видя, но съм сигурна, че е щастлива, където е. Анхелина казва, че горният свят е много красиво място. Може ли да отида да й покажа Глория?
	— Разбира се, че може. Тя е в двора и се грижи за билките си.
	Когато Исадора излезе от стаята, Пепе се усмихна на майка си.
	— Тя е прекрасно дете, мамо. Толкова е естествена, за разлика от децата в Америка.
	— Да, така е. И до голяма степен се радвам, че беше прекалено малка, за да помни Лусия. Смъртта й няма да я нарани толкова много. Разказваше ми какво е станало, Пепе?
	— Бяхме в Балтимор, да, и Лусия беше изтощена и пиеше и пушеше твърде много, но не беше по-различна от обикновено. Излезе на сцената както винаги и започна да танцува _ferruca_. В края на танца извика „Оле!“ и се строполи на пода. Публиката си помисли, че това е част от представлението; така си помислихме и ние, и чак когато видяхме, че не се изправя, разбрахме, че нещо не е наред. Извикахме линейка, но я обявиха за мъртва при пристигането в болницата. Казаха, че е получила масивен сърдечен удар. Не е разбрала нищо, мамо.
	Мария се прекръсти.
	— Танцувала е до смърт.
	— Да, мамо. Поне умря, докато правеше това, което обичаше.
	— Но тя беше толкова млада! Още нямаше четирийсет! А и е толкова тъжно, че никога няма да се върне в Сакромонте да види дъщеря си.
	— Да. Много пъти я питах дали ще се върне тук, но тя все си намираше извинение. След като видях Исадора, мисля, че разбирам защо. Тя е копие на баща си!
	— Да, предполагам, че е така — съгласи се Мария. — И по характер прилича на него. Мила и добра и много, много търпелива. Следва Анхелина насам-натам като кученце.
	— Мамо, мислиш ли, че трябва да кажем на Менике, че има дъщеря? — попита Пепе. — Лусия все ме караше да обещая, че няма, но сега, когато вече я няма… Какво мислиш?
	— Чух, че Менике вече е женен, живее в Аржентина с жена си и двете си деца.
	— Искаш да кажеш, че най-накрая е оставил в миналото Лусия.
	— Да. Честно ли е да разстройваме новото му семейство с такива новини?
	— Честно ли е Исадора никога да не познава баща си?
	— Тя има Рамон тук, Пепе, както и мен и Анхелина. Има един въпрос, който трябва да ти задам — никога не получих и стотинка от Лусия, след като си замина. Макар че ти пратих телеграма, че сме се преместили и парите трябва да се пращат в пощата.
	— Да, мамо, получих телеграмата и се кълна, че бях с нея, когато ви пращаше редовно пари. Нищо ли не е стигнало до вас?
	— Не. Макар че Рамон слиза в пощата всяка седмица през последните пет години. Казват му, че не е дошло нищо.
	— Е, значи можем да предположим, че в пощата има някой много богат човек, който кара бърза кола. Защо не ми каза, че имаш нужда от помощ?
	— Не исках да прося от семейството си — поклати глава Мария. — А и някак се справихме, Пепе.
	— Мамо… — Пепе се изправи и отиде до нея. — Толкова съжалявам. Ако знаех, щях да помогна, но нямах представа. Както и да е, сега съм тук и мога да се грижа за вас. Донесох всичките си спестявания и ако внимаваме, ще стигнат да ни изхранват още много години. И освен това… — Пепе докосна с пръст мустака си.
	— Да?
	— Казах на татко за Исадора, преди да замина. Помолих го да ми даде пари за нея. Все пак Лусия й беше майка и по право всичко нейно трябваше да се наследи от дъщеря й.
	— Прав си. Той даде ли ти ги?
	— Каза, че било трудна година, че парите на куадрото отишли за нови костюми за шоуто. Даде ми малко пари, но нищо близко до сумата, която дължеше на Лусия.
	— Значи не се е променил — въздъхна тежко Мария.
	— Не, мамо, не се е променил. Но преди да тръгна си позволих да продам кожите на Лусия и всичките й бижута. Не получих колкото трябваше, но поне Исадора сега има нелоша сума за бъдещето си. Утре ще ида в банката в града и ще й отворя сметка. Ако имаме късмет и положението в Испания се подобри, наследството й би трябвало да нарасне. Може би не трябва да й казваме, а да й го дадем на осемнайсетия й рожден ден.
	— Да. — За пръв път Мария се усмихна. — Тогава поне ще има нещо, с което да започне зрелия си живот. По-добре да го забравим дотогава. Колко дълго ще останеш, Пепе?
	— Е, вече няма куадро. След смъртта на Лусия всички се разпръснаха, а на мен ми омръзна да пътувам. Така че — той хвана ръцете на майка си в своите — се върнах завинаги, мамо.
	— Това поне е щастлива новина! Може да използваш пещерата на Рамон като свой дом.
	— Той живее тук с теб?
	— Да, точно така — кимна Мария, понеже вече не искаше да крие любовта си към мъжа, който беше за нея всичко, което съпругът й не можеше да бъде. — Надявам се да разбираш, Пепе.
	— Мамо, разбирам. Като дете обожавах баща си, но не ми отне много време да разбера какъв е в действителност.
	— Без Рамон нямаше да оцелея — сви рамене Мария. — Ами Хосе? Къде е той?
	— Оставих го в Сан Франциско. Харесва Калифорния заради климата. Работи като музикант в един бар в града.
	— Сам ли е? — попита Мария, осъзнавайки, че вече не я боли сърцето от това.
	— Той… не, не е. Новата му приятелка се казва Хуанита, но съм сигурен, че няма да се задържи дълго.
	— И не ме интересува ще се задържи ли, или не — каза твърдо Мария, понеже беше истина. — Ами ти, Пепе? Имаш ли приятелка?
	— Не, мамо, коя би ме поискала? — засмя се той.
	— Много жени! Погледни се само — ти си красив, талантлив и още млад.
	— Може би просто бракът не е за мен.
	— Почакай само момичетата тук в Сакромонте да те видят. Ще се редят на опашки пред вратата ти — каза Мария и се изправи. — Сега трябва да отида да сготвя вечеря. Ще идеш ли да видиш дали Рамон се е върнал с водата?
	— Да, мамо.
	Докато излизаше от пещерата, за да тръгне надолу по хълма, Пепе се запита дали да не каже истината на майка си, за да спре опитите й да го ожени. Но имаше някои неща, които дори и майка, обичаща сина си до дъното на душата си, не можеше да знае. Шокът от това, което беше той, можеше да я убие. Той знаеше, че ще трябва да пази тази тайна до края на живота си.

	* * *

	Новината се разпространи бързо по планината и на другия ден като че ли всички _gitanos_, останали в Гранада, се събраха в пещерата на Мария да отдадат последна почит на Ла Кандела, най-великата танцьорка на фламенко, родена някога в Сакромонте, и да присъстват на погребението на праха й, който Пепе бе донесъл със себе си. По залез Мария и Анхелина поведоха процесията до гората, като жените пееха протяжните скръбни песнопения, докато Анхелина мърмореше заклинанията, които да отведат Лусия в горния свят.
	Пепе държеше в една ръка резбованата дървена кутия с праха на Лусия, а с другата стискаше ръчичката на дъщеря й. Той погледна Исадора, фокусирана върху пътя пред тях, със сухи очи и сериозно лице. Сърцето му се разби при мисълта, че тя никога нямаше да познава майка си, да я прегърне, да танцува с нея…
	Когато стигнаха до поляната в гората, всички замлъкнаха. В редицата кръстове, където лежаха поколения Албайсин, беше приготвен малък гроб до тези на братята на Лусия. Докато Анхелина напяваше молитва, Пепе и Мария внимателно положиха кутията в земята и използваха ръцете си, за да я посипят с кафявата пръст, примесена със сълзите на Мария.
	Пепе се изправи и се прекръсти, гледайки надолу към гроба на Лусия. _Скъпа моя сестро_ — помисли си той, — _ти спаси живота ми по повече начини, отколкото разбираш._ Когато се върна при Исадора и я вдигна на ръце за дългия път обратно към пещерите, той отправи безмълвна молитва към небесата. _Кълна ти се, Лусия, ще се грижа за дъщеря ти, докато съм жив._


>	Тиш
>	Сакромонте, Гранада
>	Испания, февруари 2008

>>	35.

	Пепе се прозя и си издуха носа.
	— Мисля, че говорих достатъчно — довърши той и кимна. — Анхелина ще поеме оттук.
	Пепе се изправи и напусна терасата.
	— Горката Лусия — казах аз, като почти буквално се изтръгнах от „другия свят“, в който бях през последния час. — Била е толкова млада.
	— Да, но и егоистична. Живееше само за да танцува. Като много други велики артисти, от тях не стават най-добрите съпруги и майки — каза Анхелина.
	— Мисля, че мога да позная каква тайна е пазил от майка си Пепе — казах тихо.
	— Да, видях го веднага, щом го срещнах. В днешно време можеш да бъдеш какъвто си, да харесваш мъже, жени или понякога и двете, но тогава не беше така. Особено сред _gitanos_. Горкият Пепе, родил се е в грешния век.
	— Значи е останал с теб, Мария, Рамон и майка ми в Сакромонте, така ли?
	— Да. Изкарваше си прехраната като китарист. Някак се оправяхме. Беше беден живот, но не и нещастен. А и вече чу, че Пепе донесе пари от Америка. Освен това благодарение на Пепе Исадора получи наследство от майка си, когато беше на осемнайсет години. Това помогна на семейството да просперира.
	— Какво искаш да кажеш?
	— Искам да кажа, че тя използва парите, за да помогне на мъжа си да развие собствен бизнес. Баща ти, Ерисо.
	— Кой е бил той? — попитах я нетърпеливо.
	— Вече чу името му. Той е Андрес, момчето, което тя срещна като малка, чиито родители притежаваха кафенето за сладолед на площада. Разбира се, те не искаха синът им да се жени за _gitana_, но Андрес не го интересуваше и когато се ожени, се премести тук, горе. Рамон, Мария, Пепе и аз се преместихме в старата му пещера и я направихме по-голяма, за да може Исадора да си има семейство с Андрес в своята. Исадора използва парите си, за да помогне на Андрес и Рамон да започнат бизнес. След като Пепе му каза за подвижните колички, които продават напитки по улиците в Ню Йорк, Андрес реши да купи портокалова горичка, Рамон да отглежда и пресова портокалите, а Андрес да продава сока в града. Баща ти и Пепе измислиха хладилно отделение, което да закачат за мотопеда му и в което да стои портокаловият сок. С това той не забогатя, но изкарваше достатъчно, като продаваше сока на площада. Имаше останали достатъчно богати _пайос_ и повече туристи, за да го направят възможно. След време направи още две машини и през лятото наемаше други да продават и сока, и онази „Кока-Кола“, дето стана толкова популярна. Андрес беше, как го казваш, предприемач.
	— И кога са се оженили родителите ми?
	— Когато майка ти беше на осемнайсет.
	— Но това значи… — Направих сметката на ум. — Значи, че съм се родила цели двайсет години след това! Защо са го отложили толкова дълго?
	— Те не са отложили, _querida_. Повече от всичко мечтаеха за семейство и нямаше двойка, която повече да го заслужава. Такава любов между тях… — Анхелина въздъхна. — Опитвах се да помогна, разбира се, но горката ти майка помяташе много пъти и те се предадоха много преди да дойдеш ти. Тогава, както става понякога, щом спряха да се опитват и се успокоиха, ти реши да дойдеш.
	— Но щом са били щастливо женени, защо се е наложило да ме дават на Татко Солт?
	— О, Ерисо, помни, че макар Гражданската война и Втората световна война да бяха свършили много по-рано, Франко бе завел Испания на много лошо място. Годините, които последваха, за мнозина бяха почти толкова лоши колкото предните. Цялата страна имаше проблеми с парите, а нашата общност отново бе ударена най-силно. Но нямаше да има значение, ако…
	— Какво, Анхелина?
	Видях сълзи в очите на старицата. Тя се опита да се вземе в ръце, а аз се подготвих най-сетне да чуя какво се е случило.
	— Бях видяла лошите времена в живота си, но трагедията на майка ти и баща ти беше най-лошата, мисля. Да — кимна тя — най-лошата.
	— Разбирам, но трябва да ми кажеш какво е станало, Анхелина.
	— Е, първо ще ти кажа, че не съм виждала такава радост у човек, както в деня, когато скъпата ми Исадора дойде да ми каже, че носи дете. А баща ти се върна на мотопеда си с пълни ръце с цветя за нея. Не съм виждала толкова щастлив човек. Но казах на майка ти, че е възрастна и трябва да почива. Андрес се държеше с нея като със скъпоценна порцеланова кукла — работеше допълнителни часове, за да има повече пари, за когато пристигнеш ти. Всяка седмица, в която ти оставаше в корема й, беше чудо за тях — след като изгубиха толкова много бебета, можеш да си представиш. — Анхелина кимна тъжно. — И тогава, една вечер, когато времето беше много лошо и по пътищата течеше твърде много дъжд, баща ти не се върна вкъщи. Пепе слезе в полицията онази нощ и му казаха, че са намерили мъж мъртъв в канавката, затиснат от мотопеда си. Беше Андрес… хладилникът за портокаловия сок бил много тежък и полицията каза, че направил мотопеда нестабилен в лошото време. Аз…
	Анхелина извади голяма розова кърпичка и си издуха носа. Аз стиснах ръце, мъчейки се да не се разплача.
	Анхелина поклати глава и потрепери.
	— Всичките тези години се опитваха да те направят, но той не доживя да види раждането ти. Майка ти прие смъртта на Андрес много лошо: не можеше да яде и да пие, макар че й казвах, че трябва, заради бебето. Ти дойде един месец по-рано — и повярвай ми, направих всичко възможно да спася майка ти, но не успях. Не можех да спра кървенето, Ерисо, а когато дойде линейката, която извика Пепе, и лекарите не можаха. Тя умря в деня, след като ти се роди.
	— Разбирам. — Нямаше какво повече да се каже. И двете седяхме в тишина известно време, докато аз си мислех колко жесток можеше да бъде животът. — Защо те? — прошепнах повече на себе си, отколкото на Анхелина. — След всички тези години не са ли заслужавали да прекарат малко време с бебето си? Тоест с мен?
	— Да. Ужасна история е и вече разбираш как ми се къса сърцето да я разказвам. Обаче може техните животи да са били толкова кратки, а ти не си имала радостта да ги видиш и да се грижат за теб, но срещам много хора, които живеят дълго, а така и не откриват любовта, която имаха майка ти и баща ти. Нека това да ти е утеха, _querida_, че беше толкова желано дете. Много често усещам майка ти край мен. Усещам радостта й — тя винаги беше толкова щастлива, това беше дарът й. Аз… я обожавах, да, така беше. — Анхелина си издуха силно носа в кърпичката и поклати глава. — Пепе… мисля, че смъртта й му разби сърцето завинаги. Затова ни остави преди малко — не може да понесе да говори за това.
	— И така… — Опитах се да се съвзема, защото знаех, че времето ми свършва, а трябваше да зная всичко, преди да си тръгна.
	— Как се озовах у Татко Солт?
	— Той дойде при мен да му гледам точно след като майка ти умря. Ти беше там, само на няколко дни. Той чу историята ти и предложи да те осинови. Трябва да разбереш, Ерисо, че аз и Пепе бяхме стари и бедни. Не можехме да ти дадем живота, който заслужаваше.
	— Имала си му доверие?
	— О, да, имах му доверие — увери я Анхелина. — Попитах горния свят и оттам ми казаха, че това е правилно. Баща ти е — беше — много специален човек. Той щеше да ти даде живота, който ние не можехме. Но аз го накарах да обещае да те прати обратно тук, когато пораснеш. И ето! — каза тя с бледа усмивка. — Той изпълни обещанието си.
	— Ами Мария? Още ли е била жива, когато съм се родила?
	— Рамон умря в годината преди Мария. И двамата доживяха да видят сватбата на Исадора и баща ти, но не и раждането ти, Ерисо.
	— Майка ми дала ли ми е име, преди да умре?
	— Не, не официално, но… когато се роди, всички казвахме, че приличаш на таралеж с тази щръкнала коса. Тя, както и ние, те наричаше „Ерисо“, докато още беше с нас.
	— И после станах „Тиги“, кръстена на измислен таралеж. — Замислих се за съвпадението, ако изобщо беше такова. — Нали знаеш, че истинското ми име е Тайгета?
	— Да, баща ти каза, че ще те кръсти на една от Седемте сестри. Аз… той намери ли още от вас?
	— Да, още една. Сестра ми Електра дойде една година след мен.
	— А Седмата сестра?
	— Не, той каза, че не я е открил. Само шестте сме.
	— Изненадана съм — каза тя.
	— Защо?
	— Аз… — Анхелина отвори уста да каже нещо, но пак я затвори. После сви рамене. — Понякога посланията са объркани. А сега, Ерисо, искаш ли да видиш снимка на майка си и татко си?
	— Да, моля.
	Тя зарови ръка в големия джоб на кафтана си. Извади цветна снимка.
	Когато ми я подаде, усетих косъмчетата в задната част на врата ми да настръхват. Вгледах се омаяна в снимката.
	— Това са те на сватбата им, така ли? — промълвих.
	— Да. Годината беше 1963.
	Двойката на снимката се гледаше с любов и обожание на невинните си млади лица. Цветовете бяха избелели до бледи имитации през годините, но видях, че мъжът имаше къдрава кестенява коса и топли светлокафяви очи, а жената…
	— Виждаш, че приличаш на нея — каза Анхелина.
	И наистина го виждах. Косата й беше по-тъмна от моята, но формата на очите й и чертите на лицето й ми бяха много познати.
	— _Mi madre_ — прошепнах. — _Te amo._

	* * *

	Вече минаваше два часът, а трябваше да съм на летището в четири и половина. Имах да мисля за толкова неща, но не беше сега времето. Оставих Анхелина да дреме под слънцето и отидох да си взема раницата от хотела, след което отидох в пещерата със синята врата и отворих завесата на спалнята, за да се сбогувам със сестра си и най-новия член на семейството ни. Беър сучеше жадно от гърдата на Али.
	— Дойдох да се сбогувам, скъпа Али. Грижи се за себе си и за малкия, нали така? И толкова ти благодаря, че дойде тук да ме намериш. — Целунах ги и двамата.
	— Не, благодаря на теб и прекрасните ти роднини, че бяхте тук с мен. Какъв подарък само ще си занеса у дома — усмихна се Али. — Ще те видя в Атлантис много скоро, надявам се.
	— Да, не се съмнявам.
	— Добре ли си? — попита ме тя. — Много си бледа.
	— Анхелина току-що ми разказа за майка ми и баща ми. И как са умрели.
	— О, Тиги! — Али протегна ръка към мен. — Толкова съжалявам.
	— Е, може би помага това, че никога не съм ги познавала. Честно казано, просто съм малко зашеметена.
	— Разбирам. Е, някой ден, ако искаш, ще ти разкажа всичко за биологичното си семейство, а ти може да ми разкажеш за своето. Но засега, скъпа Тиги, се връщай в Атлантис да възстановиш силите си.
	— Така и ще направя. Чао, Али. Чао, Беър.
	Излязох в градинката, събудих Анхелина и й казах, че си заминавам.
	— Ще се върнеш скоро, нали, Ерисо? И доведи онзи мил господин Чарли с теб — намигна ми тя, а аз се изчервих.
	Пепе излезе от пещерата с купчина дискове.
	— Ето, Ерисо — каза той и ми ги подаде. — Макар да не си виждала своя _abuelo_ Менике, можеш да слушаш музиката му. Слушай, и усети _duende_ тук — каза той с ръка на сърцето си и ми се усмихна. — _Vaya con Dios, querida._
	Анхелина и Пепе ме целунаха по бузите, по които се лееха сълзи.
	Марсела ме чакаше до своето Пунто, за да ме закара на летището.
	— Готова ли си, Тиги?
	За последен път се усмихнах и помахах на семейството си.
	— Готова съм.

	* * *

	По-късно същия ден отлетях у дома в Атлантис с частния самолет, който бе уредила Мама, а главата ми още бе пълна с мисли за миналото ми, но и за настоящето ми. Предвид състоянието на нещата, реших дори да не се замислям за бъдещето. Когато Мама ме посрещна на пристана, а Крисчън ме свали от кораба и потънах в топлите й, успокоителни прегръдки, си спомних какво ми каза Анхелина — че хората, които ме обичат, искат да им се даде шанс да се погрижат за мен. Бях тук за няколко седмици и това беше всичко.
	Така че се предадох на удобния пашкул, който представляваше възстановяването в Атлантис. Леглото ми стоеше в средата на стаята, за да се възползвам от прекрасния изглед към Женевското езеро. Лежах като принцеса в таванското си убежище и открих, че съм много по-уморена, отколкото си мислех, както умствено, така и физически. Предвид драмата от последните няколко седмици това може би не беше толкова изненадващо, така че послушах тялото си и отстъпих пред изискванията му. Често заспивах следобед под звуците на успокоителните глас и китара на Менике на стария ми портативен CD-плейър и се будех около час по-късно. Клаудия, прекрасната ни икономка, настояваше да ми носи закуска, обяд и вечеря, плюс нощна чаша горещо овесено мляко и домашни курабийки.
	Но в края на първата седмица вече ставах неспокойна.
	— Моля те, Клаудия, няма ли да ме оставиш да сляза долу за вечеря днес? — замолих й се, когато достави поредния поднос с храна. — Трябва да си изтощена от изкачването на стълбите по десет пъти на ден! А аз наистина се чувствам по-добре…
	— _Nein, liebling._ Трябва да си стоиш в леглото и да си почиваш.
	Беше очевидно, че Чарли е говорил с Мама, и двете ми гледачки настояваха да следват съветите му до последната подробност, колкото и да беше дразнещо — беше ми забранено да излизам от спалнята си и когато пристигнах, ми се наложи физически да попреча на Мама да влезе с мен в тоалетната. Но когато следващата седмица премина и осъзнах, че водя обречена битка, се предадох и започнах да обмислям как да използвам разумно времето, което имах. Анхелина винаги казваше, че за всичко случващо се си има причина, а когато извадих от раницата си всичките бележки, които си бях направила в Сакромонте, и започнах да ги запаметявам, реших, че е била права. Процесът ме накара да се замисля как точно се очакваше да използвам новооткритите си сили. Дали трябваше напълно да сменя кариерата си и да започна работа като билкарка и спиритуалистка като предците си? Тези дни, за да практикуваш подобно нещо професионално, независимо дали става дума за предписване на силни билкови лекове, или полагане на ръце върху наранени тела, били те човешки или животински, трябваше да имаш квалификации, които да доказват, че знаеш за какво говориш. Десет дни със стара испанска циганка нямаше да свършат работа в днешния бюрократичен свят. Някогашните _brujas_ бяха лекували клиенти, които са имали пълна вяра в дарбите им; не са имали нужда от сертификати, които да докажат таланта им.
	Прекарах много часове, загледана в планините от другата страна на езерото и замислена как бих могла да включа наученото в работата си. И колкото повече мислех за това, толкова повече осъзнавах, че Чили може да е бил прав, когато ми каза, че съм избрала грешния път. Опазването на животните беше чудесно, но вече знаех със сигурност, че исках да използвам силите си върху самите животни.
	— Силата е в ръцете ти, Тиги — промърморих на себе си и се вгледах съсредоточено в тях.
	После се замислих за Фиона, чиито произведени от хората лекарства бяха излекували Бодил за няколко дни. И Чарли и Анхелина, използващи и модерни, и холистични методи, за да се грижат за мен и за Али, и се зачудих дали има начин да комбинирам двете…
	— О, не знам — въздъхнах подразнена, защото всичко беше толкова просто, когато работех за Маргарет. Животни, чист планински въздух и работа от зори до мрак. Потърсих онлайн различни курсове, които биха могли да ми дадат квалификациите да практикувам върху животни. И за моя изненада открих множество холистични такива, включително по рейки. И както бе споменала Фиона, имаше списък с алтернативни ветеринарни кабинети, които вече практикуваха по този начин.
	— Искам ли наистина да се връщам в университета за толкова години, за да се изуча за ветеринар? — запитах се, захапала върха на химикалката си. — Не! — поклатих глава раздразнена. — Ще бъда старица, докато завърша, а и не искам да ги режа, за да изучавам как работи лимфната им система. Трябва да има друг начин…
	Докато ставах все по-силна физически, започнах да будувам през нощта. Затова, след като Мама дойдеше да ми премери пулса и ми пожелаваше лека нощ, изчаквах да чуя как върви тихо до стаите си в края на коридора, давах й половин час да заспи и ставах от леглото, за да се разхождам тихомълком из къщата. Първия път, когато усетих подтика да го направя, реших, че просто ми е омръзнало да съм затворена, но когато продължих да ставам нощ след нощ, за да продължа безцелните си разходки в мрака, осъзнах, че търся нещо, или по-скоро някого…
	Усещах присъствието на Татко в тази къща толкова силно, че сякаш току-що беше станал от бюрото си, за да иде в кухнята за чаша вода, или да се качи по стълбите до леглото си.
	Стигнах дотам, че да преравям чекмеджетата на бюрото му за улики, че скоро е бил там, или следи, които да обяснят енигмата на скъпия ми баща.
	— Кой беше ти? — попитах, когато вдигнах малка икона с образа на Мадоната и се запитах дали Татко е бил религиозен. Като малки ни водеше на църква, но когато започнахме да растем, ни остави сами да избираме дали да я посещаваме.
	Тогава забелязах самотна китка билки, вързани с протъркано въженце. Внимателно ги свалих от рафта, виждайки в ума си циганката, която ме бе спряла на площада в Гранада и някак знаеше прякора ми.
	— Там ли си ги получил? — прошепнах на въздуха, затворих очи и помолих духовния си водач за напътствие. Проблемът беше, че не знаех дали Татко вече беше дух или не.
	— Ако си там, горе, моля те, кажи ми нещо — прошепнах.
	Но не получих отговор.

	* * *

	— Мамо, моля те, не мога повече да стоя в това легло! Моля те, денят е прекрасен. — Посочих слабото мартенско слънце, което топеше скрежа по прозореца. — След толкова дни затворена съм сигурна, че Чарли би одобрил да изляза и да подишам чист въздух.
	— Не знам — въздъхна Мама. — Освен риска да хванеш настинка, трябва и да изкачиш всички тези стъпала, за да се върнеш в леглото.
	— Ако наистина настояваш, ще оставя Крисчън да ме занесе обратно горе — предложих.
	— Боя се, че Крисчън днес го няма, но… — Виждах, че Мама обмисля нещо. — Ще говоря с Клаудия и Чарли, _chérie_. О, почти забравих, имаш писмо.
	— Благодаря.
	Мама излезе от стаята, а аз отворих тънкия плик, като забелязах, че е от чужбина.
C>
	__26 февруари 2008__
	__Резерват за диви животни „Маджете“__
	__Чиквава, Малави__

	Скъпа госпожице Д’Аплиез,
	Благодарим ви за заявката ви за работа като надзирател в резервата за диви животни „Маджете“. Изпратихме ви по електронната поща покана за интервю в Лондон в петък, 7 март, но не получихте отговор. Моля да ни информирате най-късно до сряда, 5 март, дали още имате интерес към позицията и дали ще присъствате на интервюто, детайлите, за което можете да намерите в прикачения документ.
	Искрено ваш,
@	Китвел Невира
@	Управител на резервата „Маджете“
C$
	Преглътнах и станах от леглото, за да извадя стария си лаптоп от чекмеджето. Напълно бях забравила за имейла, който изпратих в момент на отчаяние, а откакто се върнах у дома, нямах нито причина, нито желание да си проверявам електронната поща.
	Намерих не само два имейла с молба да се явя на интервюто след седмица, а и по един от Мая, Ася и Кики, както и три от Чарли.
	Отложих отварянето на имейлите от Чарли, като започнах с тези на сестрите ми. Най-изненадващ беше този от Кики.
C>
	Здрасти, Тиги,
	Али ми каза, че си била ранена и си вкъщи в Атлантис. Надявам се скоро да се оправиш. Знам как мразиш да си болна. Може би си чула, че се преместих в Австралия. Тук много ми харесва и отново рисувам. Живея с дядо си и приятелката си Криси. Има много животни тук, ако искаш да ми дойдеш на гости.
	С много обич,
@	Кики xx
C$
	— Еха, Кики — промълвих на себе си — успяла си, намерила си своя дом.
	Поех си дълбоко въздух и започнах имейлите на Чарли. Всеки от тях съдържаше по няколко реда, които ме питаха дали съм добре, а в последния имаше молба за позволението ми да ме запише за различни изследвания и тестове в болницата в Инвърнес в средата на март, след престоя ми в Атлантис.
	Тоест Чарли приемаше за даденост, че ще се върна в Шотландия.
	— Наистина е най-добре да не се връщаш, Тиги — казах си. — Сигурна съм, че Кал няма да има нищо против да осинови Алиса и да събере каквото съм оставила там, за да ми го изпрати…
	Така че, понеже не исках да изглеждам груба и неблагодарна за всичко, което беше направил за мен, му написах бърз отговор, преди да съм си променила решението.
C>
	Скъпи Чарли,
	Благодаря за имейлите ти. Добре съм и си почивам много. Благодаря ти за предложението да ме запишеш за изследвания, но вероятно ще е по-лесно да ги направят тук, в Женева. Както знаеш, медицинските услуги тук са отлични.
	Надявам се всичко при теб да е наред.
@	Тиги
C$
	— Господи! — промърморих, натискайки „изпращане“. Не ми харесваше, че звуча толкова студено и официално, но всичко друго беше задънена улица, защото нямаше да разбия семейството му, най-малкото заради Зара.
	— Е, добре, Тиги — каза Мама, когато влезе отново в стаята ми. — Току-що говорих с Чарли и той смята, че е добра идея да се разходиш навън.
	— О! — Отново потръпнах при мисълта за имейла, който бях пратила току-що. — Добре.
	— Но още не иска да катериш всичките тези стълби. Така че с Клаудия решихме, че трябва да вземеш асансьора.
	— Асансьор? Не знаех, че имаме такъв!
	— Баща ти поръча да го инсталират малко преди… да ни напусне, защото му беше трудно да изкачва стълбите — обясни Мама. — Така че, _chérie_, нека те облечем в по-топли дрехи и ще те заведа долу.
	След като бях увита в достатъчно дрехи, за да остане доволна, Мама ме поведе по коридора. Последвах я, очаквайки заинтригувана да видя къде е този асансьор. Тръгнах към стълбите, които водеха към долния етаж, където беше спалнята на Татко, но Мама ме спря.
	— Асансьорът е тук, _chérie_.
	Тя извади сребърен ключ от джоба на полата си и тръгна към стената на коридора. Вкара го в ключалка в един от панелите на стената, завъртя го и издърпа малкото резе под ключалката. Панелът се отмести и разкри врата от тиково дърво. Тя натисна блестящо месингово копче отстрани, след което се чу бръмчене.
	— Не мога да повярвам, че не съм забелязала това през лятото — казах аз, докато чакахме да дойде асансьорът. — И защо му е трябвало на Татко да се качва на таванския етаж, когато спалнята му е на долния?
	— Искаше да може да стига до всички етажи в къщата. До миналата пролет беше стар сервизен отвор — отвърна Мама, а асансьорът оповести с тихо дрънчене, че е пристигнал, и тя отвори вратата.
	И двете с Мама бяхме слаби, но трудно се побрахме вътре. Също като външната врата вътрешността беше от полирано дърво. Напомни ми на типа асансьори в луксозните стари хотели.
	Мама затвори вратата и натисна един от месинговите бутони. Когато асансьорът тръгна надолу, забелязах, че имаше четири копчета, но доколкото знаех, къщата имаше само три етажа.
	— Докъде води този, Мамо? — посочих последния бутон.
	— До мазето долу. Там баща ти държеше бутилките си с вино.
	— Дори не знаех, че тук има мазе. Изумена съм, че със сестрите ми не сме го намерили, когато изследвахме къщата. Как се стига до него?
	— С асансьора, разбира се — каза Мама, а той спря плавно. Излязохме през още един подобен панел в стената, скрит в задния коридор, който водеше към кухнята.
	— Сега, Тиги, ще си взема палтото и ботушите от гардероба и ще излезем навън.
	След като Мама ме остави, тръгнах към антрето, чудейки се какво в думите й в асансьора ме бе оставило с усещане за лъжа. Отворих широката входна врата и вдишах прекрасния аромат на чист, свеж въздух, за да се опитам да събудя мозъка си.
	Явно проработи, защото внезапно се сетих, че ако асансьорът беше единственият начин да се стигне до мазето, значи трябва да е бил там много преди миналата пролет, когато Мама каза, че Татко го е инсталирал, иначе как е стигал Татко до виното си преди това?
	Мама се присъедини към мен и излязохме в хладния, но прелестно свеж следобед. Реших поне засега да не споменавам противоречието с асансьора.
	— Странно е — отбелязах, докато вървяхме по пътеката към езерата, — че макар теренът и климатът да са толкова подобни на Кинеърд, тук мирише толкова различно.
	— Мислиш ли, че ще се върнеш в Шотландия, когато се възстановиш напълно? — попита Мама.
	— Не, не мисля. Работата не е каквато очаквах.
	— Мислех, че си много щастлива там, _chérie_. Стрелбата ли те уплаши?
	— Не, това беше просто лош късмет. Сигурна съм, че бракониерът се целеше в Пегас, не в мен. Всъщност, Мамо, писмото, което ми даде, беше от един резерват в Малави. Канят ме на интервю в Лондон другата седмица за позицията на надзирател.
	— Малави? Лондон другата седмица? — Мама ме изгледа нервно. — Надявам се, че нямаш намерение да ходиш?
	— Бих искала да отида на интервюто, да. Африка ми е отколешна мечта, както знаеш, Мамо.
	— Тиги, ти се възстановяваш от сериозно сърдечно заболяване. Да заминеш за Африка е просто… ами, това е просто лудост! Какво ще каже Чарли?
	— Чарли не ми е пазач, Мамо.
	— Той е лекарят ти, Тиги, и трябва да го слушаш.
	— Всъщност току-що му писах, че ще преместя лечението си в Женева. Много по-лесно е, отколкото да летя до Шотландия.
	— Но си готова да летиш до Лондон, а после може би до Малави?! — Мама присви очи. — Тиги, какво става?
	— Нищо, Мамо. Както и да е, ще го обсъдим по-късно. Как е Мая?
	Мама схвана намека.
	— Тя е много добре. Толкова е прекрасно, че е открила щастието! Надявам се скоро да има сватба.
	— Ще се жени за Флориано?
	— Не е казала нищо със сигурност, но имам чувството, че иска да започне да си ражда бебенца, докато още е достатъчно млада.
	— Еха, Мамо, следващото поколение…
	— Като заговорихме за това, тази сутрин чух, че Али смята да ни посети след около две седмици с малкия Беър. Нямам търпение! Тя се надява още да си тук, когато дойде — добави многозначително тя.
	— Е, дори да отида в Лондон за интервюто, ще се опитам да се върна да ги видя. А и да ме няма, поне няма да ти липсвам, когато имаш бебе, на което да гукаш. Боже, сякаш беше онзи ден, когато аз самата бях малко момиченце, болна на легло тук, докато Електра за малко да събори цялата къща с крясъците си! — усмихнах се.
	— Е, да се надяваме, че си на път да се възстановиш. Става студено, Тиги, по-добре да се приберем.
	— Сега се качвай в леглото — каза Мама, когато влязохме в къщата. — Ще ти донеса малко чай.
	— Всъщност, след като имам асансьора, бих искала да поседя малко в кухнята с теб и Клаудия. Горе ми става самотно — добавих умолително.
	— _D’accord_ — съгласи се Мама. — Дай ми палтото си и ще го закача с моето.
	Направих го и тръгнах по широкия коридор към просторната кухня — любимата ми стая като дете. Когато бях болна, беше голяма радост да ми позволят да сляза тук и Клаудия да ме гледа, а аз да й помагам с готвенето, докато Мама имаше работа.
	— Знаеш ли, Клаудия, ако някой парфюмер можеше да вкара в бутилка миризмата на кухнята ти, бих я купила — казах й и отидох да я целуна по бузата. Тя се обърна от тенджерата със супа, миришеща на вкусно, която бъркаше, и по набръчканото й лице изгря усмивка.
	— Тогава ще трябва да има серия от различни аромати, защото кухнята ми мирише различно в различните части от деня. — Клаудия напълни чайника и го включи.
	— Не си ли забелязала, Клаудия? На долния етаж съм. Току-що бях на разходка с Мама.
	— Забелязах и се радвам. Съгласна съм, че се нуждаеш от чист въздух. Марина, като повечето парижанки, сякаш се страхува от него.
	Бях свикнала с пренебрежителните коментари на Клаудия за французите — тя беше германка на определена възраст и враждебността й се подразбираше.
	— На теб… трудно ли ти е да работиш тук без Татко? — попитах я.
	— Разбира се, Тиги, за всички ни е така. Тази къща изгуби душата си. Аз…
	За пръв път видях Клаудия на ръба на сълзите. Макар да си бях създала по-близки отношения с нея, от която и да е от сестрите ми, никога не я бях виждала да показва такива емоции.
	— Просто ми се ще нещата да бяха различни — продължи тя и ми направи знак да седна на масата, след което сложи пред мен две кифлички и малко гърне сладко.
	— Имаш предвид, че ти се иска Татко да беше жив?
	— Да, разбира се, че това имам предвид. — Когато Мама се върна в кухнята, видях как Клаудия се уви като в наметало в обичайния си рязък маниер. — Чай?
	Петнайсет минути по-късно Мама настоя да се върна горе, за да си почина. Докато гледах как Мама вади ключа за асансьора от кутийката за ключове до кухненската врата, се почувствах като затворничка, която водят обратно в килията й. Застанах зад нея в коридора, докато отключваше и плъзгаше панела. Отбелязах си на ум техниката, с която го отваряше внимателно.
	— Защо Татко е решил да скрие асансьора, Мамо? — попитах я, когато започнахме да се издигаме нагоре.
	— Не питай мен, _chérie_. Може би не е искал вие, момичетата, постоянно да се возите нагоре-надолу в него — отвърна тя. — Или може да е било от гордост. Може би не е искал да разберете колко е болен.
	— Значи сърдечният му удар не е бил неочакван?
	— Ами… не, не беше, което само показва колко са сериозни всички форми на сърдечно заболяване — каза многозначително тя, когато пристигнахме на таванския етаж. — Сега си почини, Тиги, и може да обмисля дали да не слезеш долу и за вечеря.
	Тя ме остави пред вратата на спалнята ми, а аз седнах до прозореца, за да си събера мислите. Макар да бях виждала много великолепни залези в Атлантис, те никога не спираха да ме въодушевяват, палейки планините с червено-златна светлина. Разликата днес беше в тишината вътре — в миналото от стаята на някоя от сестрите ми щеше да бучи музика, щеше да има смях или караници, бръмченето на моторницата, връщаща се на пристана, или косачката за трева, носеща се по ливадата.
	Сега, макар Мама и Клаудия да бяха в къщата, имах усещането, че Атлантис е изоставен — сякаш всичката енергия на Татко и сестрите ми беше изчезнала, оставяйки само призрака на минали спомени след себе си. Беше депресиращо и ужасно тъжно и се чудех как Мама и Клаудия се справяха с празнотата всеки ден. Каква нужда имаше от тях изобщо сега? Клаудия, готвеща само за Мама, поддържаща къща, в която ние, сестрите, се връщахме рядко, и Мама с огромното й празно гнездо. Атлантис някога беше животът им; това, което стоеше пред тях сега, трябваше да им изглежда като зейнала бездна.
	— Не ми харесва да съм тук без сестрите ми и Татко… — промълвих и слязох от седалката на прозореца, осъзнавайки колко по-добре трябваше да съм сега. Две и половина седмици тук ми бяха показали, че съм надраснала детския си дом.
	— Искам да се върна към живота си — промърморих на себе си. — Или по-скоро да си намеря живот.
	Отворих си лаптопа и взех писмото от резервата в Малави. Препрочетох го и без да мисля повече отговорих по имейл, че ще дойда на интервюто в Лондон.
	Облекчена, че съм направила нещо, каквото и да е, за да придвижа живота си напред, обърнах вниманието си обратно към Атлантис. Бях планирала нещо за по-късно тази вечер…

	* * *

	Подразних се, че трябваше да чакам до след полунощ, за да чуя как се затваря вратата на Мама. Почаках още двайсет минути, държейки се будна, като рецитирах някои от съставките на лековете на Анхелина и си напомнях думите на забраненото проклятие. Нямах представа защо мозъкът ми е така решен да не ми позволи да го забравя, но всеки ден ме подканяше да ги повторя.
	Най-накрая си сложих старите ботуши от овча кожа „Уг“, навлякох си дебел вълнен пуловер и взех фенерчето, което Мама винаги оставяше на нощната масичка. Излязох от стаята си, минах на пръсти по коридора и включих фенерчето, за да сляза по стълбите до приземния етаж. Отидох до кутията за ключове в кухнята, извадих онзи, който Мама бе използвала, за да отключи асансьора, и намерих панела в коридора. След като успях да го отключа и отворя, осветих с фенерчето вратата на асансьора. Трябваше да поема риска Мама да чуе дрънченето и бръмченето от апартамента си на горния етаж, но поне беше в най-далечния край на коридора.
	Натиснах бутона и асансьорът дойде. Пристъпих вътре и осветих с фенерчето си месинговите бутони. Натиснах най-долния и усетих как асансьорът леко се наклони, тръгвайки надолу, и спря само след няколко секунди. Отворих вратата и видях единствено непрогледен мрак. Включих отново фенерчето и пристъпих напред, но щом кракът ми докосна бетона под мен, пространството внезапно бе обляно от светлина.
	Огледах се и видях, че Мама бе казала истината за съдържанието му. Стаята приличаше повече на модерен сутерен, отколкото на влажно мазе: с нисък таван, но просторна, може би с размера на кухнята, която трябваше да е над нея. По стените бяха подредени стойки за вино, препълнени с бутилки, и си помислих колко беше странно, че Татко, който пиеше вино само по празници, е имал такава огромна колекция. Разходих се из стаята, забърсвайки праха от някои от по-старите бутилки, и се почувствах едновременно облекчена и разочарована. Каквото и да бях очаквала да намеря, тук го нямаше.
	Тогава очите ми се спряха на нощна пеперуда, пърхаща край една от вградените лампи в тавана. Когато погледът ми се отмести надолу от тавана, забелязах цепнатина в една от стените под него, която се скриваше зад една от стойките за вино. Тръгнах към стойката.
	— Няма начин да преместиш това, Тиги — промърморих, но все пак свалих двата реда бутилки по средата и осветих с фенерчето стената зад тях, разкривайки панел точно като този, който така успешно криеше асансьора. След това извадих долния ред бутилки и видях малка, кръгла ключалка в стената.
	Пулсът ми се ускори, взех ключа от асансьора и се пресегнах през стойката, за да проверя дали пасва в ключалката. Получи се и чух как се отключва с металически звук. Хванах резето и се опитах да го дръпна напред и настрани, както бях направила с панела горе. Веднага поддаде, но за жалост стойката за бутилки беше сложена прекалено близо до стената и не позволяваше повече движение.
	— По дяволите! — възкликнах и думите ми отекнаха в избата. Умората вече ме бе застигнала и използвах последните си остатъци от енергия, за да заключа отново панела и да върна бутилките обратно по местата им.
	— Не че трябва да се притеснявам да върша каквото искам в къща, която отчасти притежавам — казах успокоително на себе си, докато се връщах задъхана към асансьора. Когато стигнах до него, забелязах, че вратата бе обградена от метална рамка и че имаше още две врати, които не бях забелязала преди, защото бяха скрити в рамката. В стената точно до тях имаше и бутон, който вероятно ги затваряше.
	— Леле, това е като банков трезор или нещо подобно — промърморих, изкушена да натисна бутона, но после се усетих, че ако металните врати се затвореха, можеше да остана тук в капан, без никаква връзка с външния свят.
	Десет минути по-късно си легнах изморена в леглото и започнах да кроя планове как да продължа разследването си.


>>	36.

	Мама влезе в стаята ми на следващата сутрин с таблата със закуската.
	— _Bon matin, chérie_ — каза тя, а аз се надигнах и седнах в леглото, за да може да сложи подноса на коленете ми. — Как спа?
	Може би беше само въображението ми, но ми се стори, че видях намек за подозрение в яркозелените й очи.
	— Чувствам се много добре, благодаря. Клаудия почивен ден ли има днес?
	— Да, всъщност ще почива целия уикенд, за да посети свой роднина. Така че ще сме само двете. Както признах на Кики, когато бях у тях в Лондон, готвя много зле, но Клаудия остави специалната храна във фризера и трябва само да я размразя.
	— Няма проблем, Мамо, а в най-лошия случай мога да направя и на двете ни печено с ядки — усмихнах се.
	— Надявам се да не се стига дотам — сбърчи нос Мама. Като много парижани тя беше сноб по отношение на храната и смяташе ястията без месо за някаква ужасна пародия. — След като закусиш, ще ти премеря кръвното. Изглеждаш малко бледа днес, _chérie_. — Тя ме погледна отблизо, а аз се постарах да не се изчервявам. — Не си ли спала?
	— Спах добре, наистина, Мамо. Всъщност се чудех дали не можеш да се свържеш с доктор Гербер и да го помолиш да препоръча кардиолог тук, в Женева.
	— О, Тиги, доктор Гербер почина преди няколко месеца, но ще се обадя в клиниката му. Сигурна ли си, че не искаш да останеш под грижите на Чарли?
	— Да, сигурна съм. Искам възможно най-скоро да се консултирам, с когото препоръчат от клиниката тук. Ще ходя на интервюто в Лондон и очевидно трябва да съм сигурна, че съм в добро здраве, ако ми предложат работата.
	— Знаеш какво мисля по този въпрос, Тиги, но ти си възрастна жена, а не дете. Така че ще направя допитванията за теб. Сега, моля те, изяж си закуската, а аз ще се върна по-късно.
	Докато се хранех, се замислих за мазето и непробиваемите му метални врати и реших, че просто ще трябва да попитам директно Мама, когато се върне. Тогава чух домашния телефон да звъни и две минути по-късно Мама се върна и ми подаде слушалката.
	— За теб е. Казва, че ти е приятелка.
	— Благодаря. — Взех слушалката и казах: — Ало?
	— Здрасти, Тиги, Зара е. Как си?
	— Здрасти, Зара, много се радвам да те чуя — усмихнах се. — Много по-добре съм, благодаря. Ти добре ли си?
	— Добре съм. В момента съм на летището в Женева.
	— Какво?!
	— Можеш ли да ми кажеш как да стигна до твоята къща на езерото?
	— Аз… Зара, откъде взе този номер?
	— От телефона на татко.
	— Ясно. Майка ти и баща ти знаят ли, че си тук?
	— Ъ-ъ-ъ… Ще ти обясня всичко, като се видим.
	— Почакай една минутка… Тя е в Женева — казах тихо на Мама. — Къде е Крисчън?
	— Тъкмо остави Клаудия на летището, така че би трябвало още да е наблизо — каза тя.
	След като казах на Зара да почака до гишето за информация на летището, Мама се обади на Крисчън да я вземе оттам.
	— Какво прави тук, Тиги? Родителите й знаят ли? — попита Мама.
	— Съмнявам се. Винаги е обичала да бяга от училище и от вкъщи.
	— Тогава трябва веднага да се обадим на Чарли.
	— Можеш ли да се обадиш вместо мен, Мамо?
	— Мога, но… не искаш ли да говориш лично с него?
	— Кажи му, че ще накарам Зара да му се обади, когато пристигне.
	— _D’accord_, но… Чарли направи толкова много за теб, Тиги. Защо не искаш да говориш с него?
	— Просто… не искам.
	— Разбирам — предаде се Мама. — Е, щом ще идва тук, ще я сложа в стаята на Али по-надолу по коридора, _chérie_.
	— Благодаря ти.
	— Това дете проблеми ли има, Тиги?
	— Зара е прекрасна, но има семейни трудности, да.
	— Е, надявам се пристигането й да не възпрепятства възстановяването ти. Тя е отговорност на родителите си, не твоя. Така че ще се обадя на баща й. — С тези думи Мама се врътна на елегантното си токче и излезе от стаята.

	* * *

	— Тиги! — Зара влезе в спалнята ми и дойде да ме прегърне. — Как се чувстваш? — попита тя и седна на леглото ми.
	— Чувствам се съвсем добре, Зара, но Мама настоява да стоя тук през повечето време.
	— Това е за твое собствено добро, Тиги. Всички искаме да си добре.
	— Вече съм добре — казах сприхаво, — но въпросът е какво правиш ти тук? Мама се обади на баща ти да каже, че си у нас и той заръча да му позвъниш веднага щом пристигнеш.
	— Изумена съм, че е забелязал, че ме няма, честно казано. Бях си вкъщи във ваканция и почти не съм го виждала.
	— Ами майка ти?
	— Това е наистина странното. Тя е горе, в Кинеърд, Тиги. По собствено желание. Не знам какво става — въздъхна Зара, — но нещо става. Знаеш, че мама винаги е мразила това място, но сега изведнъж каза на татко, че ще поеме управлението на имението, защото той е прекалено зает.
	— Това е хубаво, нали? Така и ти можеш да прекарваш повече време там.
	— Да, бих могла, ако бях поканена — озъби се Зара. — Мама каза, че не може да се кача с нея, защото трябвало да си остана вкъщи и да наваксам уроците, които съм изпуснала, докато не бях на училище.
	— Мога да го разбера, Зара. Наистина щеше да се разсейваш в Кинеърд.
	— Предполагам. — Зара погледна през прозореца към Женевското езеро. — Еха, Тиги, това място е като замък от приказките! Толкова е красиво, а твоята Мама е много мила. Крисчън каза, че ще ме научи да карам моторницата, ако искам. Той е много добре сложен, нали, Тиги, макар да е стар?
	— Да, предполагам, че е така — усмихнах се на коментара й. — Бил е тук през целия ми живот, откакто се помня, така че не бях забелязала.
	— Но пък сестра ти Електра му се обади, докато караше насам. Няма да ме погледне, като има номера на световноизвестна моделка, нали? — сви рамене небрежно Зара.
	— Електра се е обадила на Крисчън? — Бях смаяна, не бях чувала сестра си от месеци.
	— Да, а тя що за човек е?
	— Електра е природна стихия — казах само. Всички имахме правило никога да не обсъждаме прочутата ни сестра с външни хора. — А сега какво ще кажеш да ти покажа стаята, в която ще спиш, и да се освежиш след пътуването?
	— Добре.
	Поведох Зара по коридора на сестрите към вратата на Али.
	— Трябва да е било много яко да си едно от шестте момичета тук горе — отбеляза Зара, когато влязохме в стаята. — Като да си на забавен пансион през цялото време; хващам се на бас, че винаги е имало с кого да си играеш — каза замечтано тя. — Едва ли някога си била самотна.
	— Като дете боледувах много, така че прекарвах много време сама, но си права, беше хубаво сестрите ми да са около мен. А сега трябва да се обадиш на баща си.
	— Добре — каза Зара и видях уплахата в очите й.
	Слязохме долу заедно и заведох Зара в кухнята.
	— _Chérie_, какво правиш? Знаеш, че не бива да…
	— Сериозно, Мамо, чувствам се чудесно, кълна се. И ще обядвам тук долу с вас двете, след като Зара се обади на баща си. — Вдигнах слушалката и й я подадох.
	— Благодаря — каза Зара и излезе, набирайки номера.
	— Надявам се да мога да й имам доверие да му се обади — казах на Мама, която беше клекнала до печката и гледаше притеснено съдържанието й.
	— Колко време му трябва на печеното с ядки да се стопли, Тиги?
	— Не се притеснявай, аз ще се оправя, Мамо.
	— _Merci_ — каза Мама с облекчение, точно когато Зара се върна в кухнята.
	— Включи се гласовата поща на татко, така че му оставих съобщение, че съм тук с теб и съм добре.
	— Харесваш ли печено с ядки, Зара? — попита я Мама, докато подреждаше масата.
	— Да, много, благодаря ви. Откакто се запознах с Тиги, се опитвам да не ям месо, макар че понякога не може да не ми се прииска да хапна сандвич с бекон.
	— Не се притеснявай, мисля, че с всички ни е така — усмихнах й се. — В моя случай нямам представа защо, понеже изобщо не обичах свинско, когато ядях месо. Мамо, може ли да нарежа малко зеленчуци за гарнитура?
	Накрая седнахме да обядваме и Зара обсипа Мама с въпроси за Атлантис и сестрите ми. Видях как Мама започна да се отпуска, докато разказваше любимите си спомени от детството ни.
	— Ще ми се да бях израснала тук с вас — въздъхна Зара, когато отидох да взема лимоновата торта, която Клаудия беше оставила за десерт, и да налея обичайното следобедно еспресо на Мама.
	— Десерт, Зара? — попитах я.
	— Не, мерси — отвърна тя. — Само ще ида до тоалетната.
	— Тиги — каза Мама, след като Зара излезе от стаята, — тя е мило момиче, но не от това имаш нужда в момента. Постоянно събираш безпризорни животни и хора…
	— Те ме намират, Мамо. Работи и в двете посоки. Освен това харесвам Зара. А сега искам да подишам малко чист въздух, преди да се стъмни — казах, когато Зара се върна. — Искаш ли да дойдеш с мен?
	— Да, много ще се радвам — кимна Зара и излязохме, преди Мама да е успяла да възрази.
	— Тук е толкова спокойно — каза Зара, докато вървяхме по ливадите. По връхчетата на тревичките вече имаше миниатюрни капки вода, които скоро щяха да се втвърдят в остър нощен скреж.
	— Не беше така, когато бях малка, не и с петте ми сестри — предупредих я, — някой винаги крещеше на някого. А това тук е специалната градина на Татко. Жалко е, че е март и има само кокичета и зимни теменуги, но през лятото всички рози на тази беседка разцъфтяват. — Седнах на пейката, а Зара взе да се разхожда и стигна до армиларната сфера в центъра на градината. Повика ме да й обясня сферата и надписите по нея.
	— Значи има липсваща сестра? Леле, Тиги, не искаш ли да я намериш?
	— Дори не знам дали съществува. Ако съществуваше, Татко със сигурност щеше да я е открил.
	— Освен ако тя не е решила, че не иска да бъде намерена — каза тя и седна с мен на пейката. — Би ми харесало да имам брат или сестра — добави с копнеж тя.
	Вече се стъмваше и застудяваше, затова бързо се върнахме и открихме Мама в коридора. Тя подаде телефона на Зара.
	— Баща ти те търси, _chérie_ — каза тя.
	Докато Зара говореше с баща си, аз отворих гостната, място, което винаги свързвах особено силно с Коледа. Удобните дивани бяха подредени в полукръг около камината, където винаги имаше готови дърва, за да се запали огън. Драснах клечка и я сложих при дървата, които веднага се запалиха — бяха изсъхнали напълно след седмици в къщата.
	— Какъв красив изглед има тази стая — каза Зара, когато влезе и седна пред разгарящия се огън с мен.
	— Какво каза баща ти?
	— Каза, че трябва да се прибера у дома. Ще ми запази самолетен билет за утре и ще ме вземе от летището в Инвърнес, за да не избягам пак.
	— Е, така вероятно е най-добре. Но мисля, че трябва да поговориш с него за това, което става у вас, как той постоянно е в болницата, а майка ти я няма.
	— Моля те, ела с мен — примоли ми се Зара, а сините й очи ме погледнаха умолително. — Толкова се притеснявам за татко. Той изглежда ужасно, Тиги, все едно не е спал от месеци. И отказва да отиде в Кинеърд. Той ти има доверие. Нуждае се от теб…
	— Зара, аз…
	— Моля те, Тиги, ела с мен! И аз имам нужда от теб, ти си единственият човек, с когото мога да говоря.
	Изправих се да пъхна машата в огъня, за да избегна умолителния поглед на Зара. Упоритият ми вътрешен глас ми казваше, че е добра идея да се върна в Кинеърд, поне за да си взема нещата и да се сбогувам с Кал, Бодил и Берил. Освен това така или иначе трябваше да се върна във Великобритания тази седмица за интервюто…
	— Добре — предадох се. — Ще дойда.
	Зара изписка от радост и ме прегърна, а аз се ненавиждах заради тръпката на въодушевление, която премина през тялото ми при мисълта, че отново ще видя Чарли.


>>	37.

	— Каква изненада — каза Зара, докато излизахме заедно от летището в Инвърнес. Вдигна поглед от мобилния си към мен. — Татко ми е пратил съобщение, че все пак не е тук — наложило се е да се качи в Кинеърд, а ние трябва да си хванем такси.
	— Добре — съгласих се и последвах Зара до стоянката на такситата отвън.
	Докато изминавахме дългия час и половина път до Кинеърд, видях, че се появяват първите признаци на пролетта. Ручеите, край които минавахме, бълбукаха от топящия се сняг от върховете с увеличаването на температурите. Езерото изглеждаше синьо под ясното слънчево небе, а по бреговете му бяха започнали да растат първите нарциси. Когато таксито се изкачи по стръмната алея към Кинеърд, видях, че топящият се сняг е започнал да разкрива части от зелените ливади.
	Зара настоя да отнесе раницата ми до къщата, където Кал вече ме чакаше на прага.
	— Здравей, скитнице! — поздрави ме той и ме прегърна с големите си силни ръце.
	Секунди по-късно бе прекъснат от силует със сива козина, който се хвърли към нас. Бодил се изправи на задните си крака, без проблеми опря предните си лапи на раменете ми и радостно заблиза лицето ми.
	— Радва се да те види отново, спор няма — засмя се Кал. — Но си мисля, че на теб и на Зара трябва да ви сложим маркери, че да знаем къде сте, като се запилеете. Как си, Тиг? — попита той, след като Бодил, успокоен, че съм истинска, отиде да поздрави Зара.
	— Много по-добре, благодаря. Съжалявам, че ти създадох такива неприятности, Кал.
	— Тъй направи, не може да се отрече. Господарят не беше на себе си като изчезна, но всичко е наред, щом приключва добре. А не мога да кажа същото за положението тук, след като си тръгна. Много неприятности ни се струпаха, Тиг. — Той сниши глас, за да не го чуе Зара, която си играеше с Бодил на двора. — Чарли казал ли ти е нещо?
	— Да, спомена нещо в Испания. Нещо за съдебен спор.
	— А това е само началото — прошепна той, докато Зара вървеше към вратата на къщата.
	— Е, добре, да отидем да видим дивите котки, преди да се е стъмнило — усмихнах й се. — Как са те, Кал?
	— О, много са си добре всичките. Също толкова необщителни, колкото обикновено, но давам най-доброто от себе си.
	Котките, както можеше да се очаква, показаха недоволството си от заминаването ми, като отказаха да излязат. Зара обаче накрая откри Поузи да седи в любимата си кутия и аз се опитах да я подмамя да се покаже.
	— Не са особено благодарни, че се грижиш за тях, а? — каза Зара, когато се върнахме при задната врата на хижата. Тя отвори и чухме женски хлипове.
	— Не, не са. Това майка ти ли е? — попитах, вече готова да побягна.
	— Не, не е тя — каза Зара, влезе вътре и нетърпеливо ме повика да дойда с нея.
	— Наистина трябва да се връщам в къщата…
	— Моля те, Тиги, да видим кой е!
	Неохотно последвах Зара, като изостанах на няколко метра зад нея, когато зави по коридора към кухнята.
	— О, Берил, какво има? — чух я да пита, докато стоях край вратата.
	— Нищо, скъпа, нищо.
	— Но очевидно си много разстроена от нещо. Тиги също е тук, нали, Тиги? — повика ме Зара, така че пристъпих в кухнята.
	— Просто имам лоша настинка, от която очите ми сълзят, това е всичко. Здравей, Тиги.
	— Здравей, Берил. — Видях, че се мъчи да си наложи спокойствие.
	— Сега, Зара — каза тя и изтри очите си, — дали не можеш да идеш да ми донесеш малко яйца от килера?
	— Добре. — Зара схвана намека и ме погледна с объркване, след което излезе от кухнята.
	— Берил, какво има? Какво е станало?
	— О, Тиги, каква бъркотия само… Изобщо не трябваше да му казвам, тогава нямаше да се върне и да постави горкия господар в тази ситуация. Проклинам деня, в който го родих! Нищо добро няма в него. Качих се тук само за да предам заявлението си за напускане. Ще си събера нещата и ще си замина колкото мога по-скоро. — Тя ми подаде един плик. — Можеш ли да се погрижиш господарят да го получи? Вероятно така или иначе го очаква.
	— Нямам никаква представа за какво говориш, Берил — казах аз, следвайки я по коридора към гардеробната, където си обу здравите обувки за сняг и облече дебелото палто, шапка и ръкавици, с които се прибираше пеша до дома си.
	— За жалост скоро ще разбереш!
	— Аз… Не мислиш ли, че е по-добре да останеш и да поговориш с Чарли? Каквото и да е станало, той ще бъде съкрушен без теб тук.
	— След това, което се случи, той само ще се радва да ми види гърба, Тиги. Аз унищожих семейство Кинеърд и няма спор. — С последен изпълнен с болка поглед към мен тя излезе през задната врата.
	— Леле, много е разстроена, нали, Тиги? — каза Зара, която се появи зад мен с яйцата, докато вратата се затваряше зад Берил.
	— Да, така е. Каза, че напуска.
	— Е, не може да напусне. Кинеърд без Берил е като, ами, като татко без слушалките си — сви рамене Зара. — Това всъщност е нейната къща и винаги е била. — Зара погледна яйцата в ръката си. — Явно аз ще трябва да сготвя вечеря за мен и татко днес, освен ако мама не се появи…
	След като влязохме в кухнята, чухме вратата на дневната да се отваря и се подадохме, за да видим как Чарли водеше по коридора мъж в костюм от туид.
	— Благодаря ти, че дойде толкова бързо, Джеймс. Поне сега знам какви са вариантите — чухме да казва Чарли, докато минаваха край вратата.
	— Не си в добра ситуация, но ще намерим решение, убеден съм. Приятен ден, милорд.
	Чухме входната врата да се затваря и Чарли да въздиша тежко, преди да се обърне и да тръгне обратно по коридора към нас. Зара изскочи иззад кухненската врата.
	— Здрасти, татко! Тук сме. Кой беше този човек?
	— Адвокатът ми, Зара. О, здрасти, Тиги! — каза той с изненада, когато ме видя да се въртя зад нея. — Не знаех, че идваш.
	— Какво става тук, татко? Току-що видяхме Берил, която беше обляна в сълзи и каза, че напуска.
	— О, боже, къде е сега? Ще ида да говоря с нея.
	Не само виждах, но и чувах изтощението на Чарли.
	— Не можеш, защото току-що си тръгна — каза Зара.
	— И се боя, че ми даде това. — Вдигнах плика и му го подадох.
	— Мога да се досетя какво е това — каза той и го взе.
	— Татко, хайде, ще ни обясниш ли какво става? Искам да кажа, забрави Берил за секунда, къде е мама?
	— Аз… — Чарли погледна първо дъщеря си, после мен, и поклати глава в отчаяние.
	— Татко, спри да се отнасяш към мен като към двегодишно дете, вече съм пораснала и искам да знам какво става!
	— Е, добре — кимна той. — Какво ще кажете да идем да седнем в Голямата стая? Едно уиски определено ще ми се отрази добре.
	— Защо със Зара не отидете? — предложих аз. — Така или иначе, трябва да се връщам в къщата.
	— Моля те, остани, Тиги! — помоли ме Зара. — Няма проблем, нали, татко?
	— Разбира се — отвърна Чарли с бледа усмивка. — Ти беше страхотна, Тиги, и вероятно трябва да чуеш всичко, защото е свързано и с твоето бъдеще.
	В Голямата стая аз и Зара седнахме на дивана, а Чарли си сипа два пръста уиски от бутилката в бюфета. Седна на стола до огъня и отпи голяма глътка.
	— Е, добре, ти поиска да се отнасям с теб като с възрастна, Зара, така че ще направя точно това. Ще започна с голямата новина. Съжалявам, скъпа, но майка ти иска развод.
	— Добре — кимна спокойно Зара. — Това не е голям шок, татко. Трябваше да съм глуха и сляпа, за да си помисля, че сте щастливи заедно.
	— Много съжалявам за това, Зара.
	— Къде е мама?
	— Тя е отседнала… другаде.
	— Татко, попитах те къде е. „Другаде“ не е достатъчно добър отговор. Тя ми каза, че е тук, в Кинеърд. Така ли е?
	— Отседнала е у Фрейзър в къщата му точно след главната порта. Той е мъжът, който те намери на пътя със спуканата гума, последния път, когато се опита да избягаш.
	— О, той ли! — завъртя очи Зара. — Мама спомена, че излизала да язди с него няколко пъти. Той я учел на езда.
	— Може и така да е било, Зара. Във всеки случай вече знаеш къде е тя.
	— И Фрейзър е новият й приятел, така ли?
	— Да.
	— Татко… — каза Зара, изправи се отиде до него, — толкова съжалявам. — Тя го прегърна.
	— Недей да съжаляваш, Зара. Тази ситуация не е по твоя вина. Аз и майка ти сме тези, които имат проблем.
	— Тя ми каза веднъж, когато беше много разстроена, че си се оженил за нея само защото е била бременна. Вярно ли е?
	— Няма да те лъжа, Зара, това беше причината да се оженим толкова бързо, но не съжалявам и за един ден от брака си. — Той протегна ръка към дъщеря си и стисна нейната. — Получих теб и затова всичко си струваше.
	Видях, че Чарли е на път да се разплаче, и се зачудих дали просто да не се измъкна от стаята и да ги оставя насаме.
	— Е, ако това ще те накара да се почувстваш по-добре, от години си мечтая двамата да се разведете. А ако си останал с мама само заради мен, не е трябвало да го правиш. Дори да боли сега, татко, разделени ще сте много по-щастливи, сигурна съм.
	— Знаеш ли какво, Зара? — Очите на Чарли блестяха влажни, когато й се усмихна с мъка. — Ти си невероятна.
	— Аз съм дъщеря на баща си — сви рамене тя. — А сега да се върнем към Берил и защо тя иска да напусне.
	— Може да ми потрябва още едно уиски, преди да продължа да разказвам това.
	— Аз ще ти го донеса — казах и скочих, за да взема чашата на Чарли и да я напълня. — Абсолютно сигурен ли си, че не искаш да си тръгна? — попитах го, когато му върнах чашата.
	— Не, Тиги, защото това е частта, която има отношение към теб и всички други, които работят в Кинеърд. Споменах ти я в Испания, но искам да знаеш точно по каква причина бъдещето ни е толкова несигурно.
	— Какво има, татко? — подкани го Зара. — Просто го кажи!
	— Добре, ето: когато бях малко момче, най-добрият ми приятел беше Фрейзър. Той е син на Берил, Зара.
	— Шегуваш се! — възкликна в тотален шок Зара. — Нищо чудно тогава, че тя се чувства толкова зле, след като мама е избягала с него и тъй нататък.
	— Да, не се съмнявам, че е така, но се боя, че има още. — Чарли се поколеба за няколко секунди, преди да продължи. — Както и да е, знаеш колко малко деца живеят в земите на имението или около него, така че, понеже бяхме на една възраст, с Фрейзър бяхме неразделни, както казах преди малко. Правехме всичко заедно; баща ми дори предложи да плати Фрейзър да отиде с мен в същото училище, когато бях на десет. — Чарли поклати глава. — Мислех, че просто проявява щедрост, но…
	— Всичко това е много хубаво, тате — прекъсна го Зара. — Но какво всъщност се е случило?
	— С Фрейзър се скарахме много, когато учехме заедно в Единбургския университет. Той открадна Джеси, приятелката ми — всъщност тогава ми беше годеница. Двамата напуснаха университета и отидоха в Канада, откъдето беше Джеси. След това срещнах майка ти и се ожених за нея. Мога честно да ти кажа, че бях изтрил Фрейзър от ума си в продължение на години, така че когато се появи изневиделица тази Коледа, това ми дойде като гръм от ясно небе.
	— Спомням си — промърморих на себе си.
	— А сега… го е направил отново и е откраднал мама — каза Зара. — Какво гадно копеле! Знам, че каза, че ти е бил приятел, но звучи все едно просто е искал всичко, което имаш ти.
	— Мисля, че си права — въздъхна Чарли. — А аз, като пълен глупак, винаги бях щастлив да му го дам. Истинският проблем беше, че никой никога не ми каза истината за Фрейзър, макар че като се замисля, винаги е било доста очевидно.
	— Каква е истината, татко?
	Видях как Чарли се поколеба, а на челото му пулсираше вена.
	— Хайде, татко, мога да го понеса. Не може да стане много по-зле — окуражи го Зара.
	— Боя се, че може, скъпа. Добре… ами, моят баща, тоест твоят дядо, не беше много щастлив с баба ти. В крайна сметка, работата е там, че той и Берил, ами, те са били любовници в продължение на години.
	— Дядо и Берил?!
	— Да. Татко се запознал с нея години преди да срещне майка ми, но Берил не идвала от типа семейство, което родителите на баща ми смятали за подходящо за съпругата на бъдещия господар. Затова той се оженил за мама, но Берил скоро го последвала в Кинеърд. И ето къде е ключът, Зара: Берил забременяла и родила Фрейзър около два месеца преди майка ми да роди мен.
	В стаята се възцари тишина, докато се мъчехме да възприемем думите на Чарли.
	— О, Господи, тате! — Накрая Зара наруши мълчанието. — Значи ти и Фрейзър всъщност сте братя?
	— Полубратя, да. И сега, когато вече го знам, осъзнах, че съм бил сляп през по-голямата част от живота си. Ако погледнеш снимките на баща ми, Фрейзър, с неговия ръст и любов към стрелбата и уискито, прилича на него по всички показатели. Вероятно всички са знаели, освен мен. Какъв глупак съм бил…
	— Боже, татко, това е наистина ужасно. Много съжалявам. — Зара отново го прегърна силно.
	— Фрейзър винаги ли е знаел, че ти е полубрат? — попитах Чарли.
	— Не, той каза, че майка му — Берил — му съобщила новината точно преди с Джеси да избягат в Канада, за да се оженят. Наскоро ми каза, че се надявала това да го спре да не ми причини нещо толкова ужасно, но очевидно не е проработило. Не би спряло и баща ми. Той също цял живот правеше каквото му харесва.
	— Ами баба? Тя знаела ли е за връзката на Берил със съпруга й?
	— Не знам, Зара. Не забравяй, че тя умря при инцидент по време на езда, когато бях на седем. Много удобно за татко — въздъхна Чарли. — Нищо чудно, че Берил винаги е имала такова собственическо отношение към хижата. Допускам, че е станала господарка тук във всичко, освен по име, след като мама умря, а мен ме пратиха в интернат с Фрейзър.
	— Мразиш ли баща си? — попита Зара. — Тоест, задето е причинил това на майка ти. Аз бих го мразила. Имам предвид, сега мразя мама, задето го причинява на теб.
	— Не, Зара, не го мразя. Татко беше какъвто беше, също като Фрейзър. Но, честно казано, не съм сигурен, че някога съм го обичал, нито пък той мен. Все пак човек не може да си избира роднините. — Чарли ме погледна тъжно.
	— Ами Берил и това, което е направила?
	— Мисля, че тя наистина е обичала баща ми. И фактът, че беше тук да се грижи за него, когато той остаря, много ми улесни живота. Тя, повече от всички други, още е с разбито сърце от загубата му. Сега е съвсем сама.
	— Е, добрата новина е, че ти не си, защото аз съм тук, татко, и те обичам — каза разпалено Зара. — Ще се грижа за теб, кълна се.
	Искаше ми се да прегърна Зара, задето се държеше толкова зряло — в много отношения тя беше реалната жертва в тази ситуация.
	— Благодаря ти, скъпа. — Чарли целуна лъскавата коса на дъщеря си, очевидно трогнат. — Но се боя, че има и по-лошо.
	— По-лошо от това, което току-що ми разказа? — Зара завъртя очи. — Боже! Разказвай тогава, татко, като си почнал.
	— И така — продължи Чарли с леко треперещ глас, — в началото не можах да разбера защо Фрейзър се върна внезапно тук по Коледа, но разбира се, той беше дошъл, за да види дали има нещо за него в завещанието.
	— И имаше ли? — попита Зара.
	— Ами татко така и не направи завещание, така че на хартия няма нищо. Макар че скоро разбрах от семейния адвокат, че татко му бил прехвърлил преди години собствеността върху малката къща, където Фрейзър живее сега. Вероятно татко го е направил, за да успокои гузната си съвест, понеже никога не би могъл законно да признае Фрейзър. Всички са приели за даденост, че имението автоматично ще премине у мен като негов наследник. — Чарли си пое дълбоко дъх. — Или поне досега смятахме така.
	— Какво искаш да кажеш? — намръщи се Зара.
	_Господи, не…_ — помислих си. Предвид казаното от Чарли в Испания, като че ли имах идея какво се задава.
	— Проблемът е, Зара, че както споменах по-рано, Фрейзър е най-големият син на баща ми, и тъй като татко не е написал завещание, в което да остави имението на мен, той по право има законна претенция към Кинеърд.
	Зара изруга под нос, а аз си поех дъх.
	— И какво ще се случи сега? — По фините черти на лицето на Зара бе изписан ужас.
	— Ами нали си спомняш, че той дойде в хижата да говори с мен точно преди Нова година?
	— Да, чух: всичките крясъци, и тогава ти каза, че се връщаме в Инвърнес и бях много ядосана — спомни си Зара. — Дойдох в твоята къща да ти се оплача, Тиги.
	— Да, точно така — потвърди Чарли. — Фрейзър ми каза онази нощ, че е говорил с адвокат и възнамерява да заведе дело, за да получи дяла от имението, който смята, че му се полага.
	— Не! — Зара стана и закрачи из стаята. — Не можеш просто да оставиш това да се случи, татко. Не можеш! Фрейзър дори не е бил тук през последните бог знае колко години!
	— Какъвто бащата, такъв и синът… — въздъхна Чарли. — В много отношения той е естественият наследник. Аз…
	— Стига, татко! Не можеш просто да легнеш на земята и да оставиш това да се случи! Кинеърд е твой… наш! А това, че той споделя някакво ДНК с теб, не означава нищо!
	— Боя се, че в съдебната зала означава много, Зара. Всъщност току-що получих писмо от адвокатите на Фрейзър с молба да предоставя проба от слюнка и фоликул от косата си, но според това, което ми каза Берил, няма съмнение, че Фрейзър ще бъде признат като мой полубрат.
	— Но Фрейзър е копеле! Във всеки смисъл на думата — разгневи се Зара. — Ти си истинският наследник, защото баба и дядо са били женени!
	— Права си, че преди няколко десетилетия един незаконен син дори нямаше да бъде взет предвид от закона, но в днешно време нещата са различни. Уверявам те, че се консултирах с най-добрите адвокати, проверих всеки възможен път за излизане от ситуацията, но фактите са си факти. Фрейзър е по-големият ми брат, син на баща ми, предишния господар, и законен или не, има право да наследи поне половината от имението. Ако стане така, Кинеърд вероятно ще трябва да бъде продаден, за да може приходите да се разделят наполовина, защото, за жалост, няма опция да споделям имението с Фрейзър. Ще трябва просто да си отида. Много съжалявам, Зара. Знам какво означава за теб Кинеърд, но в момента не виждам изход.
	— Мама знае ли? — попита накрая Зара.
	— Да, тя беше там в нощта, когато той ми каза.
	— О, Господи! — изкрещя Зара. — Това, което наистина ме вбесява, е, че мама очевидно е на негова страна! Искам да кажа — тя отново започна да крачи напред-назад, — че тя знае колко много държа на Кинеърд! Като подкрепя него, тя отнема наследството на собствената си дъщеря!
	— За да бъдем честни към майка ти, тя все пак ми каза, че Фрейзър се е съгласил да те посочи за своя наследница в завещанието си, ако не им се родят деца.
	— За бога, татко! — отново извика Зара. — Как можеш да си толкова спокоен?!
	Зара отново избухна в гневна тирада за несправедливостта на ситуацията. Макар и аз да кипях от гняв, останах безмълвна. Това не беше правилният момент да добавям собствените си мисли към разговора.
	— И освен това мама още е достатъчно млада, за да има деца, ако остане с Фрейзър. Това предложение е жалко! — изкрещя Зара, а по бузите й потекоха сълзи от ярост.
	— Зара, ти поиска да се отнасям с теб като с възрастна и правя точно това — каза нежно Чарли. — Разбирам колко си разстроена, но просто така стоят нещата.
	— Тогава, татко, е време да си намериш топките и да започнеш да се бориш! — Зара изрита силно гърба на един стол. — Излизам, трябва ми въздух.
	Тя отиде с маршова стъпка до вратата, отвори я и я затръшна зад себе си.
	— Проблемът е, че се боря от януари и не съм стигнал доникъде — поклати глава Чарли. — В крайна сметка, ще зависи от съдийското решение, но е крайно малко вероятно Фрейзър да остане с празни ръце.
	— Да потърся ли Зара? — попитах го.
	— Не, просто й трябва малко време да се успокои. Може да не й харесва, но определено е наследила темперамента на майка си. — Чарли направи гримаса. — Каква ужасна бъркотия!
	— Да, така е — съгласих се.
	— Тъжното е, че Кинеърд на практика е бил разрушен много години преди аз да се родя. Това, от което всъщност има нужда, е вливане на милиони, за да се запази красотата му за бъдещите поколения. А който и да спечели, нито аз, нито Фрейзър имаме средствата да направим необходимото.
	— Ами субсидиите, за които си подал заявки, Чарли?
	— Тиги, не искам да звуча пренебрежително, но каквото и да получа, ще е капка в морето. Всъщност говорих с човек от Шотландския национален фонд преди около две седмици. И ако по някакво чудо успея да задържа собствеността върху Кинеърд, това може да е единственият път напред.
	— Кое?
	— Да „подаря“ имението на държавата — с други думи, да им го дам за без пари в замяна на това семейството ми да остане тук, в хижата, завинаги. Доста често се случва хора в моята ситуация да правят точно това. Както и да е, няма смисъл да мислим за това в момента — може да минат месеци, ако не и години, докато делото стигне до съда.
	— Толкова съжалявам, Чарли, наистина. И особено за Улрика. Сигурно си съкрушен.
	— Знам колко лошо изглежда и разбирам защо Зара мрази майка си в момента, но вие с нея не знаете цялата история. Истината е, че изобщо не трябваше да се женя за нея. Още бях разстроен от загубата на Джеси, а Улрика беше много красива и много увлечена по мен, и, да, страстта играеше голяма роля. Когато тя си отиде, Улрика видя, че макар да се е омъжила за благородник, аз всъщност съм обикновен човек, който си изкарва прехраната като лекар. Беше много… разочарована.
	— Разбирам — кимнах и се замислих колко беше лоялен, макар едва да не потръпнах, когато спомена за страстта си към нея.
	— Оженихме се по грешните причини, това е всичко — продължи Чарли. — Интересно е, че би трябвало да набия Фрейзър, задето ми е откраднал съпругата, но вместо това, колкото и да е иронично, изпитвам облекчение. Наистина се надявам да бъдат щастливи заедно, Тиги. От години чакам да си намери някой друг.
	— Иначе нямаше да се разведеш с нея?
	— Не. Това ме прави или страхливец, или баща, който искаше поне да се опита да даде на дъщеря си стабилен семеен живот. Най-лошото от всичко е, че знам, че се провалих в тази задача.
	— Направил си каквото си сметнал за правилно, Чарли, а никой не може да стори повече от това.
	— Освен това познавам и собствените си недостатъци, Тиги. Зара беше права, когато ми каза да си намеря топките. Прекалено много приличам на майка си — предпочитам прост живот без драма. За жалост успях да постигна точно обратното, поне в личен план.
	— Е, според мен е необходима огромна сила, за да вършиш работата, с която ти се занимаваш всеки ден, Чарли.
	— Както и да е — въздъхна той — нищо от това не е твой проблем, Тиги, и много съжалявам, че се оказа забъркана в тази каша.
	— Моля те, не се извинявай. Според онова, което ни разказа, и ти нямаш вина за ситуацията. Ще изляза да потърся Зара. — Изправих се и той направи същото.
	Той тръгна към мен и ме хвана за ръката.
	— Благодаря ти, че толкова се стараеш да й помагаш.
	В този миг вратата на Голямата стая се отвори и разкри Улрика с Фрейзър зад нея.
	— Много съжалявам, че прекъсвам малкото ти любовно гнезденце, Чарли — каза Улрика и тръгна към нас. Чарли веднага пусна ръката ми.
	— Тиги ми е просто приятелка, Улрика, както съм ти казвал многократно. Какво искаш?
	— Чух, че Зара е в Кинеърд. Искам да я видя. Къде е?
	— Излезе на чист въздух.
	— Значи си й казал?
	— Да.
	— Мислех, че сме се разбрали да говорим с нея заедно?
	— Да, така беше, но тя разбра, че става нещо и настоя да й разкажа какво.
	— Защо не ми се обади? — Прекрасните сини очи на Улрика пламнаха от гняв. — Можех да дойда за десет минути, както знаеш много добре! Не ме лъжи, Чарли, искал си да чуе първо твоята страна на историята, за да те съжалява!
	— Кого да съжалявам?
	Всички подскочихме, когато видяхме бледото лице на Зара на вратата на Голямата стая. Тя скръсти войнствено ръце.
	— Здрасти, мамо, здрасти, Фрейзър. Колко се радвам да ви видя!
	— Зара, скъпа, толкова съжалявам! — Улрика тръгна към дъщеря си и се опита да я прегърне, но Зара я отблъсна.
	— Остави ме на мира, мамо! Не мога да повярвам, че си довела и него!
	— О, това е просто страхотно! — изръмжа Улрика и посочи с пръст към мен. — Докато тя стои там и има нахалството да държи баща ти за ръката в моята къща! Нали знаеш, Зара, че тя и баща ти имат връзка от месеци?
	— Не ставай смешна, Улрика! — отвърна остро Чарли. Той застана пред мен в защитнически жест. — Тиги не е направила нищо лошо. Всъщност и двамата трябва да сме й благодарни, че подкрепяше Зара през цялото това време.
	— Да, сигурна съм, че тя е истински ангел и не очаквам да признаеш какво си направил — озъби се Улрика. — Винаги аз съм лошата. Е, този път просто няма да го търпя!
	— По-добре да си тръгвам — промърморих аз и бузите ми се зачервиха.
	— Не, Тиги, искам да останеш — каза Зара, дойде при мен и ме хвана за ръката. — Дори с татко да сте се чукали като зайчета от години, не ми пука!
	Отворих уста, за да възразя, но Чарли го направи вместо мен.
	— По дяволите! За последен път ви казвам, Тиги и аз нямаме връзка! Сега може ли да излезем от забавачницата и да се държим като възрастни хора?
	— Той лъже, Зара — въздъхна Улрика, — но както и да е. Тя очевидно те е настроила срещу мен и след всичко, което съм направила за теб, аз… — Тя се обърна към Фрейзър, който още не се бе включил в дискусията, и опря лице в гърдите му. — Просто искам да си върна малкото ми момиченце! — зарида тя.
	— Да, бе, мамо! Проблемът е, че малкото ти момиченце го няма от години. Вече съм възрастна, не забравяй!
	— Добре, добре — намеси се Чарли. — Може ли всички да се успокоим, моля? Зара, сигурен съм, че майка ти наистина иска да поговори с теб и да ти обясни. Защо не ви оставим насаме за малко?
	— Няма да говоря с мама, докато _той_ е тук — посочи тя безмълвния Фрейзър.
	— Тогава ще ви оставя. — Фрейзър кимна на Чарли, свали ръцете си от раменете на Улрика, сложи си шапката и се обърна към вратата. — Ще те чакам навън в колата.
	И в този момент го освети слънчев лъч и сянката му се открои на пода. И видях силуета на много специфичната му по форма шапка върху новия мокет, който беше сложила наскоро Улрика.
	_О, Господи…_ — казах си на ум и залитнах от шока, докато Чарли ме буташе към вратата.
	— Няма да напускате къщата, нали? — попита ни Зара.
	— Ще бъдем в кухнята — отвърна Чарли.
	— Добре.
	Видях как Фрейзър се отдалечава по коридора и затръшва вратата зад себе си, след което последвах Чарли в кухнята и затворих вратата й.
	Разбрах, че съм сдържала дъха си цяла вечност, чак когато го изпуснах и вдишах дълбоко няколко пъти.
	— Добре ли си, Тиги? Изглеждаш все едно си видяла призрак. — Чарли включи чайника и се обърна към мен, а аз се свлякох задъхана на един стол.
	— Може би наистина видях.
	— Какво има?
	— Той е бил, Фрейзър. О, боже! — Поклатих глава. — Той е!
	— Съжалявам, Тиги, но не разбирам.
	— Онази шапка, която описах на полицията като трилби, той е бил! — повторих.
	— Съжалявам, но не схващам нищо. Опитай се просто да ми кажеш спокойно какво имаш предвид.
	— Чарли, сигурна съм, че Фрейзър беше човекът, когото видях онази нощ в долината. Той е този, който застреля Пегас и едва не ме уби!
	— Но… как можеш да си сигурна?
	— Вече ти казах! Онази шапка, която носеше преди малко… Видях сянката му върху мокета и беше същата, като сянката му върху снега. Сто процента сигурна съм, Чарли.
	— Това е шапка на канадската конна полиция — и да, като че ли е подобна по форма на трилби. Е, не би ме изненадало — каза той и дойде да сложи чаша чай в треперещата ми ръка, след което размисли и я сложи на плота до мен. — Сигурна ли си, че си добре, Тиги?
	— Да! Но какво ще правим? Определено не искам да му се размине убийството на Пегас! Детективът, с когото говорих в болницата, каза, че който го е направил, е можел да убие и мен, че може да му повдигнат обвинения не само за бракониерство срещу защитен вид, а и потенциално за опит за убийство.
	— Тогава да се обадим веднага в полицията. — Чарли тръгна да става, но аз го спрях с ръка.
	— Почакай малко, първо трябва да помислим как е най-добре да постъпим. Искам да кажа, ако полицията го разпита, Фрейзър със сигурност ще отрече, а Улрика вероятно ще му осигури алиби, доколкото я познавам. Помниш ли къде беше тя в нощта, когато ме простреляха?
	— Имам чувството, че беше в Кинеърд… да, така беше, защото на следващия ден трябваше да кара чак до Северен Йоркшир, за да вземе Зара за уикенда. Нищо чудно, че изведнъж така й се прииска да стои тук, горе, през цялото време. — Чарли вдигна вежда.
	— По дяволите! — изругах. — Е, предвид обстоятелствата, тя сто процента ще излъже, за да го защити. Но все пак знам, че полицията държи куршума, който мина през мен, и гилзата, която могат да свържат с пушката…
	— Която вероятно е в обора на Фрейзър в момента.
	— Фрейзър може да отиде в затвора за това.
	— Или не, ако получи алиби от Улрика и си намери добри адвокати. Трябва да те предупредя, че тези неща никога не са сигурни — каза Чарли. — Викали са ме да давам показания на няколко процеса, където беше очевидно за мен, че жертвата не е умряла от естествена смърт, но обвиняемите се измъкнаха без никакви последствия.
	— О! — възкликнах обезкуражена. — Но ще навреди на претенцията му към Кинеърд, ако съдията узнае, че е подсъден за застрелване на защитен вид в самото имение, което иска да притежава, нали така?
	— Съжалявам, Тиги, но се боя, че си прекалено наивна. Това няма да бъде прието като доказателство в съдебен процес, макар че не би го представило в добра светлина.
	Разговорът спря, докато и двамата си поемахме дъх.
	— Чарли — казах накрая. — Мисля си…
	— Какво?
	— Ами, чудя се дали няма начин да използваме факта, че вече зная, че Фрейзър е стрелял по мен, за да ти помогнем?
	Чарли ме зяпна.
	— Искаш да кажеш да го изнудваме?
	— Ъ-ъ-ъ, да, явно да. Ами ако му кажа, че съм го разпознала като човека, който стреля по мен и Пегас през онази нощ? Че ще се обадя в полицията веднага? Освен ако… понеже е част от семейството ти и не искаш скандал, съм готова да си замълча, стига той да се откаже от претенцията си към Кинеърд, да напусне страната и да се скрие обратно в дупката, от която е изпълзял. Въпросът е как мислиш, че ще реагира? Дали ще прояви смелост, или ще се качи на следващия самолет за Канада с Улрика?
	— Кой знае? Работата с побойниците, а Фрейзър си е такъв, е, че под повърхността всичките са страхливци по душа. Но, Тиги, това е прекалено голяма цена за теб. Не искаш ли да го видиш зад решетките за това, което ти причини?
	— Оживях, нали? Смъртта на Пегас е тази, която искам да отмъстя, а ако онова, което знам, може да спаси Кинеърд от разруха от ръцете на мъжа, който го уби, бих казала, че това е достатъчно добро за мен — и за него.
	— Много зависи от това дали е задържал онази пушка или не — замисли се Чарли.
	— Кал знае ли къде е къщата на Фрейзър?
	— Разбира се, че знае. Защо?
	Погледнах през прозореца на кухнята и протегнах врат, за да видя дали колата на Фрейзър още беше в двора и дали той беше в нея. Видях, че си беше там.
	— Докато Фрейзър още е тук, Чарли, се обади на Кал и му кажи да слезе в къщата на Фрейзър. Да провери в обора за…
	— Да, пушката. — Чарли вече беше на крака и вървеше към офиса и телефона.
	— И му кажи да се обади, ако я намери — добавих, а в главата ми започна да се оформя план.
	— Добре. — Чарли се върна в кухнята две минути по-късно. — Кал тръгна и ще ми се обади по домашния телефон, за да ми каже дали ловната пушка на Фрейзър е там. Слаба богу, че около къщата има сносен мобилен сигнал. Тиги… — Чарли взе ръцете ми в своите. — Искаш ли да премислиш отново? Може би е по-добре да оставиш полицията да се заеме…
	— Не е ли по-добре да го направим сега, докато Фрейзър е в капан? Трябва да действам веднага, преди да съм загубила кураж и преди той да осъзнае, че съм го познала, и да избяга. Щом Кал ни се обади, трябва да извикаш Фрейзър тук. Предполагам, че нямаш записващо устройство тук? — попитах неочаквано.
	— Диктофонът ми е в колата, използвам го, за да давам на секретарката си да пише писма. Защо?
	— В случай че си признае — отвърнах, спомняйки си всички долнопробни детективски романи, които бях чела като тийнейджърка. — Тогава ще имаме доказателство.
	— Вероятно няма да бъде прието в съда, но разбирам накъде биеш. Ще ида да го взема. Колата ми е отпред, ти стой до телефона.
	Разменихме си детински усмивки, преди той да излезе, защото въпреки сериозността на ситуацията, тя беше и доста невероятна. А най-невероятното беше, че изведнъж си спомних думите на Анхелина към Чарли по мой адрес в Гранада:
	„Тя държи отговора на проблема ти…“
	Можех само да се надявам предсказанието й да се окаже вярно.
	Телефонът в офиса иззвъня няколко секунди по-късно и се спуснах да го вдигна.
	— Кал е, Тиг. Тук съм в обора на Фрейзър и държа ловната пушка в ръцете си.
	— Боже, Кал! Надявам се да носиш ръкавици, иначе може да намерят отпечатъците ти по нея!
	— Чарли вече ми каза да ги сложа. Какво по дяволите става там горе?!
	— Ще ти кажа по-късно, но стой където си, докато не ти се обадим.
	— Добре. Чао тогава.
	Затворих домашния телефон и чух как вратата на Голямата стая се затръшва. Подадох се и видях Зара да върви по коридора към мен, крещейки обиди към майка си, която очевидно още беше в стаята.
	— Зара! — изсъсках, след като изтичах до нея и я завлякох в кухнята. — Слушай ме! Не ме интересува какво мислиш за майка си, но има шанс с баща ти да успеем да спасим Кинеърд, ако се върнеш и я накараш да продължи да говори.
	— Шегуваш ли се, Тиги? Мразя я, не искам никога повече да дишам същия въздух като нея! Ох!
	— Зара! — Чарли влезе с диктофона в ръка. — Връщай се в Голямата стая при майка си веднага! Чуваш ли ме? Ще стоиш там и я карай да говори и говори, докато не кажа, че можеш да излезеш!
	— Добре, татко — кимна Зара, стресната от нехарактерната агресия на баща си.
	— Е, тя ми каза да си намеря топките — сви рамене Чарли, след като Зара се обърна и тръгна обратно към Голямата стая.
	— Е, добре, скрий този диктофон някъде и после… — Преглътнах тежко. — После иди да го извикаш.
	— Добре — каза Чарли, включи диктофона и го скри зад кутията за хляб. — Сигурна ли си, че ще се справиш с това, Тиги?
	— Да, стига ти да си с мен.
	— Винаги. — Той ми се усмихна и излезе да доведе Фрейзър.
	Сърцето ми вече наистина препускаше, затова вдигнах очи към небесата и помолих Пегас да бъде с мен, докато играех най-важното представление в живота си. За да спася Кинеърд, Зара и скъпия ми Чарли…
	Чух задната врата да се отваря и затваря отново и Чарли и Фрейзър да вървят към кухнята.
	— Боя се, че не можеш да кажеш или направиш нищо, което да ме накара да променя решението си — казваше Фрейзър, докато влизаха. — Искам онова, което е мое по право, и това е. — Тогава забеляза, че седя до плота и ме погледна пренебрежително. — Тя пък какво прави тук?
	— Тиги просто искаше да си поговори с теб, Фрейзър.
	— Така ли? Е, казвай каквото имаш да казваш.
	Той седна срещу мен. Фактът, че беше толкова самоуверен, че дори не си направи труда да си свали шапката пред жертвата си, ме изпълни с гнева, който ми беше необходим, за да кажа каквото трябваше.
	— Става дума за нощта, в която бе застрелян Пегас — започнах, решавайки, че не е моментът за увъртания. — Казах на полицията, че видях сянката на нападателя си в снега и че той носеше необичайна шапка, подобна по форма на трилби. Когато видях сянката ти на килима в Голямата стая по-рано, осъзнах, че ти беше този, който простреля Пегас и за малко не ме уби.
	— Какво?! — Фрейзър се изправи веднага. — Боже, Чарли, не мога да повярвам, че двамата сте паднали толкова ниско. Тръгвам си веднага.
	— Добре — казах спокойно. — Няма проблем. Кал е в къщата ти с ловната пушка, която смятаме, че си използвал, за да застреляш мен и Пегас. Полицията вече ми каза, че куршумът е у тях, както и гилзата, и трябва само да ги сравнят с пушката ти. Ще им се обадим и ще им кажем да те чакат направо там, какво ще кажеш?
	— Аз… говориш измислици и го знаеш. Улрика беше с мен онази нощ. Само иди и я питай.
	— Нас това не ни интересува, нали, Чарли? — казах спокойно. — Да задават въпроси на теб и Улрика е работа на полицията. Иди да им се обадиш, в такъв случай, Чарли. Чао, Фрейзър — казах аз и занесох чаената си чаша до мивката, за да я изплакна, давайки време на Фрейзър да помисли, а аз да подишам малко. Видях Чарли да тръгва към вратата на кухнята.
	— И двамата знаем, че беше ти, Фрейзър — продумах тихо, докато оставях чашата на сушилнята. — И като се замисля, изведнъж си спомних, че пушката беше насочена към мен онази нощ. Сигурна съм, че полицията много ще се заинтересува. Те и без това казаха, че го смятат за опит за убийство. Ако еленът не беше застанал между нас, можеше аз да съм убитата.
	— Добре, добре, да говорим — каза Фрейзър. Чарли се спря с една ръка на бравата. — Какво искаш? — попита ме Фрейзър.
	— Справедливост, разбира се, за Пегас и за мен. — Обърнах се бавно към него и се зарадвах да видя, че поне беше проявил благоприличието да си свали шапката. — Но искам справедливост и за Чарли. Ти искаш дял от имението само защото е негово, не защото го обичаш. Вероятно ще трябва да бъде продадено, за да получиш дела си, и тогава вековете история на семейство Кинеърд ще бъдат изгубени. Мисля, че това би било жалко, нали?
	— Малка кучка такава! — промърмори Фрейзър, а Чарли се приближи до него.
	— Достатъчно, Фрейзър!
	— Спокойно, Чарли, нека ме нарича, както иска — казах с равен тон. — Особено при положение че всичко се записва. А той вече призна, че е виновен.
	— Нищо подобно не съм признал!
	— Мисля, че го направи — свих рамене. — Както и да е, Фрейзър, изборът е твой. Все пак ти и Чарли споделяте същата кръв и каквото и да си му сторил, той не би искал да види своя полубрат да гние в затвора, нали, Чарли?
	— Разбира се, че не бих го искал, Тиги — кимна в знак на съгласие Чарли.
	— Така че, Фрейзър, съм готова да премълча пред полицията, че ти си стрелял по Пегас и мен онази нощ, стига да се откажеш от претенцията си към имението Кинеърд и да напуснеш страната.
	— Това е чисто изнудване! — разгневи се Фрейзър, но остана на място.
	— Да, пълно морално падение от моя страна — казах аз, — но какво да се прави? Е, кое ще бъде? Изборът е твой.
	Двамата с Чарли видяхме как през студените сини очи на Фрейзър премина гама от емоции, от ярост до страх. Накрая той се изправи.
	— Ще съжаляваш, че си направила това за него — извика Фрейзър и размаха пръст към мен. — Той е жалък. Само питай жена му, или пък моята бивша жена. Те ще ти кажат. — Той тръгна към вратата.
	— Да разбирам ли, че си решил да напуснеш страната?
	— Трябват ми няколко часа да си уредя нещата. Ще ми ги дадете, нали?
	— Да. О, и Кал ще задържи онази твоя пушка, в случай че си промениш мнението. Нали така?
	Фрейзър обходи с поглед кухнята. Цялото му тяло се тресеше от гняв. После погледна и двама ни с такава омраза, че се разтреперих. Този човек беше чисто зло и за пръв път се почувствах щастлива, че знаех думите на проклятието.
	Без да каже и дума, Фрейзър се завъртя и излезе от стаята.
	Чарли и аз се заслушахме в стъпките му към задната врата и гледахме скришом през кухненския прозорец как се качи на джипа си и излезе от двора с бясна газ.
	— Ще се обадя на Кал и ще му кажа веднага да се маха от обора с онази пушка. Засега ще го пратя в чифлика на родителите на Лохи, просто в случай че Фрейзър реши да го подгони. Там горе никога няма да го намери — каза Чарли и се запъти към офиса.
	Улрика влезе в кухнята няколко секунди по-късно, следвана от Зара, която завъртя очи.
	— Не видях ли току-що колата на Фрейзър да потегля? — попита Улрика.
	— Да — промърморих аз.
	— Но той трябваше да ме изчака!
	Отпуснах се на един стол, понеже всичкият адреналин, или каквото там ме беше поддържало през последните петнайсет минути, се изцеди от мен.
	— Добре ли си, Тиги? Лицето ти има странен цвят — каза Зара и дойде до мен, а Чарли се върна и вдигна палец към мен. Улрика стоеше неуверена встрани.
	— Значи със Зара сте си поговорили? — попита Чарли.
	— Да. Тя се съгласи, че така е най-добре — кимна Улрика.
	— Да бе да — каза тихо Зара и добави „Какво, по дяволите, става?!“ достатъчно тихо, че да не я чуе майка й.
	— И си напълно сигурна, че искаш развод, така ли, Улрика? — Очите на Чарли се впиха в тези на жена му.
	— Абсолютно. Няма връщане назад. — Улрика ми хвърли поглед. — Целият е твой, ако го искаш. Е, добре, аз тръгвам. С Фрейзър ще ходим на вечеря довечера.
	— Приятно прекарване! — подвикнах след нея, докато тя излизаше от кухнята, за да се върне в джипа си.
	Телефонът иззвъня и Чарли отиде да вдигне.
	Зара изчака да чуе как вратата на офиса се затваря, преди да се обърне към мен.
	— Може би сега ще ми кажеш какво, по дяволите, се случва? Трябваше да се преструвам, че нямам нищо против майка ми буквално да помогне на оня идиот да ми открадне наследството изпод носа ми! И да се съглася да прекарам половината ваканция в скапаната му къща, когато искам само да го фрасна в лицето!
	— Не бъди прекалено строга към майка си, Зара. Знаеш как любовта може да те заслепи, нали? — казах аз.
	— Какво? Как така сега си на нейна страна?
	— Не съм, Зара, но… нека почакаме баща ти да се върне и ще ти кажем какво стана току-що. Засега обаче ще ми направиш ли чаша чай с много захар?
	Когато Чарли се върна, дойде при мен, за да ми премери пулса.
	— Пак беше Кал. Стигнал е до фермата и е в безопасност. Сега, това не е голяма изненада, но пулсът ти е много ускорен. Време е да си лягаш, госпожице — каза той, сложи ръка около кръста ми и ми помогна да се изправя от стола.
	Не се възпротивих. Чувствах се напълно изтощена.
	— Някой ще ми каже ли какво, за бога, става?! — оплака се Зара.
	— Ще ти обясня, след като сложа Тиги да си легне. Но нека да го кажа така, Зара, изглежда тази невероятна жена току-що спаси наследството ти.


>>	38.

	Събудих се на следващата сутрин под меката светлина, проникваща през прозорците, и погледнах будилника си, който показваше осем и двайсет. Очевидно бях спала непробудно цяла нощ. Съвзех се бавно, мозъкът ми постепенно събра нишките на случилото се вчера.
	— Това наистина ли беше ти? — промълвих, спомняйки си как стоях в кухнята и хладнокръвно обясних на Фрейзър, че знам, че той е бил стрелецът. Не знаех къде съм намерила куража да се изправя срещу него, защото бях най-малко войнствената личност на света.
	След като се събудих, като облях лицето си със студена вода, чух леко почукване по вратата.
	— Влез! — отговорих, докато се връщах в леглото.
	Чарли влезе в спалнята с поднос за закуска, на който бяха подредени пълен чайник, препечени филийки и уред за измерване на кръвното налягане. Освен това на врата на Чарли висеше стетоскоп.
	— Как се чувстваш, Тиги? Наминах два пъти през нощта да проверя пулса ти, но искам да ти измеря и кръвното налягане и да преслушам сърцето ти.
	— Наистина съм добре, Чарли, спах добре.
	— Е, аз пък не спах никак добре — каза Чарли и остави подноса на леглото. — Искам да ти се извиня, че те накарах да преминеш през това изпитание снощи; беше напълно егоистично от моя страна. Всичкият този стрес е последното нещо, от което се нуждаеш.
	— Чувствам се добре, честно — уверих Чарли, а той вкара слушалките на стетоскопа в ушите си и преслуша сърцето и гърдите ми, след което ми провери кръвното налягане.
	— Кажи ми сега, направи ли си изследванията в Женева, преди да заминеш?
	— Не, долетях тук със Зара, но…
	— Никакво „но“, ще ти запиша изследвания в Инвърнес утре. Колкото и да е изненадващо обаче, всичките ти показатели са наред — каза Чарли, свали уреда от ръката ми и ми наля чай.
	— Е, все пак прекарах по-голямата част от последните три седмици, като си почивах в леглото. И освен това снощи беше като извънтелесно преживяване. Не мога да си спомня какво точно казах. Беше все едно някой друг казваше вместо мен думите, които трябваше да изрека.
	— Но беше ти, Тиги, и беше великолепна. Не знам как ще ти се отблагодаря. Не съжаляваш за решението си, нали? Не мислиш, че е трябвало да се обадиш в полицията?
	— Не, защо ми е, след като се отървах от Фрейзър? Това, че не успя да ти вземе Кинеърд, е също толкова лошо наказание за него колкото да отиде в затвора. Заминал е, нали? — попитах, а сърцето ми леко подскочи.
	— Да, заминал е, но Улрика беше тук в седем сутринта. Беше в истерия. Искаше да знае какво съм казал на Фрейзър, за да го накарам да си стегне багажа и да си тръгне рано сутринта без нея.
	— Не я е взел със себе си?
	— Не. Всъщност й е казал, че всичко е свършило и че се връща в Канада сам. Явно е решила, че съм му разказал нещо за нея, което го е отблъснало. Изумен съм, че не си чула крясъците.
	— Не, не съм. Тя още ли е тук? — попитах го притеснена.
	— Не, замина си с бясна скорост и каза, че ще се видим в съда. Кинеърд още не е в безопасност — въздъхна Чарли. — Сигурен съм, че Улрика ще поиска собствения си дял по време на развода.
	— О, не бях помислила за това.
	— Ами просто ще трябва да намеря начин да й платя — може би ще продам няколкостотин акра на съседното имение, те се мъчат да вземат от земята на Кинеърд от години, а благодарение на теб, Тиги, поне ще запазим основната част от земята. А сега си изяж закуската.
	— Благодаря ти — усмихнах му се и се зарадвах да видя, че макар да изглеждаше недоспал, очите му бяха изгубили безнадеждния си поглед и бяха яркосини. — Какво каза Зара, когато й обясни какво сме направили? — попитах, докато си хапвах филийка.
	— Думите, които използва, не стават за повтаряне пред възпитани хора… но с други думи, беше на върха на щастието.
	— Каза ли още нещо за развода с Улрика? Знам, че снощи беше смела, но новината трябва да й е повлияла.
	— Ако изпитва някаква тъга, значи я крие много добре, честно казано, Тиги. А и може би за нея наистина ще е по-добре да ни вижда поотделно. Тя винаги си е била „момичето на татко“ още от бебе, а Улрика вероятно си мисли, че съм насърчавал това, че съм злословил срещу нея пред Зара, а аз категорично не съм. Винаги съм искал да се разбират, но просто никога не се получаваше. Но Зара вече повдигна идеята да се премести в Кинеърд с мен. Лохи й е разказал за колежа, в който ходи. Може би трябва да помисля по въпроса — каза Чарли. — Искам да кажа, само защото аз и всичките ми предци Кинеърд сме ходили в интернат, това не значи, че е най-добрият вариант за Зара, нали? Освен това ще се нуждая от всичката помощ, която мога да получа, за да се опитам да спася Кинеърд за нея.
	— Ще се местиш тук? — попитах го, несигурна дали съм разбрала правилно.
	— Да, Тиги. След като те сложих да си легнеш снощи, обмислих много неща и добрата новина е, че с помощта на малко уиски, не отричам, всичко ми се изясни.
	— Какво например?
	— Като за начало Кинеърд е в кръвта ми и това е положението. Може би само когато си на път да загубиш нещо, разбираш колко много означава за теб. Така че поне за това мога да благодаря на Фрейзър. Реших да си взема една година почивка от болницата. Това ще ми даде възможност да се фокусирам върху имението и да разбера какво точно може да се направи, за да бъде възстановено. И да видя дали е добре за мен да съм тук през цялото време. Дължа поне това на предците си и на Зара, а ако не се получи, винаги мога да се върна към медицината. Или може би да изчезнем заедно в Африка, както веднъж си говорихме — усмихна се Чарли.
	— Ъм, като стана дума за това — признах, чувствайки се виновна по някаква причина, — имам интервю другата седмица за работа в резерват в Малави.
	— Малави в Африка?
	— Да.
	— О. Разбирам. — Видях загриженост и нотка на паника в очите му. — Ами — преглътна той, — аз действително ти казах, че бъдещето ти в Кинеърд е несигурно, и не бих искал да те разубеждавам. Но трябва да кажа, че бих се притеснил за здравето ти, защото се съмнявам наблизо да има свястна болница. Освен това…
	— Какво?
	— Ами, очевидно се надявах да останеш тук и да ми помагаш в Кинеърд.
	Между нас се спусна напрегната тишина, пълна с думите, които и двамата искахме да кажем, но не знаехме как. Отпих от чая си и погледнах през прозореца. Чувствах се ужасно неудобно. Чарли се изправи и закрачи напред-назад с ръце в джобовете си.
	— Снощи, докато с теб крояхме това, което сега ще нарека „Фрейзъргейт“, си помислих, че… ами че сме отбор. И беше фантастично, Тиги.
	— Да, и за мен беше така — признах.
	— И… знам, че още е рано и че дори да си успяла да спасиш Кинеърд за мен, все още предстои да го превърна в нещо достатъчно устойчиво в бъдещето, което може просто да се окаже невъзможно. Освен това ми предстои и много неприятен развод, но се надявах ти… да си с мен.
	— Като служителка в Кинеърд? — поисках разяснение, макар да знаех истината, защото имах нужда да чуя думите от него.
	— Да, и това, разбира се, но имам предвид… да си с мен.
	Чарли се върна до леглото и седна на ръба. Ръката му се прокрадна към моята — дългите му изящни пръсти молеха да бъдат приети. Видях как ръката ми се разтваря сама, хваща ги и ги стиска здраво. Усмихнахме се срамежливо един на друг, без нужда от думи, защото и двамата знаехме.
	_В добро и зло, в богатство и бедност, в болест и здраве…_
	Чарли премести подноса със закуската от коленете ми, протегна ръце и ме притисна до себе си. Облегнах глава на гърдите му и той започна да гали косата ми.
	— Искам да се грижа за теб до края на живота ти — прошепна той. — Искам да построим Кинеърд заедно, да станем семейство… щастливо семейство. Искам го от първия миг, в който те видях в болницата. Мечтая за това от месеци, но не виждах начин да се случи. А сега има начин.
	— И аз мечтаех за това. — Изчервих се, а той повдигна брадичката ми, за да ме погледне в очите.
	— Наистина ли? Това ме изненадва. Аз съм доста по-възрастен от теб и имам куп проблеми, които няма да се разрешат дълго време… няма да е лесно, Тиги, а последното, което бих искал, е да ме ненавиждаш като Улрика.
	— Аз не съм Улрика — казах бързо. — Аз съм си аз и не ненавиждам никого.
	— Не, ти правиш вълшебства… ти си вълшебство — каза той, а очите му се изпълниха със сълзи. — Боже, колко съм глупав, погледни ме! Плача. Ще останеш ли?
	— Аз…
	Колкото и да ми се искаше да кажа да, знаех, че дължа на себе си малко време да премисля. Понеже този скъп на сърцето ми мъж беше преживял твърде много и ако се съгласях, трябваше да е завинаги.
	— Дай ми няколко часа, може ли? — попитах го. — Има някого, с когото първо трябва да се видя.
	— Разбира се. Мога ли да попитам кой?
	— Не, защото ако ти кажа, ще ме помислиш за луда.
	— Вече те мисля за луда, Тиги. — Чарли ме целуна по челото и се изправи. — И все пак те обичам — добави с усмивка.
	_Той ме обича…_
	— Добре, тогава ще ми кажеш ли къде сте погребали Чили?
	— Разбира се — кимна Чарли, опитвайки се да сдържи усмивката си. — В семейното ни гробище, разбира се — той все пак беше част от семейството. Зад параклиса е. — Той се изправи. — Ще се видим по-късно — отивам в къщата на Берил да й кажа какво стана и да я помоля да се върне.

	* * *

	— Здравей, скъпи Чили — промълвих, когато клекнах и погледнах простия кръст, също като онези в гробището в Сакромонте. Носеше само първото му име, защото никой тук не би могъл да знае фамилията или датата на раждане на Чили. — Толкова съжалявам, че не бях тук, за да се сбогуваме, както подобава, но ти благодаря, че се спря по пътя онази нощ.
	Потупах снега върху гроба с облечената си в ръкавица ръка, изправих се и обърнах поглед нагоре, защото той в действителност беше там.
	— Ти ми каза, че ще напусна Кинеърд още в първия ден, когато се срещнахме. Е, вече се върнах и Чарли ме помоли да остана. Би означавало да се откажа от мечтите си за Африка, но… можеш ли да попиташ другите там, горе, какво мислят?
	Не получих отговор, но и не очаквах такъв, защото въпреки многото трудности, които вече виждах в бъдещето ни, вече знаех. И всяка частица от мен тръпнеше от щастие и увереност.
	— Кажи на Анхелина, че скоро ще се върна да я видя с господин Чарли — казах на висок глас, докато вървях край гробовете на всички поколения Кинеърд от последните триста години към Берил.
	_Тук ще лежиш един ден, хочиуичи_ — каза един глас в главата ми, докато се качвах в колата. Изсмях се, защото беше точно в стила на Чили, както и защото фактът, че някой ден ще лежа тук, означаваше, че колкото и време да имам на тази земя, с Чарли ще сме заедно завинаги. А само това ми трябваше да зная.

	* * *

	— И така, нашата героиня се завръща! — каза Кал, когато влязох в къщата му, все още развълнувана от последните няколко часа и посещението ми при Чили. — Как се чувстваш, Тиг?
	— Малко съм зашеметена, честно казано — признах си, когато отидох да седна на дивана.
	— Зара намина да ми разкаже какво е станало. Явно си изиграла страхотен номер. И си спасила всички ни. На всичкото отгоре се чува, че господарят ще се развежда. Вярно ли е?
	— Не мога нито да го отрека, нито да потвърдя — отвърнах весело.
	— Е, време беше тези двамата да се разделят. А сега — каза той, изправи се и ме погледна изотгоре. — Трябва да ти покажа нещо друго, което ще те зашемети. Готова ли си, Тиг?
	— Не е нещо лошо, нали?
	— Не, изобщо. Истинско чудо е! Идваш ли?
	— Да, стига да е хубаво — отвърнах, макар вече да бях смазана от умора от емоционалното напрежение.
	Няколко минути по-късно слязохме с колата надолу по хълма към хамбарите, където стояха бременните юници.
	— Насам. — Кал посочи друг малък хамбар вляво. Извади ключ от джоба си и отключи катинара. — Готова ли си? — попита ме той.
	— Готова съм.
	Кал отвори вратата и го последвах вътре. Чу се тихо шумолене от ъгъла и в светлината, която проникваше през вратата, видях слаба кошута, която лежеше на сламено легло. Виждах, че е много изнемощяла, понеже отчаяно се мъчеше да се изправи, но не можеше.
	— Какво й се е случило? — прошепнах.
	— Намерих я снощи в брезовата горичка, Тиг. Беше паднала на колене, с издут корем, който ми подсказа, че ражда. С Лохи успяхме да я вкараме на задната седалка на Берил и да я доведем тук — прошепна Кал. — И малкото не е в добра форма — роди се в малките часове, вероятно преждевременно, но когато проверих за последно, беше още живо. Майка му обаче вече отслабва — въздъхна той.
	Погледнахме я и видяхме, че се е отпуснала отново върху сламата, вече неспособна да се движи.
	— Иди да видиш бебето — подкани ме Кал.
	— Обадил ли си се на Фиона?
	— Не и след малко ще видиш защо — каза той и ме побутна леко към кошутата.
	Шепнейки успокоителни думи, както на глас, така и на ум, се приближих до нея постепенно, по няколко сантиметра на крачка. Спрях се на ръба на сламеника и бавно коленичих.
	— Здравей — прошепнах. — Казвам се Тиги и съм тук да ти помогна.
	Останах там, коленете ми усещаха студа и влагата на пода на хамбара, но не отместих очи от нейните.
	_Довери ми се, аз съм ти приятелка…_ — повтаряше отново и отново вътрешния ми глас на кошутата.
	Накрая тя сведе красивите си влажни очи и слабото й тяло най-сетне се отпусна, а аз се приближих.
	— Погледни на сламата до нея — прошепна Кал зад мен. — Ето фенерче.
	Той ми го подаде и аз го насочих в сумрака, осветявайки две тънки крачета, които се подаваха между тези на майката. Прокарах светлината по тялото му, което лежеше плашещо неподвижно. Тогава ахнах от удивление и отново прокарах светлината по малкото телце, понеже не можех да повярвам на очите си.
	— О, божичко! — прошепнах и се обърнах към Кал.
	— Знам, Тиг. Казах ти, че е истинско чудо.
	От очите ми потекоха сълзи и се преместих на сламата. Погледнах над отпуснатото тяло на кошутата, за да видя по-отблизо малкото й.
	— Бяло е, Кал, чисто бяло! Аз…
	Кал кимна и видях, че и в неговите очи напираха сълзи.
	— Проблемът е, Тиг, че майка му може би умира, а то почти не е помръднало, откакто се роди. Трябва да започне да суче.
	— Остави ме да опитам да се приближа — казах аз и се преместих малко по-близо, за да мога да поставя ръката си под носа на кошутата, за да ме подуши. Останах така колкото можах по-дълго, после вдигнах ръка и я сложих на врата й. Когато я докоснах, тя вдигна поглед към мен и разчетох всичката болка и страх, които изпитваше. И знаех, че времето й на тази земя свършва.
	Преместих се в по-удобна позиция, за да погледна пак малкото, което лежеше до изтощената си майка. Положих ръка на меката козина на хълбока му и започнах да го галя нежно, местейки ръка по тялото му, за да го прегледам. Внимателно повдигнах един от задните му крака, за да проверя костите, и открих, че макар да беше слабо, нямаше физически увреждания.
	— Как е той? — попита Кал.
	— Идеален е, но много крехък. Не знам дали ще оцелее, но…
	_Трябва да го спасиш, Тиги…_ — каза вътрешният ми глас.
	— Добре, ще се опитам. — Затворих очи и помолих за помощта, от която се нуждаех.
	Както ме беше научила Анхелина, си представих как всичката животворна енергия на вселената се влива в ръцете ми, докато ги местех по тялото на малкото. Повторих процеса може би пет или шест пъти, като изсмуквах лошата енергия от него и я пусках в етера. Не мога да кажа колко дълго стоях там, но когато се съвзех, видях, че очите му бяха отворени и се взираха в мен с интерес.
	— Здравей — казах му.
	В отговор малкото протегна крака по-далече от майка си, за да облегне глава на коленете ми.
	— Не си ли прекрасно момченце? — казах му и се наведох да целуна бялото му кожухче.
	Видях как майка му се помъчи да вдигне глава от сламата. Отвори отново големите си срамежливи очи и се вгледа в мен.
	— И ти си красива — промълвих, поглеждайки дългите й мигли и бялата звезда в центъра на челото й. — Пегас те е избрал специално, нали?
	Сложих другата си ръка на главата й и един от слабите й предни крака се повдигна към мен, сякаш тя се опитваше да ме докосне. Виждах, че не й остават много сили, нито време.
	— Не се страхувай — прошепнах, галейки главата й, и се наведох да я целуна. — Ще бъдеш на сигурно място там, където отиваш, и не бива да се страхуваш за малкото си. Кълна се, че ще се погрижа за него.
	Стори ми се, че в окото на кошутата сякаш се оформи сълза, преди да се отпусне на сламата и да склопи очи за последен път.
	Собствените ми сълзи се посипаха по топлото кожухче на осиротелия й син, понеже не ми беше убягнал паралелът със собственото ми раждане. Седях в хамбара с малкото еленче, облегнато на коляното ми, и заедно скърбяхме за майките, които бяхме изгубили, преди да сме ги познавали.
	— Добре ли си, Тиг? — попита накрая Кал.
	— Да. Тъжно е, че майката си отиде, но мисля, че малкото й ще оцелее. Виж!
	Еленчето беше заровило нос в ръката ми, очевидно търсейки мляко.
	— По дяволите, Тиг — въздъхна Кал. — Това значи, че ще трябва да го храним на ръка.
	— Имаш ли бутилки в бараките?
	— Ще отида да взема една-две, и малко мляко, но малкото вероятно ще го откаже. Ще донеса и преносимата газова печка, че ще умреш от студ тука долу.
	— Благодаря, Кал — отвърнах, макар чак след думите му да забелязах, че треперя; може би беше повече от емоциите, отколкото от студа.
	— Какво ще правим с теб? — прошепнах, за да се опитам да успокоя малкото еленче, което вече беше напълно будно и прегладняло. — Може да те боядисаме в кафяво, така че никой, освен нас да не разбере…
	Кал се върна двайсет минути по-късно, когато вече много се зарадвах да видя газовата печка. Видях, че Лохи и Зара бяха с него и им махнах да дойдат да видят сина на Пегас.
	— Намерих тези двамцата да пушат пред хижата — каза Кал и погледна строго Зара. — Помислих си, че може да поискат да кажат здрасти.
	— О, Тиги! — ахна Зара, когато дойде при мен. — Толкова е сладък!
	— Не мога да повярвам, Тиги — каза Лохи и коленичи до Зара. — Кой би си го помислил? Може ли да го докосна?
	— Да, трябва да свикне да го докосват хора, за да оцелее — отговорих и загледах как Лохи и Зара започнаха да галят предпазливо новороденото.
	— Кал каза, че си му вдъхнала нов живот, Тиги. Бива те с животните, също като мама — отбеляза Лохи, докосвайки колебливо бледата козина.
	— Ето бутилката, Тиг — каза Кал и ми я подаде, след което бутна печката по-близо до нас.
	Много нежно плъзнах биберона на бутилката между устните на еленчето, но то отказа да разтвори челюстта си. Тогава пробвах да изстискам малко топло мляко на венците му, молейки се да го приеме.
	— Хайде, миличък — прошепнах, — трябва да пиеш, да станеш голям и силен, заради майка ти и баща ти.
	След още няколко опита, за наше всеобщо облекчение, той отвори уста и най-после започна да суче.
	— Той мисли, че ти си майка му, Тиг — усмихна се Кал, когато малкото привърши бутилката и започна да побутва ръката ми за още. — Въпросът е какво ще правим сега с нашето сираче? Ти поне няма как да прекараш нощта тук. Няма да поема отговорността да се разболееш отново, но никой не бива да чува за раждането му, иначе малката му главичка ще увисне на някоя стена, преди да успееш да кажеш „еленско печено“!
	— Може да го занесете у нас — предложи Лохи. — Мама ще се зарадва да си има ново животинче, особено ако е такова специално.
	Кал и аз се спогледахме, виждайки изгряващата светлина на възможно решение.
	— Сигурен ли си, Лохи? — попитах го. — Искам да кажа, ще идвам всеки ден, но да отхранваш на ръка малко еленче е постоянна работа.
	— И аз ще помагам — включи се Зара.
	— Няма да е проблем, Тиги — увери ме Лохи. — Сигурен съм, че като се съберем всичките, ще можем да се грижим за него. Нашата ферма е далеч от човешки очи, така че ще е на сигурно място с нас.
	— Това е правилното решение, Тиг — каза Кал. — Този път няма да поемаме никакви рискове. А сега какво ще кажеш да занесем малкото до Берил и Лохи да те закара във фермата? Колкото по-скоро го извадим оттук, толкова по-добре.
	Изправих се и отнесох към колата еленчето, чиито дълги, тънки крачета висяха извън люлката, която бях оформила с ръце. Докато Кал ми помагаше да се кача на седалката до шофьора, Зара седна отзад, а Лохи зад волана.
	— Ще остана тук да се погрижа за майката — каза Кал.
	— Моля те, недей да я одираш и да й източваш кръвта — замолих му се.
	— Разбира се, че няма, Тиг. Ще я погреба в гората до хижата и ще маркирам мястото с две клонки.
	— Благодаря.
	Държах здраво скъпоценния си товар, докато карахме по неравния път. На входа на имението завихме наляво към параклиса и продължихме още няколко километра нагоре по склоновете. Накрая пред нас се появи ниска, сива къща, от чийто комин се издигаше дим, а обкръжаващата я земя бе осеяна с рошави бели точки, още видими в падащия здрач.
	— Скоро ще е време за агнене — отбеляза Лохи, спирайки Берил, след което излезе да отвори вратата и да ми помогне да сляза с еленчето. Аз и Зара последвахме Лохи в кухня с нисък таван.
	Фиона стоеше до печката и бъркаше голяма тенджера със супа.
	— Здрасти, Тиги, Зара — поздрави ни тя с усмивка. — Каква изненада! Колко се радвам да ви видя и двете! Какво носите там? — Тя дойде да погледне по-отблизо.
	— Това е нещо много специално, мамо, и с татко трябва да се закълнете да не казвате и дума на никого — каза Лохи.
	— Все едно има нужда да ме молиш! — вдигна вежда Фиона към Лохи и погледна малкото. — О, божичко, Тиги, това наистина ли е каквото си мисля?
	— Да. Ето, вземи да го гушнеш.
	— Толкова се радвам! — възкликна Фиона, очевидно възхитена.
	Подадох й върлинестото животинче и отстъпих леко, за да видя как ще реагира малкото на новите ръце, които го държаха. Но когато Фиона го прегърна и започна да му шепне успокоителни думи, то почти не шавна. Въздъхнах от облекчение, защото всичките ми инстинкти ми подсказваха, че Фиона е идеалният заместител на майката, а самата ферма е перфектното скривалище.
	— Лохи, свали тази тенджера от котлона и сложи чайника — нареди Фиона на сина си и направи знак на мен и Зара да седнем около захабената кухненска маса. Посочи ми стола до своя собствен. — Предполагам, че майката е мъртва?
	— За жалост, е така. Но от естествена смърт.
	— Лохи ми каза, че си била простреляна, докато си се опитвала да спасиш белия елен от бракониер.
	— Да.
	— Значи това е… искам да кажа, трябва да е син на мъртвия елен — генът на левкизма обикновено се предава по наследство.
	— Да, мисля, че трябва да предположим, че е така. Кал каза, че се е родило тази сутрин. Успях да го нахраня от бутилка, но очевидно още е слабо.
	— Но изглежда съвсем будно, което е добър знак. Ще го прегледам, ако нямаш нищо против.
	— Много ще се радвам. Не беше будно, когато го видях за пръв път — обясних, докато Фиона отиде да си вземе медицинската чанта от пода до задната врата и си извади слушалките.
	— Кал каза, че Тиги е положила ръцете си върху малкото и му е вдъхнала отново живот — каза Зара, докато Фиона преслушваше сърцето на малкото.
	— Да, чух, че имаш ръце на лечител, Тиги. Вярно ли е? — попита Фиона.
	— Така казва Кал — отговори на майка си Лохи.
	— Лохи, защо не заведеш Зара да види котенцата в хамбара? Да дадем на малкото повече пространство — предложи Фиона.
	— Добре.
	Докато Лохи извеждаше Зара през задната врата, Фиона продължи да преглежда еленчето.
	— Искаш ли да дойдеш да работиш с мен? Мисля, че го споменах последния път, когато говорихме. Имам голяма вяра в използването на холистична медицина заедно с традиционната.
	— О, боже, много бих се радвала, Фиона, но нямам никакви официални квалификации.
	— Квалификациите могат да се уредят, важното е дали имаш таланта.
	— Сериозно ли говориш? — попитах удивена.
	— Абсолютно — потвърди тя. — Хайде да уредим час, в който да го обсъдим, най-добре над голяма чаша вино. Готово. — Фиона върна медицинските си уреди в чантата. — Той е в отлично състояние. А сега можеш ли да го подържиш, докато разбъркам супата? Бащата на Лохи ще се върне всеки момент и ще си иска вечерята.
	В този момент реших, че Фиона Макдугъл беше жената, която се стремях да бъда някой ден: съпруга, майка, домакиня, ветеринар на пълен работен ден и прекрасно човешко същество.
	— Знаеш ли, митичният Пегас всъщност е бил сирак, отгледан от Атина и музите…
	— Тогава мисля, че трябва да го кръстим на баща му — прошепнах, заровила лице в козината му, а майчинските ми инстинкти се пробудиха по начин, който почти ме изплаши.
	— Ще останеш ли за вечеря, Тиги? Тогава можем да обсъдим грижите за Пегас — каза Фиона, а през вратата влезе един мъж, който ми напомняше на Кал със здравото си телосложение и обрулено от вятъра лице.
	— Здравей, скъпи — усмихна се Фиона и той я целуна, преди да си свали якето. — Можеш ли да повикаш Лохи и Зара от хамбара? Те са с котенцата.
	— Разбира се, но кой е това? И… — Той се приближи, за да погледне отблизо Пегас. — Кой е това?
	— Хамиш, това е Тиги, която работи в Кинеърд като консултант по дивите животни на господаря.
	— Здравей, Тиги, радвам се да се запознаем. — Хамиш ми се усмихна и видях топлотата в очите му.
	— А това — продължи Фиона — е Пегас, който се е родил тази сутрин. Той ще остане тук с нас известно време, на сигурно място. А сега, скъпи, ще идеш ли да намериш онези деца, преди супата да е изстинала? — добави Фиона и започна да я сипва в купи.
	Пет минути по-късно всички седяхме около старата дъбова маса в кухнята, хапвахме от вкусната зеленчукова супа и топяхме в нея дебели парчета топъл бял хляб.
	— Значи и ти си вегетарианка като жена ми? — попита Хамиш.
	— О, много по-лошо е — веганка съм — отвърнах ухилена.
	Изведнъж откъм Зара се чу леко мяучене и цялата маса се обърна към нея.
	— Не можех да го оставя в хамбара — изчерви се Зара, отвори якето си и извади рижаво котенце на райета като миниатюрен тигър и също толкова свирепо на вид. — Мама мрази котки, но сега татко ще се мести в Кинеърд и може да си имаме котка, или дори две в хижата. Не е ли прекрасен? — каза тя и го погали по главичката.
	— Да, Зара, но не на кухненската маса — каза твърдо Фиона. — Сега го пусни на пода. Може да отиде да каже здрасти на Пегас.
	Зара го направи и всички загледахме как котенцето се понесе из кухнята на малките си крачета, преди да се насочи към печката, пред която Пегас лежеше и спеше на едно одеяло.
	— Толкова са сладки! — възкликна Зара, когато котенцето подуши еленчето и замърка, сгушвайки се в меката му бяла козина.
	— Един ден домът ми ще е такъв — оповести тя, обръщайки се към Лохи, който й се усмихна предано.
	_Изглежда толкова хубава тази вечер_ — помислих си — _просто защото сияе от щастие._
	— Значи господарят се мести тук горе за постоянно? — Фиона попита Зара.
	— Да, както и аз, стига татко да не си промени решението. Другата седмица отиваме да посетим колежа „Норт Хайленд“ в Дорнох, за да видим какви специалности предлагат — много се интересувам от онези, свързани с грижи за дивите животни. Ако отида там, ще мога да живея в Кинеърд с татко.
	— Правилно е господарят да дойде тук и да поеме ръководството — кимна в знак на съгласие Хамиш.
	— Ами майка ти, Зара? — попита Фиона. — Тя доволна ли е от преместването?
	— Мама и татко се развеждат — сви рамене Зара. — Така че не е нейна работа.
	— Разбирам. И ти нямаш проблем с това?
	— Боже, разбира се, че нямам! Трябва да започна кампания за деца като мен, които живеят в нещастни бракове. Повярвай ми, родителите никога не бива да стоят заедно заради нас. Както и да е, добрата новина е, че ще навърша седемнадесет след няколко дни и вече съм пуснала заявка за шофьорски изпит. Ако го мина, ще мога да идвам с колата и да се грижа за Пегас, докато си на работа, Фиона. Дотогава ти ще ме караш, нали, Лохи? — попита срамежливо тя и разбрах от погледа в очите й, че Джони Норт е тотално забравен.
	— Когато пожелаеш — съгласи се охотно той.
	— Сега, най-важното нещо е никой от нас да не казва и дума за новороденото ни. — Фиона посочи Пегас, който се беше събудил и гледаше котенцето, което танцуваше из къщата, гонейки въображаеми мухи.
	— Може да съставим график за храненето му — предложих. — Не е честно само ти да държиш нощната смяна, Фиона.
	— Аз ще се заема с това — предложи Лохи.
	— А аз ще идвам денем, когато ти си на работа — добавих аз. — Сигурни ли сте, че нямате нищо против да остане тук?
	— Разбира се, че сме сигурни. — Хамиш наклони глава и погледна еленчето. — Може да излиза на склона с агнетата, като се родят. Същият цвят са — добави с усмивка.
	— Това, за което се притеснявам, е бъдещето му. Би трябвало да го върнем в дивата природа колкото може по-скоро, но ако направим това, ще му подпишем смъртната присъда. Виж какво стана с татко му.
	— Знам, Тиги, и може да се наложи да остане тук до края на живота си — каза Фиона. — Просто ще трябва да решаваме в крачка. Имаме предостатъчно горски площи наоколо — може да заселим други еленчета, за да не е сам, а Кал да помогне на Лохи да ги отдели с ограда…
	— Какво да отдели Кал с ограда?
	Всички подскочихме, когато задната врата се отвори и видяхме огромната фигура на Кал да изпълва рамката.
	— Добър вечер на всички. — Той пристъпи вътре, следван от Чарли. — Аз и господарят се чувствахме изоставени долу в Кинеърд и дойдохме да се присъединим към партито.
	— Влезте на топло и двамата, моля — подкани ги Фиона.
	— Съжалявам, че идвам без покана, но Кал ми каза за новороденото и исках да го видя — обясни Чарли. — Къде е то?
	— Добре дошъл, милорд — каза Хамиш и стана да му стисне ръката. — За нас е чест да ви посрещнем.
	— Той е тук, долу, татко — каза Зара и вдигна рижото котенце, преди да е успяло да избяга през отворената врата. — Името му е същото като на баща му: Пегас. Той е истинско чудо!
	Чарли отиде до печката и се наведе към малкото, което шаваше и се опитваше да разбере как да се изправи.
	— Здравей — прошепна Чарли и протегна ръка, за да го погали. Пегас веднага зарови нос в нея и разбрах, че е гладен.
	— Ще стопля бутилка на печката — казах и се изправих.
	— Ето тенджера, Тиги — каза Фиона, свали тенджерата от сушилнята и ми я подаде. — Хайде, деца, ще почистите ли масата?
	— А аз ще ида да отворя нещо специално, за да отпразнуваме случая — заяви Хамиш и излезе от кухнята.
	— Той наистина е чудо — промълви Чарли и вдигна очи към мен. — В добро здраве ли е?
	— Отлично — каза му Фиона. — И според твоите думи, Кал, за това трябва да благодарим на Тиги и вълшебните й ръце. Може да ти я открадна и от време навреме да работи при мен. Виж, почти се изправи! — посочи Фиона. — Ще му помогнеш ли, Чарли?
	Чарли внимателно обгърна с ръце малкото и го вдигна да се изправи.
	Първия път крачетата му не издържаха, но накрая, на четвъртия опит, разбраха какво трябва да направят и понесоха тежестта му. И синът на Пегас направи първите си колебливи стъпки, преди да се строполи на коляното на Чарли.
	Всички аплодирахме, а Хамиш се върна в кухнята с бутилка уиски.
	— Боже, наистина ли ще я отвориш след всички тези години? — подкачи го Фиона.
	— Да, точно тъй ще направя. — Хамиш разпечата бутилката и наля течността в седем чаши, които раздаде. — Старият господар ми даде това преди години, след като му помогнах да изрови новородените агнета след един снеговалеж… Бих казал, че това е идеалният момент да го изпием. За новите начала!
	— Новите начала! — вдигнахме тоста.
	След като изпи на екс уискито си, Кал бръкна в джоба на палтото си и извади кръгъл предмет с размера на голям грейпфрут, увит в муселин.
	— Какво пък е това? — попитах го, когато го тупна на масата и всички погледи в стаята се насочиха към него.
	— Туй е хагис, моме. Но мисля, че ще ми трябва още чашка, преди да почне следващото. — Той подаде чашата си на Хамиш, който му наля щедро. — Веднъж обещах на Тиг, че ако в имението се яви бял елен, ще тичам навън гол, само с един хагис да ми покрива ония части. А аз съм човек, който държи на думата си — обясни той на събралата се компания и тръгна да си разкопчава копчетата на ризата.
	— Кал, не държа да изпълняваш точно това обещание — спрях го и всички се разсмяхме. — Освен това мисля, че вече си сторил достатъчно и за двамата Пегаси, не си ли съгласен?
	— Струва ми се, че този е гладен. — Чарли посочи малкото, което шаваше в скута му и търсеше мляко.
	— Заведи го в съседната стая, където е по-тихо — предложи Фиона, докато аз вадех бутилката от горещата вода и проверявах температурата й на ръката си.
	— Благодаря. — Посегнах да взема Пегас от Чарли.
	— Аз ще го занеса — каза той. Когато седнах в дневната, той настани Пегас на коляното ми и малкото засмука жадно биберона.
	Чарли стоеше и ме гледаше. Видях, че очите му бяха влажни, също като моите.
	— Говори ли с Берил? — попитах го и наруших мълчанието.
	— Да. След много сълзи и безкрайни извинения от нея успях да я убедя да се върне.
	— Слава богу! Само тя знае как да работи с онези електрически печки.
	— Всъщност и двамата се съгласихме да ги махнем и да сложим печка като старата. — Чарли вдигна вежда. — Същото ще направим и с онези индустриални лампи, и огромния централен плот. Оригиналната чамова маса още е в хамбара, така че ще върнем и нея.
	— Кухнята определено е сърцето на една къща, както току-що видях — съгласих се.
	— Освен това поговорих с Кал на път за насам. Мислех си го още преди Фрейзър да се появи по Коледа — след всичките години, в които семейството му е служило на Кинеърд, е време да получи собствена земя. Така че казах на Кал, че като сватбен подарък ще дам на него и Кейтлин сто акра точно до входа на имението. Там има стара къщичка, празна от години. С малко труд ще стане хубав дом за него и Кейтлин.
	— Това е прекрасен жест, Чарли, сигурна съм, че се е зарадвал много.
	— Зарадва се, но не е нищо повече от това, което заслужава. Казах му и че ще разпродам малко земя на съседите си, което ще плати както за развода, така и за още персонал и нова „Берил“.
	— Леле, доста си бил зает — усмихнах се.
	— Да, трябваше да се занимавам с нещо, за да не мисля за това какво мислиш ти.
	— Ясно.
	— Тоест, ако ти трябва още време…
	— Не ми трябва, Чарли.
	— Е, ще останеш ли, или ще избягаш в Африка при лъвовете и тигрите си?
	Погледнах надолу към Пегас, който беше излочил цялата бутилка и дремеше доволен, после нагоре към Чарли.
	— Струва ми се, че тук има достатъчно диви животни за опазване, не си ли съгласен?
	— Искаш да кажеш, че ще останеш?
	— Да. Макар че искам някой ден да видя онези лъвове и тигри.
	— Както и аз. — Той протегна ръка към мен за втори път този ден и аз я хванах без колебание.
	Гледах как я целуна нежно, след което устните му докоснаха моите.
	— Толкова съм щастлив, Тиги. Наистина.
	— Аз също.
	— Няма да е лесно…
	— Знам.
	— Но заедно можем поне да опитаме, нали? Имам предвид имението, животните, ние…
	— Да.
	— Е, добре. — Чарли стана и ме дръпна да се изправя с Пегас. — Време е да тръгваме.
	— Накъде?
	— Обратно в Кинеърд, разбира се — усмихна се той. — Имаме работа за вършене.


>	Електра
>	Ню Йорк
>	Февруари 2008

>>	39.

	Вдигнах поглед и видях, че на перваза над мен падаше сняг. Може би това щеше малко да заглуши шума на постоянния манхатънски трафик под апартамента ми. Човекът, който ми го даде под наем, ми каза, че имал тройна изолация, но въпреки това нищо не можеше да спре бръмченето на двигателите и рева на клаксоните на ядосани шофьори трийсет и три етажа под мен.
	— Млъкнете, по дяволите! — изстенах и осъзнах, че се фокусирам върху звука, което само го правеше по-силен. Отпих голяма глътка от бутилката, но знаех, че водката няма да заглуши шума, затова се надигнах от пода на кухнята и влязох, залитайки, в хола, за да пусна малко музика. От скритите тонколони гръмна „Born in the USA“ на Брус Спрингстийн.
	— Хей, радвам се, че знаеш къде си роден, човече! — изкрещях на Брус, докато аз и бутилката водка се носехме из стаята в ритъма на музиката. — Щото аз не зная!
	Въпреки увеличената докрай музика звукът на клаксоните още ехтеше в ушите ми. Проверих отново порцелановата купа, в която държах специалното си лекарство. Освен малко прашец по ръбовете, който обрах с навлажнен пръст и намазах по венците си, не беше останало нищо.
	Тед, доставчикът ми, трябваше да дойде преди час и да донесе още, но още го нямаше. Би било лесно да взема асансьора до лобито и да подам скришом на Бил, портиера, банкнота от сто долара, както знаех, че правят другите обитатели на моята сграда. И десет минути по-късно, като с магия, щяха да ми доставят до вратата „колет“. Но колкото и да бях отчаяна, знаех, че не мога да поема риска. Беше достатъчно някой да прошепне няколко думи на пресата и щях да се превърна в новина от първа страница по целия свят. Особено сега, когато бях посланик на „натурални“ козметични продукти, насочени към момичета тийнейджърки, и наскоро беше излязла статия в „ELLE“ за моя „здравословен“ режим на живот.
	— Натурални? Да бе… — промърморих, докато се клатушках към телефона, за да питам Бил дали гостът ми е дошъл. На снимките гримьорката ми беше казала, че всичко е измама — че основните съставки може и да бяха от естествени източници, но химикалите, които е трябвало да използват, за да заместят животинската мас в червилото, правеха продукта токсичен.
	— Защо всичко е лъжа? — Поклатих тъжно глава и движението ме успокои, но и ме замая, затова се отпуснах на пода. — Животът е просто купчина лъжи. Дори любовта…
	Тогава заплаках, от очите ми потекоха големи, влажни сълзи и взеха да падат от носа ми, и се запитах за хиляден път защо Мич ме заряза само три седмици след като ме помоли да се омъжа за него. Да, вярно, предложението беше в леглото, но аз му повярвах. Казах да, „ДА!“. Когато замина за Ел Ей на следващия ден, даже бях толкова глупава, че да се излегна на леглото и да си мисля кой дизайнер ще помоля да ми ушие роклята и къде да се оженим. Харесваше ми идеята за Италия — някой дворец в тосканските хълмове. И после… тишина. Макар да му пращах съобщения и имейли, да оставях гласови съобщения с молби да ми се обади, не чух нищо оттогава. Е, добре, може и да свиреше на „Холивуд Боул“, но, по дяволите, не можеше ли да намери малко време да се обади на годеницата си?!
	Най-накрая получих от него текстово съобщение — съобщение! — в което казваше, че може би е по-добре да поохладим нещата, че и двамата сме заети хора и не е сега моментът за толкова сериозно решение. Може би след няколко месеца, когато световното му турне свършеше…
	— Господи! — изкрещях и хвърлих празната бутилка от водка през стаята. — Защо всички ме разочароват?
	Може би си мислеше, че понеже съм Електра, мога просто да изляза на тротоара и да си намеря нов мъж. На теория можех, но не в това беше въпросът. Бях се влюбила в него, бях се влюбила до полуда. Нямаше как да е по-идеален за мен: беше петнайсет години по-стар, но в идеална форма и световноизвестна рокзвезда, свикнал беше да е под светлината на прожекторите. Беше му писнало от партита и предпочиташе да си стои в къщата си на плажа в Малибу. Даже можеше да готви — обичаше да готви — не пиеше алкохол, не взимаше наркотици и ми влияеше добре. Обичах спокойствието му и твърдия му подход — беше ми писнало да върша опасни глупости. Даже намалих приема на химикали и дори не ми липсваха, бях решила, че съм готова да се преместя в Калифорния, за да бъда с него.
	— Той се грижеше за мен — простенах, — знаеше как да се справя с мен…
	_Да, беше бащинска фигура, заместител на Татко Солт…_
	— Млъкни! — казах на гласа в главата си, защото тази идея беше толкова гадна по толкова много начини. Освен това не бях усетила нищо, когато Татко умря — съвсем нищо. Другите ми сестри не бяха на себе си от скръб и се почувствах като някаква странна аномалия. Опитах с водка, която ме накара да се разплача както винаги, но не успя да събуди в мен никакви реални емоции. Когато си мислех за смъртта му, у мен имаше само празнота.
	— И може би вина — прошепнах, докато се изправях треперейки, и извадих от кухненския шкаф нова пълна бутилка с водка. Проверих часа и видях, че вече минаваше единайсет.
	Вдигнах мобилния и набрах отново номера на Тед, но точно тогава портиерът се обади да ми каже, че „гостът“ ми е дошъл.
	— Пращай го направо горе — наредих, обляна от облекчение. Отидох да потърся доларите, с които трябваше да го посрещна на вратата, за да направим размяната, и зачаках нетърпеливо във фоайето на апартамента.
	— Здравей, кукло — каза един човек, който не беше Тед, когато отворих вратата. — Тед ме прати. Днес е зает.
	Бях ядосана, че Тед е пратил друг човек, който може да не е надежден, но бях толкова отчаяна, че нямаше как да му кажа, че е в грешния апартамент.
	— Мерси. Чао. — Тъкмо се канех да затръшна вратата в лицето му, когато той протегна ръка да ме спре.
	— Хей, имаш ли проблеми със съня? — попита ме той.
	— Понякога, защо?
	— Ей сега получих едни страхотни таблетки с рецепта, които за нула време ще те пратят при Сънчо.
	Това вече беше интересно. Лекарят ми тук, в Ню Йорк, беше отказал да ми предписва повече „Валиум“ и хапчета за сън. Използвах водка вместо тях, особено откакто Мич ме заряза.
	— Какви са?
	— Взех ги от квалифициран лекар, истински са. — Той извади пакета от джоба си и ми го показа.
	— Колко?
	Той назова цената за един блистер „Темазепам“. Беше потресаваща, но на кого му пукаше? Ако имах едно нещо, то бяха пари за харчене.
	Когато той си тръгна, се върнах в дневната и с треперещи в очакване пръсти изсмърках една линия.
	— Никога не взимайте наркотици и не се возете на мотоциклети — беше мантрата на Татко Солт, докато бяхме малки. Оттогава бях правила и двете, и много други неща, които знаех, че не би одобрил. Точно когато се строполих на дивана, чувствайки се по-спокойна, мобилният ми иззвъня. По инстинкт го вдигнах, за да видя дали не е Мич, защото може би беше размислил и щеше да ме помоли да се върна при него…
	Беше Зед Езу. Почаках малко, докато телефонът не ми каза, че имам гласова поща, след което я прослушах.
	— Здрасти, аз съм. Върнах се в града и се чудех дали не искаш да дойдеш на балета утре вечер. Имам два билета за Мария Ковроски на премиерата на „Синята огърлица“…
	Макар това да бяха най-търсените билети в града в момента, не бях в настроение за два часа извиващи се тела и купища репортери отвън, които да ме разпитват защо не съм била на никой от разпродадените концерти на Мич. Знаех, че Зед ме използваше, за да вдига собствения си медиен профил и понякога ми изнасяше да излизам с него. Освен това беше много добър в леглото — макар да не беше мой тип, между нас имаше някаква странна алхимия, но редките ни срещи и преспивания заедно бяха спрели, когато срещнах Мич.
	Това поне се беше харесало на татко, който ми се обади, когато по вестниците миналата година излезе моя снимка със Зед на бала „Мет“.
	— Електра, знаеш, че не искам да се меся в живота ти, но те моля да стоиш далече от този мъж. Той е… опасен. Не е това, което изглежда. Аз…
	— Прав си, че не трябва да се месиш — сопнах му се, вбесена като всеки път, когато Татко се опитваше да ми каже, че трябва да направя това или онова. Сестрите ми попиваха всяка негова дума. Аз го смятах за маниак на тема контрол.
	Макар и Зед, като целият свят, да знаеше, че излизам с Мич, не беше спрял с обажданията си и аз ги игнорирах до едно. Досега…
	— Може би трябва да изляза с него утре вечер — промърморих и взех още една линия кокаин, с идеята, че хапчетата за сън ще ме приспят по-късно, когато ефектът му свърши. — Да се появя по вестниците — това ще му покаже на Мич.
	Запалих цигара. Ефектът от коката ме удари и ме накара да се чувствам повече като страхотната Електра, която бях обикновено. Пак пуснах силно музиката, отпих още една глътка от бутилката и затанцувах към гардеробната стая в спалнята си. Прерових безкрайните редове и реших, че нямам нищо достатъчно поразително, за да го облека. Щях да се обадя на стилистката си сутринта и да поръчам от „Шанел“ да ми донесат нещо от новата си колекция за сезона — след месец трябваше да изляза на ревюто им в Париж.
	Написах съобщение на Зед, че ще мога да дойда, и реших да се обадя и на пиарката си Имелда, за да каже на медиите, че ще бъда в театъра утре вечер. Не бях излизала от известно време, дори отмених няколко работни задължения, защото не можех да понеса някой да ми спомене името на Мич. Мисълта за живота, който можехме да имаме, за който си мечтаех от мига, в който го срещнах, и който си бе отишъл безвъзвратно, ме разкъсваше отвътре. Бях се наслаждавала на факта, че той беше по-известен от мен, че нямаше нужда от мен за собствения си имидж — знаех, че е имал повече известни модели и актриси, отколкото можеше да преброи — и наистина вярвах, че ме искаше заради мен самата.
	Бях му се възхищавала… бях го обичала.
	— Да му го начукам! Никой не зарязва Електра! — изкрещях на стилните си бежови стени, носещи безценни платна, покрити с ярки завъртулки, но сега те ми изглеждаха все едно някой е повърнал върху тях.
	Усетих как в стомаха ми се просмуква ужасното чувство, което винаги изпитвах, когато действието на дрогата започваше да отслабва, затова си свалих блузата и анцуга и влязох в хола гола, за да взема темазепама, който онзи човек ми беше дал, преди усещането да се е разпространило още. Взех две хапчета и ги преглътнах с малко водка, след което се излегнах на леглото си.
	— Сега просто имам нужда да заспя — помолих се на тавана, защото не бях заспивала по естествен път, откакто Мич ми каза сбогом. Продължих да лежа там, но таванът се завъртя неприятно, а когато си затворих очите само стана по-лошо.
	— Просто премини през тази нощ и утре отново ще бъдеш себе си — прошепнах и усетих как напират още сълзи. Защо вече нищо не ми действаше? Два темазепама плюс водката би трябвало да са достатъчни да приспят и полярна мечка.
	— Някога замисляла ли си се да влезеш в рехабилитационен център? — попита ме терапевтката ми последния път, когато я видях. Аз не отговорих, просто станах и излязох от офиса й, възмутена от намека й. Уволних я на място чрез секретарката й. Не познавах никого, освен Мич, който да е чист — всички използвахме кока и алкохол, за да се справим…
	Едва стигнах до банята, преди да повърна, проклинайки мъжа, — който ми беше дал темазепама. Очевидно хапчетата бяха направени от тебеширен прах и бог знае какво още и изобщо не биваше да му се доверявам. След като повърнах, отново явно съм изпаднала в безсъзнание, защото имах странен сън, че Татко е там, държи ме за ръката и ме гали по челото.
	— Тук съм, скъпа моя, Татко е тук — каза познатият му глас, — ще ти намерим помощта, от която се нуждаеш, обещавам…
	— Да, имам нужда от помощ — изхленчих. — Помогни ми, Татко, толкова съм самотна…
	Заспах отново, успокоена, но ме събуди нов позив за повръщане. Този път не можах да стигна до тоалетната чиния — бях просто прекалено изтощена, за да стигна до нея. Опитах се да се изправя, огледах се за Татко, но отново бях съвсем сама и знаех, че си е отишъл.
