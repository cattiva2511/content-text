D>
	На приятелите от Кожмински, нека спомените оживеят! (Може би без тези от сесиите.)
D$


E>
	Всеки ден потребителите на Туитър изпращат около петстотин милиона туита. Дори и няколко от тях да идваха от изчезнали хора, никога не бихме забелязали това.
E$


>	Първа част

>>	Теса

	Годишно човек произвежда по време на сън около деветдесет и осем литра пот. Това създава подходящите условия за отглеждане на шестнайсет вида гъби върху самата възглавница.
	Тази нощ на моята със сигурност имаше условия за още повече, защото през последните няколко часа водех неравна борба със себе си, потейки се обилно. Всъщност това не беше голямо отклонение от нормата. Наскоро теглото ми надхвърли сто и седемнайсет килограма, а аз съм висока метър седемдесет и един, което означаваше BMI* в долната скала на трета степен на затлъстяване.
	[* _Body Mass Index_ (англ.) — индекс на телесната маса. — Б.пр.]
	И това беше един от поводите да обмислям самоубийство тази нощ.
	Не беше за пръв, нито за последен път. Имаше периоди, когато подобни мисли ме навестяваха два-три пъти седмично. Бях свикнала с тях, бяха обичайни за мен, станаха нещо естествено, норма. Може би именно благодарение на това никога не бях предприемала стъпката, след която не би имало връщане назад.
	Веднъж се нагълтах с медикаменти, но скоро след това повръщах като котка. Друг път се опитах да прережа вените си, но ефектът беше нищожен — само се издрасках и се наложи да нося блузи с дълги ръкави през лятото. Няколко пъти се опитвах да свърша със себе си на гари, но едва пресичах линията на перона и се отказвах. Дори хлапетата, отправящи си взаимни предизвикателства, стигаха по-далеч.
	Накрая трябваше да призная очевидното — не можех дори да се самоубия.
	Това беше една от многото натрапчиви мисли, които не ми даваха спокойствие години наред. От известно време обаче успявах да се справя с тях по някакъв начин. Главно благодарение на съпруга ми.
	Игор умееше да ме убеждава както никой друг, въпреки че обикновено дори не се налагаше да говори. Достатъчно беше, че го има. Тази нощ отсъстваше и аз бях оставена единствено на себе си.
	Резултатът? Завивки и пижама за пране, стая за проветряване и психика за смяна.
	По последния пункт не можех да направя много, но с първите два се заех още сутринта. Тъкмо бях извадила калъфката на юргана, когато се разнесе металическо пиукане от мобилния ми телефон. Посегнах към него убедена, че Игор ми е изпратил есемес.
	Той трябваше да се върне от тиймбилдинг командировката си едва вечерта, но може би шефовете му бяха решили, че няма смисъл да продължават фарса, наречен за залъгване „обучение“. Или му се е удало да се измъкне от някоя конференция, за да се прибере по-рано вкъщи. Не обичаше да напуска дома ни почти толкова, колкото и аз.
	Подателят на съобщението обаче беше автоматът на една от куриерските фирми.
	„Пратката ти вече те очаква!“ — гласеше краткото съобщение. Веднага след него беше дадено местоположението на автомата, от който трябваше да взема уж поръчаната от мен пратка.
	Повдигнах вежди, вперила поглед в екрана. Напоследък не бях пазарувала онлайн, нито пък Игор. Не очаквахме никаква пратка, а дори да бях направила някаква поръчка, със сигурност бих избрала опцията за доставка вкъщи. Защо трябва да излизам, ако куриерът може да ми достави покупката до вратата? Наистина, това също не беше идеалното решение — изискваше да застана лице в лице с друг човек и да разменим с него няколко думи. Обаче в пиковите часове на делничните дни куриерите обикновено бързаха и дори не ме поглеждаха. Подписвах, затварях вратата и можех да си отдъхна. Пътуването до автомата за пратки би било много по-неприятно.
	Игор знаеше за моите трудности в междуличностните отношения, така че и той не би избрал този вариант. Нямаше друг, който би искал да ми направи изненада. На Коледа — може би. Майка ми или баща ми, ако не са заминали на някоя от традиционните си ски екскурзии.
	Присъдата можеше да бъде само една: грешка. Чувах това доста често, не само относно пратки, който някой ми е изпратил по случайност.
	Само че „по случайност“ беше просто безнадежден опит за обяснение на неизвестната още причина за това събитие.
	На тази мисъл ме наведе фактът, че автоматът за пратки се намираше на няколкостотин метра от моето жилище в Левандув. Едва ли беше съвпадение.
	Облякох нова блуза, вързах косата си, а след известно време — и връзките на обувките си. За хората с нормално тегло това е обичайна дейност, така че малко хора осъзнават, че на такива като мен им се налага да задържат дъха си.
	Отидох в гаража, защото въпреки че се намирах на десет минути ходене от карикатурно малкия търговски център на улица „Беренсона“, дори за момент не обмислих възможността да отида пеша.
	Малко по-късно паркирах колата си на празния в този момент площад и отидох при жълтия автомат. На омазнения и потъмнял екран имаше снимка на някакво момиче и кратко съобщение: „Здравей, усмихни се!“. Явно това не беше достатъчно, защото беше добавен и мигащ емотикон. С носле.
	Намръщих се и бързо се заех да въвеждам кода, след което се отвори една от кутиите. Извадих пакет, съдържащ две или най-много три книги. И то при условие че никоя от тях не е гигантска като „Малък живот“ на Янагихара, „Сблъсък“ на Кинг или „Пътят на кралете“ на Сандерсън.
	На пакета нямаше етикет с данни за получателя, което отначало ми се стори невъзможно. Бях убедена, че за да можеш изобщо да изпратиш пратка, трябва да предоставиш данни не само за себе си, но и за адресата.
	Отне ми известно време, за да се досетя, че това може да се направи с апарат за пратки. Достатъчно е човек да въведе мобилния си номер и адреса на получателя, след което да избере подходящия автомат, на който да бъде изпратена пратката.
	Хвърлих поглед към пазара „Нето“ от другата страна на улицата и се поколебах. Тъй като така и така бях излязла, планирах първо да напазарувам и едва след това да проверя пратката.
	Любопитството ми обаче нарастваше. Кой ми е изпратил този пакет? Защо го е направил? И какво има в него?
	В края на краищата след малко се върнах с пакета в колата. Скъсах опаковката и видях сравнително малка картонена кутия. Въпреки неголемите си размери, тя беше доста тежка. Отне ми известно време да се справя с лепенката и да стигна до съдържанието.
	Вътре намерих лист с големина А4, на който някой беше написал с дебел черен флумастер ТЕСА. Не можеше да става въпрос за грешка. Само хората, които ме познаваха, знаеха, че се наричам така.
	Това беше нещо повече от прякор. Родителите ми са ми дали името Тереза, към което, изглежда, от самото начало съм проявила недоволство, защото съм го сменила веднага, щом съм се научила да говоря. И до днес те настояваха, че „Теса“ е първата дума, която съм казала. В известен смисъл тя ме е дефинирала още оттогава — дотолкова, че исках да е и на надгробния ми камък.
	Погледнах листа, на който някой я беше изписал.
	Под думата ТЕСА имаше втора, по-малка, която всъщност не ми говореше нищо. Само характерният знак пред нея подсказваше какво би могла да означава. Този символ днес еднозначно се асоциира с хаштаг, а някога се е използвал за означаване на номер, на каналите на IRC* или на мощност на множество в математиката.
	[* _Internet Relay Chat_ — интернет услуга за общуване в реално време с хора от цял свят. — Б.ред.]
	Погледнах към етикета „#апсида“ и се намръщих. Думата звучеше чуждо, но в същото време бях сигурна, че вече съм я чувала. Първата асоциация в главата ми беше свързана с архитектурата.
	Сложих листа настрана и надникнах вътре. Някой беше увил във фолио предмет с големината на длан — в кутията нямаше нищо друго. Бързо започнах да разгръщам опаковката, а сърцето ми ускори туптенето си. Пластовете бяха толкова много, че не знаех какво всъщност разопаковам.
	След малко пред очите ми се появи предмет и усетих, че съм намерила скрито съкровище. Пратката беше тъмна декоративна фигурка от лъскав камък. Тежка, може би от аметист. Представляваше череп, подобен на онези, които някога са слагали на носовете на пиратските кораби.
	Естетическата й стойност беше незначителна и нямах представа защо някой ми изпраща такова нещо. Сложих черепа в кутията и извадих телефона. Реших, че ако проверя какво означава хаштагът, може да открия някакъв отговор.
	Първата архитектурна асоциация беше вярна. Бързо прегледах резултатите в Гугъл и открих, че апсидите са вид разширение на църкви, обикновено многоъгълни или полукръгли.
	Значи череп и църкви.
	Не особено весела комбинация, и което беше по-лошо, неозначаваща нищо. Абсолютно нищо не ми говореше и дори не ми подсказваше кой би ми изпратил такъв подарък и защо.
	Напазарувах бързо в „Нето“ и се прибрах вкъщи. Както винаги, се изкачих по стъпалата, затаила дъх, страхувайки се да не се натъкна на някой съсед. По това време обаче повечето бяха на работа и успях да стигна до апартамента, без да ми се налага да разменям нито дума с никого.
	Затворих вратата след себе си и едва тогава издишах. Мразех да излизам. Всеки път, когато се връщах, се чувствах така, сякаш съм изпълнила изключително трудна, но напълно излишна мисия. Заключих вратата с облекчение и седнах пред компютъра.
	Реших, че няма време за губене — моето частно разследване беше неотложен въпрос. Въведох хаштага във Фейсбук, надявайки се, че след като някой си е направил труда да ми изпрати мистериозна анонимна пратка, трябва да ми е оставил някаква следа в интернет.
	Намерих обаче само снимки на църкви. Малко съвременни, няколко стари, изобразяващи унищожени храмове. Стигнах до заключението, че Фейсбук е погрешното място за преглед на тагове и се прехвърлих в Инстаграм.
	Три резултата. Първата снимка беше, естествено, на църква. Втората — на вътрешния двор на Томарския манастир в Португалия. Третата — на часове по рисуване в някакво краковско училище.
	Проверих първата, защото ми изглеждаше най-конкретна. Храмът се оказа базиликата „Свети Георги“ в Прага. Чувала бях много хубави неща за този град, но никога не бях ходила там. Нито пък в Португалия, а в Краков — преди много години, и то само за да видя Вавел.
	Почесах се по главата и се насочих към последното място. Бях си направила профил в Туитър преди почти десет години, но оттогава насам бях публикувала само няколко туита. Избягвах отдалеч тази медия, изхождайки от предположението, че концентрацията на политическа кал там е твърде висока.
	И все пак тъкмо Туитър беше родината на хаштаговете. И той ми даде сянка на надежда, че ще разбера какво означава „#апсида“.
	Търсенето имаше само един резултат. Тагът беше използван от момиче с прякор _деКриста_, което бе публикувало своя снимка на фона на огромна поляна. Изглежда той нямаше нищо общо нито с нея, нито с околността — нямаше смисъл да се търсят църкви тук.
	На заден план видях няколко ниски дървета, може би храсти, а зад тях — широко речно корито. Качеството на снимката не беше най-доброто. Предположих, че е направена с камерата на телефон, и то някой по-стар модел. Нищо повече не можех да кажа.
	Момичето носеше широка риза, а под нея — обикновена тениска, подобна на тези, които се продават масово в _Reserved_ и в други вериги магазини. Снимката можеше да е направена през последните няколко месеца, температурите бяха подходящи за такова облекло. Но беше качена едва тази сутрин — по времето, когато се бях събудила, обляна в пот.
	Сега този момент ми изглеждаше толкова далечен, колкото и неясните спомени от детството ми. А мислите само отпреди около час сякаш не принадлежаха на мен.
	Тръснах глава, а после погледнах _деКриста_. Започнах машинално да беля кожичката около ноктите си — навик, с който не можех да се преборя от години.
	Никнеймът на момичето можеше да има нещо общо с църквата в Португалия, но нямах достатъчно информация, за да направя сигурно заключение. Други туитове на _деКриста_ със сигурност биха били полезни, но на профила й имаше единствено тази снимка и хаштага.
	Това ме накара да се зачудя, защото профилът беше създаден горе-долу по същото време, както и моят. Влизане веднъж на десет години? Изглеждаше просто неправдоподобно.
	Но нямах други следи, така че най-накрая затворих лаптопа си и се заех с работата, която трябваше да свърша днес. Почистване, пране, готвене. Игор би трябвало да се върне около шест следобед и дотогава трябваше да свърша всичко.
	Не успях. Когато влезе в апартамента, все още не се бях захванала дори с бешамела, а планирах да направя гигантска лазаня за вечеря. И всичко това, защото апсидата не ме оставяше на мира и трябваше да отделям за всяко нещо двойно повече време или да го върша отново.
	Игор още не беше успял да си събуе обувките, а аз вече бях започнала да му разказвам всичко, което се е случило. Той слушаше с внимание от самото начало и колкото повече говорех, толкова по-интересно му ставаше.
	— И там имаше само един туит? — недоверчиво попита той.
	— Един-единствен. Самотен като мен на абитуриентската вечер.
	Той ме погледна скептично.
	— Това не е единственото сравнение, което ми идва на ум — добавих. — Но второто е свързано с луната на нощното небе и би прозвучало патетично.
	Той се усмихна, вдигна черепа и го прехвърли от едната в другата си ръка.
	— Вероятно момичето е изтрило останалите туитове — отбеляза.
	— Може би да. Но защо да го прави?
	Това беше само един от многото въпроси, на които бих искал да знам отговорите. Игор присви очи и бързо се приближи към компютъра, сякаш искаше да ми внуши, че ще ми помогне със загадката, макар че самият той вероятно искаше да се заеме с нещо друго.
	— Провери ли _Wayback Machine_? — попита той и вдигна капака на лаптопа.
	Мълчанието ми беше достатъчно красноречиво.
	— Интернет архивът — добави той. — Прави копия на страниците от две хиляди и първа година насам. Може би там има скрийншотове от профила на тази _деКриста_.
	Имаше право. Отне ни известно време, преди да намерим работещ линк, но няколко минути по-късно имахме две допълнителни снимки. На едната от тях се виждаше момиче на фона на същата река, а на другата — част от ограда и градина.
	Гризейки кожичките, се опитах да разпозная околността. Безрезултатно.
	— Това няма смисъл — казах. — Трябва ни нещо повече.
	Разчитах на това, че Игор ще потърси в други кътчета на интернет, за които нямах никаква представа, но той беше застинал, сякаш го е ударил гръм.
	Стоях зад него, без да откъсвам поглед от екрана. Когато сложих длани на раменете му, той внезапно потрепери.
	— Какво става? — попитах.
	Игор обърна глава към мен и видях, че е пребледнял.
	— Това… — задави се той. — Теса, та това е…
	Вдигнах вежди нетърпеливо и той поклати глава.
	— „Вибжеже Пуцке“* — добави той. — А това момиче… Господи, наистина ли не го разпознаваш?
	[* Улица във Варшава, в квартал Прага-Пулноц (или Северна Прага). — Б.пр.]
	— Не — отвърнах. — А трябва ли?


>>	Преспапието
>>	Пелцовизна, Прага-Север*
	[* Тук, както и по-нататък в подзаглавията на главите, се посочват улици и райони във Варшава. — Б.пр.]

	Страховски тичаше след момичето по „Вибжеже Пуцке“ и се чудеше колко ли километра е оставило вече зад гърба си. Той тъкмо наближаваше десетия и с темпо под пет минути на километър постепенно стигаше до предела на възможностите си. Но тя като че ли непрекъснато ускоряваше, сякаш бягаше от някого или от нещо.
	Може и да беше така. Може би всеки бегач се опитва да направи това.
	Кристиан Страховски се спря при градините, слагайки край на сутрешното тичане. Облегна ръце на коленете си, пое си дъх, а после погледна към Висла. На това място реката беше широка около четиристотин метра и беше трудно да се види нещо от другата й страна.
	Страх се изправи, протегна се и тръгна към районния полицейски участък. Отмина го и зави наляво, към сградата на университета, където преподаваше. Беше седем сутринта, той все още имаше достатъчно време, за да се изкъпе и да се приготви за онова, което го очакваше днес.
	Предполагаше, че няма да е лесно. Първият ден от учебната година обикновено беше свързан с цял куп усложнения.
	Кристиан извади спортна чанта от колата си, оставена на все още празния паркинг, после кимна на пазача, чиято единствена задача беше да вдига и спуска бариерата.
	— Тази година както винаги? — попита възрастният мъж.
	Страх вдигна вежди като актьор в пантомима.
	— Отново ще се бъхтите всяка сутрин край брега? — уточни пазачът.
	— Не мога да си представя да започна деня по друг начин.
	Събеседникът му сви рамене, после запали цигара, сякаш искаше да демонстрира, че всички се борят с някакво пристрастяване. Кристиан му се усмихна и влезе през задния вход на главната сграда.
	Всъщност по това време фитнесът все още беше затворен, но благодарение на добрите си отношения с ректора, Страховски можеше да го използва още от изгрев-слънце. Понякога след тичането той правеше и по някоя серия на лежанката, но този път се отказа и отиде направо под душа.
	Точно в осем беше на работното си място. Извади лаптопа си, сложи го на бюрото, после го свърза със системата и включи проектора. Старият „Ейсър“ захриптя неохотно, но след известно време картината от екрана се появи зад гърба на Кристиан.
	Той си пое дълбоко дъх и прокара длан по вратовръзката си. Загледа се в празната лекционна зала, мислейки за всичките нови лица, които ще види днес. Началото на учебната година ще бъде за част от тези хора обещание за нещо ново, многообещаващо и вълнуващо.
	За малка част. Всички останали ще дойдат тук само за да отбележат присъствие на първите, неособено интересни занятия по Основи на управлението и да проверят дали човек може да избегне системните посещения на лекции, или не.
	Това беше вече петата година, в която Страховски изнасяше лекции във Висшето училище по предприемачество и мениджмънт, наричано от всички „Кожмински“, на името на патрона си. На лекциите идваха студенти от няколко специалности, предимно такива, които нямаха много общо с профила на университета — и които по-скоро не привличаха хора, живо заинтересувани от управлението.
	Тези хора щяха да бъдат за Кристиан като коли, които отминава по магистралата по време на дълго пътуване. Повечето щяха да останат незабелязани, някои щяха да го дразнят, като сменят платното, без да дават мигач, или забавят останалите. В крайна сметка след една година нямаше да си спомня никого от тях.
	Можеше да си спомни повечето от студентите от първите семестри на работата си в университета и някои от по-късните, но това беше всичко. Няколко години бяха достатъчни, за да премине в режим на работа на автомат, обслужващ нуждите за знания на група равнодушни тийнейджъри.
	Страх разкопча сакото си и придърпа креслото си към лаптопа. Днес щеше да разясни няколко основни положения, които бяха по-скучни дори от студентските презентации в Пауър Пойнт.
	Щеше да започне с това какво са организацията и управлението. След това щеше да премине към Питър Дракър, да представи неокласическите му възгледи, да спомене Макс Вебер, да посвети малко време и на Файол, Форд и Тейлър.
	Кристиан имаше свой начин на представяне на основите на управлението, не хронологичен, но ефективен — на теория трябваше да накара студентите да разберат това-онова. На практика цялата група и без това щеше да изкълве наизуст четиринайсетте принципа на Файол, петте части на процеса на управление, теориите на Макгрегър и така нататък…
	Не, не цялата. Щеше да има такива, които наистина ще се постараят, ще игнорират формулите от учебниците и ще се опитат да разберат за какво всъщност става въпрос. Колко такива щеше да има? Двама, най-много трима.
	Страх наблюдаваше как студентите влизат в залата, опитвайки се да открие такива. Повечето бяха погълнати от ентусиазирани разговори, но той забеляза няколко самотници.
	Един от тях беше момиче с изключително рубенсови форми. Сигурно тежеше над сто килограма. Тя седна на първия ред и извади от торбата си тетрадка със спирала и учебника под редакцията на Кожмински. Правилният избор. Правилно, но рисковано, като се има предвид, че тя беше единствената с някаква литература по предмета. Сама си просеше остракизъм.
	Не поглеждаше към останалите, държеше се сякаш е сама в залата. Мизантропка.
	Кристиан леко се оживи. Имаше шанс поне един човек да чуе онова, което щеше каже. Освен момичето набеляза още няколко потенциални кандидати. Един беше донесъл най-новия брой на „Мениджър“, друг се беше съсредоточил върху лектора, като явно игнорираше приятеля си, опитващ се да говори с него.
	Страх прикрепи микрофона към ревера на якето си и се изправи.
	— Дами и господа, добре дошли на първата лекция по основи на управлението — рече той.
	Привлече вниманието им. Всички тези хора, току-що завършили гимназия, не биха могли да останат безразлични към факта, че някой ги нарича „дами и господа“. Страховски обаче беше наясно, че незначителният интерес, който е предизвикал, ще се изпари веднага щом започне да говори за мениджъри и служители в трактовката на класическата школа на Тейлър.
	Не грешеше. Десет минути след началото на лекцията повечето от студентите се върнаха към разговорите, някои извадиха вестници или книги, а останалите задраскаха безсмислено в тетрадките си. Мизантропката обаче го гледаше с интерес.
	Избягваше погледа му всеки път, когато я погледне, така че той се опитваше да не го прави. Беше му трудно да се концентрира, когато трябва да говори на другите. Другите, които не обръщаха особено внимание на думите му.
	В началото на годината все още не беше толкова зле. Първокурсниците просто свикваха с новата реалност — щеше да отнеме няколко седмици, преди да разберат, че всички студенти от по-горните курсове идват на занятия с лаптопи.
	Вместо лицата им Страх щеше да вижда само силуетите, наведени над компютрите. Привидения.
	Хората като мизантропката щяха да бъдат изключения. Малцина, но ценни. Момичето сякаш дори слушаше, когато той говореше за шестте функции на предприятията на Файол.
	Когато лекцията приключи и студентите с облекчение започнаха да излизат от залата, Кристиан потърси с поглед слушателката. Поколеба се, защото благоразположението на преподавателя щеше да има още по-лоши последствия от носенето на учебника му на занятията.
	Но реши, че си струва да рискува. Спря момичето при бюрото и му се усмихна. Повечето от студентите бяха излезли, можеше да си позволи малко по-свободен тон.
	— Мисля, че сте си объркали призванието — каза той.
	Мизантропката изглеждаше объркана, сякаш самият факт, че някой я е заговорил, е нещо напълно неочаквано.
	— Моля? — попита тя несигурно, може би дори с някакъв страх.
	Кристиан едва сега осъзна, че от нейната гледна точка тя се намира на вражеска територия. Заобиколена от други хора, създаваше впечатлението, че е зверче в капан.
	Когато видя първите капки пот на челото й, Страховски се убеди, че е прав.
	— Трябва да кандидатствате във филмовата академия в Лодз — каза той. — Почти вярвах, че някой в тази зала наистина ме слуша.
	Тя преглътна шумно, огледа се и накрая леко се усмихна.
	— Дори Мрочек* имат по-големи актьорски способности от мен — каза тя.
	[* Марчин и Адам Мрочек — полски актьори, братя близнаци. — Б.пр.]
	Страх не беше много сигурен как трябва да реагира. Обикновено просто би подхванал темата, но момичето беше толкова силно напрегнато от небрежния разговор, че каквото и да й кажеше, вероятно щеше да влоши положението.
	Мълчанието се проточи.
	— Както и да е, със сигурност не съм единствената, която ви слушаше.
	— Боя се, че бяхте изключение — отвърна той и затвори лаптопа. — Останалите бяха съсредоточени върху говоренето, а не върху слушането.
	Мизантропката кимна и отново настана неудобно мълчание. Страх прочисти гърлото си, съзнавайки, че е време да поеме инициативата.
	— Чували ли сте за Бернар Барух? — попита той.
	— За съжаление не.
	— Той е американски търговец, който се е вихрил на Уолстрийт през деветнайсети век. Едва на трийсет години спечелил състояние чрез спекулации на пазара на захарта.
	Тя дръпна ръка, сякаш искаше да избърше капчиците пот от лицето си, но в последния момент промени решението си, страхувайки се, че това ще привлече вниманието на събеседника й.
	— Барух е живял почти сто години, станал е известен финансист, но и филантроп. И когато веднъж го попитали с какво се отличават успешните хора, които познава, той казал, че повече слушат, отколкото говорят.
	Мизантропката отново си позволи лека усмивка.
	— Проста рецепта — добави Страх. — Но за някои е невъзможно да я изпълнят.
	Момичето не отговори.
	— Как се казвате?
	— Теса.
	Очакваше повече, но очевидно тя не смяташе за уместно да му каже името или фамилията си.
	— Добре — отвърна той. — Значи, госпожо Теса, каня ви във вторник след часовете на среща в кръжока.
	По дяволите, не прозвуча ли твърде покровителствено? Според него не беше, но на едно определено комплексирано момиче, току-що положило матура, определено можеше да му изглежда така.
	Тя вдигна вежди — явно не знаеше какво има предвид той.
	— Кръжокът по научен маркетинг — обясни той. — Зала D310. Вторник. От осемнайсет.
	— Но…
	— Ще ви хареса — увери я Кристиан. — Имаме чудесна група, организираме интересни срещи, а после това би изглеждало добре и в автобиографията.
	Не биваше да добавя последното. Момичето не се нуждаеше от допълнителна мотивация, за да се заинтересува от темата. След пет години преподаване Страх виждаше това като на длан — както и че в случая с Теса проблемът беше не от научно естество, а в човешките ресурси. Конкретно онези, които я заобикалят.
	Искаше да й протегне ръка за помощ и за целта нямаше нищо по-добро от интегрирането в кръжока. В него влизаха хора, които се стремяха към нещо повече от това просто да завършат университета.
	— Първата среща е в голяма степен организационна, но със сигурност ще поканим някой интересен гост, за да открие годината подобаващо — добави Кристиан.
	— Просто не знам дали… — започна тя и млъкна, сякаш очакваше, че той ще я прекъсне отново. — Не съм сигурна дали ще смогна да отида.
	Той пренебрегна това увъртане.
	— Няма да съжалявате — увери я. — И години по-късно ще го запомните като нещо преломно.
	Тя се намръщи едва забележимо, сякаш по някакъв начин думите му бяха прозвучали зловещо. Кристиан я погледна в очите, но тя веднага отмести поглед и се отдръпна от бюрото.
	Искаше да й повтори времето и мястото на срещата, но преди да успее да се обади, Теса се обърна и тръгна към коридора, подхвърляйки тихо „довиждане“. Страх потърка врата си, съзнавайки, че няма да е зле да поработи върху подхода си към интровертните студенти.
	Не очакваше Теса да се появи на събирането на кръжока, но тя дойде още преди уреченото време. Седна на първия ред, избягвайки погледа му, макар че бяха само на няколко метра един от друг.
	Тя насочи цялото си внимание към телефона. От това, което можеше да види Страх, той беше най-новият модел на „Моторола“ с капак, RAZR V3. Имаше TFT дисплей, двеста петдесет и шест хиляди цвята и втори дисплей отзад, където се показваха съобщения. Добро оборудване.
	След малко се събраха и останалите членове на кръжока. Кристиан харесваше тези студенти, всички взимаха участие и му даваха надежда, че работата му в университета е свързана не само с прилична заплата, но и е нещо повече.
	Изпитваше най-голяма симпатия към един от студентите от втори курс по европеистика. Момчето имаше структура, подобна на тази на Теса, макар че беше доста по-самоуверено от нея. Нищо чудно, защото беше успяло да опровергае няколко докторанти и неговата идеалистична защита на кривата на Лафер беше толкова убедителна, че човек наистина можеше да повярва в концепцията на американския либерален гуру.
	Страх вдигна ръка, когато видя момчето да влиза в залата. Игор му кимна, после се огледа. Спря задълго погледа си върху Теса, поколеба се, след което реши да седне до нея. Тя се откъсна от телефона само за миг, за да се здрависа с него. После се изчерви и избърса дланта си в панталоните си.
	Кристиан прегледа още няколко документа, чакайки всички да се съберат. Понякога имаше усещането, че прекарва повече време в борба с министерската макулатура, отколкото в преподаване на студенти. По-старите преподаватели подчертаваха, че изискванията на ЕС в областта на документацията надминават дори тези, които са царели тук по време на отминалата вече епоха.
	— И така, да започваме? — каза Страховски.
	Няколко души кимнаха. Теса все още беше заета с телефона, а седналият до нея Игор я поглеждаше с все по-голяма охота. Страховски се усмихна скришом.
	Сложи последната купчина листа на бюрото, после извади от чантата си аметистовия си череп и го положи върху книжата.


>>	Теса

	Чувствах нетърпеливия и недоверчив поглед на Игор, но нямах очаквания отговор.
	— Не ми помагаш, като ме зяпаш — казах.
	Той поклати глава и посочи с пръст снимката на екрана.
	— Как не можеш да я познаеш? — попита той.
	— Ей така. Виждам я за първи път в живота си.
	Игор се изправи и ме сграбчи за раменете, сякаш съм загубила равновесие.
	— Та тя следваше заедно с нас.
	— Как така? — изумих се аз.
	За пореден път се вгледах в монитора, но знаех, че това няма да промени нищо. След толкова много часове взиране в това момиче послеобразът й вече се бе загнездил под клепачите ми. Нямаше смисъл да се заблуждавам, че ще си спомня нещо.
	— Не знаеш и това място?
	— Не.
	— Това е „Вибжеже Пуцке“.
	— Може и да е…
	— Не — твърдо заяви Игор. — Това е зад „Кожмински“, зад градинките.
	— Никога не съм била там.
	— Нима? — попита той с недоверие, сякаш наистина беше нещо невероятно.
	Може би той беше ходил там със състуденти. Районът приличаше на подходящо място, където да се изпият една-две бири между лекциите. Когато ставаше въпрос за купони, Игор не се различаваше от по-голямата част от студентите. Също така не пропускаше да използва дупките между лекциите, за да допълни нивото на алкохол в кръвта си.
	Никога не се бях присъединявала към него, дори след като се събрахме. Бях от тези, които се чувстваха длъжни да присъстват на всяка лекция. Вероятно това беше резултат от факта, че винаги съм ценяла стойността на парите — щом плащах за обучението, трябваше да се възползвам от всичко, което ми предлага то. Пропускането на лекции щеше да означава хвърляне на пари на вятъра.
	Да, това е очевидна глупост.
	Не се присъединявах, защото се боях от контакти с приятелите на Игор. Бях уплашена от самата мисъл, че той ще изчезне за момент и ще ми се наложи да говоря с някого. За какво ще си говорим? Как да поддържам разговора? И какво ще направя, ако темата се изчерпи и не мога да премина на друга?
	Благодаря много, но предпочитам да присъствам и на най-скучната лекция. В безопасност, заета със собствените си дела, без да се притеснявам за такива неща.
	Освен това не обичах да пия алкохол в компания. Разбира се, благодарение на него леко се отпусках, но бързо разбрах, че цялата подпухвам, а бузите ми стават червени.
	— Ходили сте там на бира? — попитах, сякаш това беше най-важното нещо в момента.
	— Понякога. По-често в Жеран*.
	[* Квартал във Варшава. — Б.пр.]
	— Ами да.
	— Понякога в „Йолка“.
	— Йолка?
	— Един бар малко по-нататък, от другата страна на „Ягелонска“ — каза Игор, присядайки на бюрото си. Гледаше ме сякаш съм дошла от някакъв друг свят. — Понякога се чудя дали наистина сме учили в един и същи университет, Тес.
	Така беше, но всъщност невинаги го усещах. От време на време оставах с впечатлението, че студентите от всяка специалност вървят по свой собствен път. Най-голямото разминаване беше между тези от правото и тези от управление и финанси. Първите нямаха представа от бара „Йолка“, те ходеха в бирарията в Аркадия — и то само ако ги притискаше времето. Подобно беше и с онези от престижната специалност „Управление“. За мен, в социологията, беше малко по-различно, както и за Игор в европеистиката.
	При всички тези разделения замалко изобщо да не се срещнем. За щастие часовете на един от младите преподаватели, Кристиан Страховски, ни събраха. Всички го наричаха „доктор Страх“, но го правеха с известно нежелание и със симпатия.
	Противно на онова, което предполагаше прякорът му, изпитите при него се радваха на висок процент успеваемост. Беше един от онези, които не слагаха прът в колелата на студентите, а им осигуряваха попътен вятър.
	Освен това той ръководеше научен кръжок, където се запознах с Игор. Не помня много от първата ни среща, защото бях толкова напрегната, че можех да се съсредоточа само върху телефона си. „Моторола“ V3 с капак, доколкото си спомням. Тогава беше чудо на техниката, сега играчките от „Лидъл“ имат по-добри параметри.
	Прокарах ръка през косата си, опитвайки се да отклоня мислите си от миналото.
	— Мисля, че наистина съм живяла в малко по-различен свят — казах.
	Игор се усмихна леко и кимна.
	— Докато не създадохме свой собствен — отбеляза той.
	Това беше напълно основателна забележка, защото откакто започнах да се срещам с Игор, животът ми се промени до неузнаваемост. От самотно, изпълнено със срам съществуване преминах към луксозната му версия. Това се прояви както в сериозните, така и в тривиалните въпроси. Дори и в това, че по-рано след няколкочасов маратон по гледане на сериали имах угризения и се чувствах неуютно от количеството прахосано време. А сега гледането на цял сезон на някоя продукция на „Нетфликс“ беше приятна форма да прекарваме времето заедно.
	Погледнах към Игор и после към аметистовия череп на бюрото. Само дано да не се забъркваме в нещо, което може да застраши нашия свят, помислих си. Нямаше да го преживея.
	Но се налагаше да призная, че всичко това не е съвпадение. Някой ми беше изпратил нарочно тази пратка. Хаштагът и съмнителната естетика на украшението също имаха някакво предназначение.
	Игор все още беше блед като стена, сякаш беше разпознал на снимката някакъв дух.
	Посочих момичето, стоящо на „Вибжеже Пуцке“.
	— Коя е тя?
	— Коя беше — поправи ме съпругът ми.
	— Умряла е?
	— Трудно е да се каже.
	Погледнах го раздразнено.
	— Виж какво…
	— Добре де, добре. — Той вдигна ръце, давайки знак, че ще стигне до същността. — Това е Патриция Спорняк.
	Името ми изглеждаше познато. Беше характерно, лесно запомнящо се. Но не го свързвах с никого.
	— Наистина ли не я помниш?
	Поклатих глава.
	— Не познавам такъв човек.
	— Не, разбира се, че не — призна той най-накрая и леко се удари по челото. — Не си имала възможността да се срещнеш с нея. Но това не променя факта, че поне трябва да си чула за нея.
	Намръщих се.
	— Защо?
	— Защото тя изчезна една година преди да дойдеш в „Кожмински“. Момичето учеше финанси и банково дело, вече завършваше. Ако си спомням правилно, беше четвърти курс. Мисля, че по средата на четвърти курс, защото се случи някъде преди зимната сесия или по време на нея.
	Взрях се в монитора.
	— Била е студентка?
	— Така следва от това, което ти казах, Тес.
	Ровех из паметта си, но ми беше трудно да си спомня нещо по този повод. Със сигурност по онова време не съм знаела за нея, иначе щях да си спомня поне малко. Трябва да съм чула нещо по-късно, може би в някакъв разговор.
	Имах смътен спомен за изчезнало момиче от „Кожмински“, но нищо повече. Със сигурност щеше да се говори повече за това, ако се беше случило в средата на семестъра, фактът, че се случило около коледната ваканция, определено е спомогнал за това да има дистанция между студентите и събитието.
	— Поне не си ли гледала новините тогава?
	— Преди матурата?
	Той ме погледна със съмнение.
	— Това отговор ли беше?
	— Мда — потвърдих. — Тогава съм била заета да търся най-добрите учебници по гражданско право и история. И освен това вероятно съм гледала последния сезон на „Наркомрежата“ и първия на „В обувките на Сатаната“.
	— Спорняк като че ли изчезна още преди да се появи Уолтър Уайт*.
	[* Герой от американския сериал „В обувките на Сатаната“. — Б.ред.]
	— Няма значение — казах. — Тогава не ме интересуваше особено какво се случва във Варшава.
	Не можех да кажа същото за останалите жители на Нови Двур Мазовски, където съм родена и израснала. Понякога имах усещането, че всички там живеят варшавски живот, а вечер пристигат с колите си в домовете си за няколко часа хибернация.
	Във всеки случай, аз не принадлежах към тази група. Прекарвах времето си или забила нос в книгите, или пред компютъра. И може би затова ми е убягнал случаят с изчезналата студентка.
	— Какво е станало с нея? — попитах.
	— Стопи се.
	— А по-конкретно?
	— Един ден изчезна. Ако си спомням правилно, една сутрин тя просто не отишла на работа. Работела в областта на финансовите консултации, тогава такива компании никнеха като гъби след дъжд, защото хората трябваше да се спасяват. Няколко месеца по-рано се срина „Лемън Брадърс“ и до края на годината Федералният резерв понижи лихвените проценти до исторически ниски нива. Знаеш как беше.
	— За щастие, не.
	Игор махна с ръка, придърпа един стол и после обърна лаптопа към себе си. Бързо зададе търсене в Гугъл и след известно време пред нас се показа цялата информация. Достатъчно оскъдна, като се има предвид аурата на тайнственост, свързана с изчезването.
	— Типично — отбелязах. — Много малко надеждна информация в Уикипедия и два пъти повече конспиративни теории във „Факт“ и разни „Супер Експреси“.
	В сравнение с вдигналия се шум по време на случаите „Ева Тилман“ или „Ивона Виечорек“, историята с Патриция Спорняк изглеждаше почти пренебрегната. Бързо разбрах защо е така.
	Всичко беше заради красотата. Патриция определено играеше в най-нисшата лига. Всъщност не можеше да се похвали дори със средна привлекателност. Или казано направо: беше грозна.
	Някога бях попадала на социологическо проучване на това явление. Авторът беше демонстрирал, че обществото бива нездравословно увлечено от подобни случаи, когато става въпрос за дете или красиво младо момиче и има вероятност да е имало престъпление. И този последен елемент беше ключов. Тогава не само се интересуваха от случая, но и го превръщаха в главно събитие в живота си.
	Нищо чудно. Дюркем пише, че в края на XIX и началото на XX век престъпленията сплотяват обществото. Нещо повече, те създават колективно съзнание, което е основният градивен елемент на всяка общност.
	Според него престъпленията не са дисфункция. Не са болести, защото съществуват повсеместно. Подобно на съня при човека, те са необходимост — нещо, без което тялото не може да функционира. В комбинация с наказанието, те оформят разбирането за добро и зло в обществото. Дават основата на морала. И често дефинират народите.
	Съгласна бях с Дюркем. И виждах в това най-важната причина, поради която хората с такава охота се ангажират с всякакви случаи, където, от една страна, има несправедливост, а от друга — очакване тази несправедливост да бъде отстранена или компенсирана.
	Изчезването на малко дете предизвикваше болезнено желание да се намери извършителят. Изнасилването на момиче, почиващо в Италия, и пребиването на гаджето му, изискваха прилагане на наказание. Смъртта на красиво момиче в Египет пораждаше необходимостта да се открие истината.
	Когато наблюдавах какво става в случая с Магдалена Жук, която беше по-красива от доста моделки, смятах, че този процес е стигнал до своя апогей. Във Фейсбук бяха създадени групи, които приканваха хората да се присъединяват и да коментират, гарантирайки липса на цензура и обещавайки нови теории за смъртта на полякинята в Египет. Потребителите на Ютюб се надпреварваха да създават клипове, а порталите — да публикуват аматьорски материали, спомени от приятели и членове на семейството. В Египет отиваха поклонници, за да разследват въпроса на място — но всичко това бледнееше в сравнение с шума в интернет.
	Няколко събития от този тип можеха да разчитат на изключителна публичност. Но изчезналите в страната и в чужбина поляци в крайна сметка бяха много повече от няколко. Според полицията — около седемнайсет хиляди годишно.
	Патриция Спорняк беше от тези анонимни хора, за които медиите дори не знаеха. Може би „Варшавски живот“ или някой друг местен вестник е написал за нея. Но като се изключи това, момичето беше изчезнало не само буквално, но и в колективното съзнание.
	До този момент.
	Докато внезапно, след всичките тези години, не беше изпратила туит.
	Но какво означаваше той? И каква връзка имаше това с мен?
	Със сигурност имаше значение това, че сме следвали в един и същи университет. Но ми беше трудно да си представя защо след години напълно непознатото момиче ще посочи точно мен.
	Тръснах глава, осъзнавайки, че Игор ми говори.
	— Спомням си добре, тя работеше в един от офисите близо до „Аркадия“. Един ден просто не отишла на работа. Останалите служители не се заинтересували особено, защото очевидно не била много харесвана. Едва на втория ден полицията била информирана, че нещо не е наред.
	Осъзнах, че докато съм се взирала безсмислено в монитора, без да знам какво има на него, Игор е освежил знанията си за изчезването на Патриция.
	— Още същия ден полицията влязла в наетия апартамент в Таргувек, но не намерили нищо.
	Концентрирах се върху статията, която той четеше. Това беше кратко резюме на уебсайта на варшавския отдел на Националната информационна система. Авторът беше включил вътре всичко, от което се нуждаех.
	Описанието на Патриция даваше добра представа за това каква личност е била. Не е имала много познати, успехът й в университета бил по-скоро среден, с нищо не се откроявала от тълпата. Сива мишка.
	Когато я видели за последен път, напускала офиса в деня преди изчезването си. В апартамента й не били намерени нито чантата, нито обувките, нито дори портфейлът й. Следователите смятали, че ако е имало някакво престъпление, то се е случило веднага след като е приключила работа. По всяка вероятност изобщо не е стигнала до жилището си.
	Прекъснах потока на мислите си, когато Игор отмести стола си. Направи за себе си кафе американо, а за мен капучино. Аз не приемах кофеина в друга форма. Кафето без мляко беше за мен като пица без кашкавал, а латето — като разтопен кашкавал с примес от брашно. Капучиното беше златната среда.
	Отпих, четейки подробностите по случая. В следващата част на статията не открих нищо съществено. И нищо, което би ми помогнало да разбера защо съм получила пратката.
	Игор отново седна на ръба на бюрото. Засърба, защото знаеше, че това ми действа на нервите.
	Блъснах го по крака, но той изобщо не обърна внимание на това. Беше се съсредоточил върху лист хартия, който лежеше на бюрото.
C>
	ТЕСА
	#апсида
C$
	Когато отворих пакета, си помислих, че е течение на времето това ще ми заговори повече. По всичко личеше обаче, че ще бъде точно обратното. Колкото повече време минаваше, толкова по-объркана се чувствах.
	Взех страницата и я огледах внимателно, сякаш можеше изведнъж да се е появила някаква допълнителна информация. После я сложих на бюрото и поставих черепа върху него.
	Игор нервно потрепна.
	— Мисля, че някъде съм виждал подобна дрънкулка.
	— Къде?
	— Не знам, но…
	Очите му се присвиха леко и се разшириха, сякаш в главата му стана експлозия.
	— Онзи кучи син имаше нещо такова!
	— Какво? — изстенах аз. — Какво пак…
	— Страх — каза той. — Виждал съм такъв череп няколко пъти у Страх.
	Игор се пресегна към него със замах.
	— Не го носеше на лекциите, но го държеше при себе си в занятията на кръжока. — Той ме погледна и разпери ръце. — И това ли не помниш?
	— Не.
	— Това е добре. И най-добре би било да изтриеш този кучи син от паметта си.
	Не отговорих.
	— И да забравиш това, което той направи.
	Станах и отидох до машината за еспресо. Имаше още половин чаша капучино, но нямах намерение да си доливам. Просто исках съпругът ми да не види как се изчервявам.
	— И заради което го изхвърлиха от университета — добави той.
	Натиснах съответния бутон и спрях машината, преди кафето да се излее през ръба на чашата.
	— Тес?
	Взех голямата си половинлитрова чаша и се обърнах към Игор. Бях наясно, че кофеинът и кипналото мляко са лош заместител на онова, което ми трябваше в тази ситуация. Преди да се върна при бюрото, взех кутия сладолед от фризера.
	Не се замислих много, преди да избера — това беше любимият ми. „Грицан“ бял шоколад. Със същия обем като кафето ми. Само че е около осемстотин и четиресет калории повече.
	Да, броях ги. Във всичко. Като се започне от чаша зеленчуково-плодов коктейл, където имаше около двеста, и се стигне до капричозата — около три хиляди. Сладоледът беше някъде по средата на скалата, можех да се успокоявам, че винаги има и по-лошо.
	Седнах на бюрото и започнах бавно да смъквам първия слой шоколадови люспи. В началото винаги беше лесно да се наслаждавам. На втората или третата лъжичка обаче щях да им се нахвърля като невидяла.
	— Той имаше същия аметист — каза Игор. — Сигурен съм в това.
	— Това не означава нищо.
	— Това означава повече, отколкото си готова да признаеш — отвърна той твърдо. — И трябва да кажеш на някого за това.
	— На кого, на полицията? — изсъсках аз. — Какво точно да кажа? Че съм получила пратка и че едно момиче изведнъж е изпратило туит почти десет години след изчезването си?
	— Слушай…
	— И че тя се развлича с нищо незначещи архитектурни хаштагове?
	— Ако се е появила някаква следа, полицията трябва да знае.
	Той беше прав, разбира се. И много добре разбираше защо се съпротивлявам, макар че самата аз не бях готова да си го призная. Не исках да се окажа в центъра на вниманието. А знаех, че това ще се случи веднага щом информираме полицията.
	Всички щяха да се съсредоточат върху лицето, което е получило пратката. И върху Страх, ако това наистина е неговият череп.
	— Знаеш ли къде е той сега? — каза Игор.
	Нямаше нужда да уточнява кого има предвид. Дори и да не говорехме за него, презрението, с което произнесе думата „той“, можеше да се отнася само за един човек.
	— Не.
	— Не поддържаш ли връзка с него?
	— Не — повторих. — Защо да го правя? Ти самият имаше добри отношения с него, навремето май даже му беше домашен любимец.
	— Но не съм аз този, който е въздишал по него.
	Наведох глава и се съсредоточих върху сладоледа, като го разбърках с лъжичката.
	— След като го изритаха, не се чу нищо за него — подхвърлих, колкото да кажа нещо. — Дори ако някой е искал да поддържа контакт с него, не би имало начин.
	Подозирах, че Игор ще промърмори под носа си още някоя забележка относно това, че аз бих била първият човек, който определено би намерил някакъв начин. Той обаче напълно ме пренебрегна, съсредоточавайки се върху лаптопа.
	Отне ми известно време да забележа, че е отворил Туитър. Порталът се обнови автоматично, показвайки най-отгоре информация, че се е появил един нов резултат.
	Едва след малко осъзнах, че бяхме оставили отворена страницата с туитовете с хаштаг „#апсида“. Или по-скоро единственият туит.
	— Има ли… — подех аз. — Има ли още нещо?
	Игор премести курсора върху информацията и кликна.
	Този път туитът не беше снимка, а обикновено текстово съобщение.
	„Не ме търсете“ — гласеше то. Идваше от профила на мъж, който беше доста по-известен от Патриция Спорняк. Той беше изчезнал при съвсем различни обстоятелства.
	— Това е невъзможно — заекна Игор. — Този човек е мъртъв.
	— Трупът никога не е бил намерен — рекох аз предпазливо.
	— Но…
	Той млъкна и поклати глава. И двамата се вторачихме за момент в снимката на профила на Марчин Замецки. Не се налагаше никой от нас да проверява кога точно е изчезнал. Това беше станало на трийсет и първи декември две хиляди и девета година.
	Станах, взех мобилния си и отидох в банята. Застанах пред огледалото, погледнах право в очите си, а после смъкнах капака на тоалетната чиния и седнах върху него. Повдигането на айфона към лицето ми беше достатъчно, за да може той да се отключи. Лицевата идентификация е отлична защита за всички, които изневеряват на партньорите си, както и за онези, които по някаква друга причина искат да скрият съдържанието на телефона си от целия свят.
	Нямах записан номера на Страх. Но го знаех наизуст.
	„Трябва да се срещнем“ — написах, а после заглуших звука, така че Игор да не може да чуе отговора. Не се наложи да чакам дълго.
	„Случило ли се е нещо?“
	„Може би. Не знам. Имал ли си някога аметистов череп?“
	„Не.“
	„Познаваше ли Замецки? Лично?“
	„Този, който изчезна? Не. За какво са всичките тези въпроси?“
	Нямах намерение да му отговарям, поне засега. Включих отново звука, но заглуших разговора. После пуснах водата и изчаках малко, преди да се върна при Игор.


>>	Пънк рок
>>	Маримонт-Руда, Белани

	Страховски паркира близо до входа на Беланския парк, на „Клаудини“. Събирането на групата бегачи се провеждаше всяка седмица на едно и също място, при бариерата от другата страна на улицата. Срещаха се сутринта и пробягваха по две обиколки — доста дълги, по седем километра. Плюс това един пробег край стадион „Хутник“ — на повечето това им беше достатъчно за няколко дни.
	Кристиан обаче се нуждаеше от ежедневно инжектиране на енергия, без значение колко километра пробягваше и за какво време при ежеседмичните срещи в Белани.
	Излезе от колата и се увери, че телефонът му е зареден. _Endomondo_* и музиката бяха негови неразделни спътници. От известно време, докато тичаше, той слушаше само северноамерикански пънк рок от края на 90-те и началото на века. Това го зареждаше добре, а и асоциираше групи като _Sum 41, New Found Glory, Millencolin_ или _Blink-182_ с безгрижните години на следването си. За сантиментални цели най-добра работа му вършеха _The Offspring_.
	[* Социална фитнес мрежа, позволяваща на бегачите да следят своите здравни и фитнес показатели чрез мобилно приложение. — Б.пр.]
	Страх забеляза другите бегачи на бариерата и вдигна ръка. Претича през улицата, поздрави всички и подуши въздуха. Тук все още се усещаше миризмата на изгорял бензин, но след няколкостотин метра между дърветата ситуацията щеше да се промени. Беланският парк имаше уникален микроклимат, сякаш беше заобиколен от невидим купол.
	— Стандартните две обиколки? — каза мъжът, който стоеше до Кристиан. — Темпо под пет минути?
	Страховски погледна със съмнение Марчин Замецки.
	— Последния път едва се вмести в пет и половина — отвърна той.
	— Защото предишния ден приятелите ми ме бяха вербували за мисия.
	— Мхм.
	— Пиянска мисия — добави Замецки.
	— Трябвало е да се борите със собствената си съпротива, преди да изпразните бутилките?
	— Нямаше съпротива. Противникът се предаде без бой.
	Към групата се присъединиха и други бегачи, бавно разгрявайки се. Страх и Марчин се поздравяваха с ръкостискания с тях, подтичвайки на място.
	— Трябва да дойдеш с нас някой ден — каза Замецки.
	— Намери ми време, а аз ще намеря желание.
	— Що се отнася до Финландия, винаги има време за задгранични мисии.
	— Освен ако нямаш работа, която изисква ранно ставане.
	Марчин се спря и започна да върти врата си.
	— Има такова нещо като уикенди, Страх.
	— Които се различават за мен от другите дни само защото напускам университета вечер, а не следобед.
	Кристиан би искал това да е преувеличение, но не беше. Той изнасяше лекции не само в редовната форма на обучение, но и при задочниците. И не само в „Кожмински“. Така че нямаше нито свободни уикенди, нито по-леки дни през седмицата.
	Мъчеше се като вол, като си повтаряше, че на този етап това е абсолютно необходимо. Съпругата му Илона все още беше в отпуск по майчинство, а преди това бе работила на граждански договор. Е, имаше право на обезщетение, но това бяха смешни пари.
	А колкото по-голяма ставаше дъщеря им, толкова повече щяха да се увеличават разходите им. Така че Страховски се стремеше да заработи колкото може повече за колкото може по-кратко време. Докато единият от тях все още е в състояние да се занимава с детето на пълен работен ден.
	— Разбирам — каза Марчин с фалшива усмивка.
	Страх осъзна, че сигурно е пропуснал нещо.
	— Какво? — попита.
	— Казах, че е напълно разбираемо, че оставаш до вечерта.
	Кристиан вдигна вежди.
	— Всички тези бръмчалки…
	— Какви?
	— Така се казва сега на оборотните мадами.
	— За пръв път го чувам, а се движа в студентски кръгове.
	— Те вече са изостанали, човек. Сега тенденциите се определят в гимназията. Кифла и бръмчалка са ключови думи.
	Кристиан си пое дълбоко дъх. От всички бегачи в групата имаше най-близък контакт точно с Марчин Замецки, въпреки че често се чудеше защо е така. Всъщност, освен бягането, нямаше нищо, което да ги свързва, нямаха общи интереси или теми за разговор. Марчин се интересуваше основно от финанси, по-специално банково дело, и заемаше важна длъжност в една от най-големите институции на капиталовия пазар. Беше типичен финансист, за когото имаха значение само моделите, графиките и диаграмите, а не хората. Кристиан беше от другата страна на барикадата и все пак си говореше най-много със Замецки. Останалите бегачи от групата бяха анонимни за него, както и той за тях.
	— Както и да е, понякога човек трябва да се възползва, нали? — продължи Марчин. — Студентката идва на изпита, къса пола, усмивка, тези неща…
	— Не.
	— Бъзикаш се.
	Страх погледна многозначително към горската пътека, надявайки се, че това ще бъде убедителен отговор. Последните хора току-що бяха стигнали до бариерата.
	— Днес също ли имаш очни? — добави Замецки.
	— Както всяка седмица.
	— Бърта* ще дойде ли пак?
	[* Героиня от сериала „Двама мъже и половина“, доста едрата домашна помощничка. — Б.пр.]
	Кристиан се обърна към събеседника си и прочисти гърлото си. Това беше достатъчно, за да накара Марчин да направи извинителна физиономия и леко да вдигне ръце.
	— Исках да кажа онази добре сложена млада дама, която…
	— Знам кого имаше предвид.
	— Мис гръдна обиколка.
	— Достатъчно е да кажеш Теса.
	Замецки кимна нетърпеливо.
	— Ще дойде ли?
	— Може би да.
	Той не успя да продължи разпита си, защото треньорът даде сигнал за начало на бягането. Твърде далеч бяха стигнали и Страховски се боеше, че Марчин ще продължи да дълбае по въпроса за момичето.
	Беше се заинтересувал от Теса, откакто Кристиан спомена мимоходом за нея. Започна се с небрежен коментар за момичето, следващо редовно обучение, което идва като свободен слушател и на лекциите му със задочниците.
	Замецки започна да рисува сексуални картини, опитвайки се да увлече преподавателя. Страх побърза да го опровергае, но оттогава познатият му не го оставяше на мира. Той твърдеше, че Теса е обсебена от младия, атлетичен, донякъде меланхоличен доктор на икономическите науки.
	Кристиан не мислеше, че е меланхоличен. Освен това Теса не очакваше от него нищо повече от това да й предава знания.
	Но беше факт, че тя се появяваше на всяко занятие. Сядаше на първия ред и посвещаваше цялото си внимание на това, което Страховски имаше да каже. Тя не разговаряше с никого, всъщност игнорираше всички около себе си, а понякога го гледаше с такава съсредоточеност, че той се чувстваше неудобно.
	Когато групата започна да ускорява, Кристиан извади мобилния си телефон и провери темпото. Реши, че трябва леко да го увеличи. Даде знак на тичащия наблизо Замецки, но той най-вероятно беше имал мисия и предишната вечер. Дишаше тежко и само поклати глава.
	Страх направи две обиколки с доста прилично време. Наистина, не слезе под пет минути, но малко не му достигна. След като свърши при бариерата, започна да се разтяга, чакайки Марчин.
	Поредните бегачи стигаха до финала. Нямаше и следа от Замецки. Кристиан успя да отиде до колата за бутилка вода и да се върне, но Марчин все още не беше стигнал до улица „Подлешна“. Колата му си стоеше паркирана наблизо.
	След малко едно младо момиче, последният член на групата, се спря задъхано при бариерата. Страх не я познаваше, това беше може би първото или второто й бягане. Учестеното дишане и зачервените бузи потвърждаваха това.
	— Ти изпревари ли някъде Марчин? — попита Страховски.
	Бегачката стоеше превита на две, облегнала ръце на коленете си. Вдигна глава и се намръщи.
	— Кого?
	— Нашия главен банкер.
	Реакцията й показа, че няма представа за кого говори той.
	— Четиресетгодишен със синя тениска. Висок, с козя брадичка. Изглежда така, сякаш иска да те лиши от всичките ти спестявания и да те остави за доизяждане на данъчните.
	— Не съм виждала…
	— А тича ли още някой след теб?
	Тя се обърна, все още неспособна да си поеме дъх.
	— Не, не мисля — каза леко засрамено. — Изглежда, че бях последна…
	Страх леко повдигна крайчетата на устните си.
	— Не бива да се притесняваш за това. Приятелят ми все още не е издрапал.
	— Сигурен ли си?
	Двамата погледнаха към алеята.
	— Не съм видяла или чула никого — повтори тя.
	Кристиан я увери, че Замецки вероятно е изостанал заради махмурлука, след което погледна навътре в гората. По някаква причина там, където само преди малко преобладаваше пасторалният, почти анти градски микроклимат, сега сякаш се вдигаха изпарения от нещо, което навяваше безпокойство.
	Момичето се сбогува и си тръгна, изпъвайки ръце. Страх погледна часовника си. Вече трябваше да е в колата, ако възнамеряваше да се изкъпе преди часовете. За серията в салона не можеше и дума да става.
	Извади телефона си и набра номера на Марчин. Замецки също използваше _Endomondo_, със сигурност беше пуснал звука.
	Оказа се, че това е без значение. Номерът не отговаряше.
	Страховски изруга тихо, оглеждайки се за спътника си. Миг по-късно реши, че нещо трябва да се е случило. Отново посегна към телефона, но този път избра номера на познат от катедралата, млад асистент, който често заместваше колегите си.
	— По това време можеш да се обаждаш само за една цел — каза мъжът.
	— Ще закъсня малко. Ще ме заместиш ли на първата лекция?
	— По какво?
	— Методи за оптимизиране на управлението.
	— Господи, Страх…
	— Ще ти се отплатя.
	— Как? — отговори събеседникът му. — И кога? Трябва да е някаква близка перспектива…
	— Ще прошепна някоя добра дума на заместник-ректора.
	— По-добре да е вик, отколкото шепот.
	Не се наложи да убеждава дълго познатия си. Едва приключи разговора и хукна обратно към канала. Вятърът ставаше все по-силен, заглушавайки градския шум. Може би причината за това беше, че колкото по-навътре в гората навлизаше Кристиан, толкова повече се увеличаваше тревогата му. Беше почти сигурен, че след малко ще види някъде в храстите неподвижно просналия се Замецки.
	Но се случи нещо друго. След няколко минути Страх се натъкна на Марчин, ала той вървеше небрежно по пътя с някакво момиче. Бяха в настроение, смееха се и жестикулираха.
	Кристиан веднага я позна.
	Какво правеше тя тук? Някъде наблизо ли живееше?
	— Добро утро, господин докторе — каза Теса, когато се спряха пред него.
	Страх отговори с несигурна усмивка и кратък поздрав, после посочи спортния калъф на ръката на Замецки.
	— Батерията ти е паднала?
	— Възможно е — отговори Мартин, издърпвайки мобилния телефон от калъфчето.
	Страховски усети пронизващия поглед на момичето, което познаваше добре от лекционната зала. И което вероятно щеше да види днес около обяд. Тогава започваха лекциите по психология на управлението, които посещаваше Теса.
	Докато Замецки проверяваше телефона, настана неловко мълчание.
	— Вие тичате ли? — попита Страх със закъснение, осъзнавайки, че това вероятно е последният въпрос, който момичето би искало да чуе.
	Тя явно се сконфузи.
	— Може би някой ден ще започна — отговори. — Засега ходя. С книги.
	Кристиан неволно я погледна. Не носеше нито чанта, нито книга. Отне му известно време да осъзнае, че сигурно е имала предвид аудиокниги. Сякаш за да потвърди, тя леко се усмихна и посочи слушалките, които висяха около врата й.
	— Изпробвам Аудиотеката — каза тя. — Това е нова услуга на…
	— Мамка му, наистина е умрял — обади се Марчин.
	Вдигна поглед и осъзна, че се е намесил в разговора. Вдигна извинително ръце, а после обяви, че трябва да се прибира, защото жена му ще се тревожи. Преди някой от тях да успее да реагира, той тръгна към „Подлешна“.
	Страховски предположи, че неочакваната среща и цялата ситуация са доставили голямо удоволствие на Замецки. Разбира се, на тичането следващата събота щеше да се върне към тази тема.
	„Момичето явно те следи“ — със сигурност щеше да започне така.
	Въпросът беше дали това е вярно? Кристиан наблюдаваше студентката, опитвайки се да прецени. Теса веднага заби поглед в земята, белейки кожата около ноктите си. На блузата й ясно се виждаха петна от пот, но беше трудно да се прецени дали са причинени от дълга разходка, или от стрес.
	— Много ли аудиокниги имат? — попита Страх.
	— Все повече и повече. Преди известно време имаше по две премиери на ден, после по четири…
	Тя сякаш искаше да каже още нещо, така че Кристиан не се обади. В резултат на това отново увисна неудобно мълчание. Този път го прекрати Теса — и по поредните капчици пот на челото й стана ясно с какво усилие го е направила.
	— За какво ще си говорим днес? — попита тя.
	— Моля?
	— На лекцията — поясни тя и червените петна по бузите й сякаш придобиха лилав цвят и се разпростряха към шията. — Какво ще отработваме?
	Страховски прочисти гърло.
	— Дюркем. По-конкретно: неговите възгледи относно психологията на тълпата.
	Тя кимна, сякаш много добре знаеше за какво става въпрос. И може би наистина знаеше. Понякога Кристиан имаше впечатлението, че момичето идва на лекции само за да преговори онова, което вече е научило.
	— Той пише интересни неща за колективното съзнание — подхвърли тя.
	Страх се усмихна одобрително.
	— Нека не изпреварваме фактите — отговори той. — Защото ще задремете на лекцията.
	Кимна към изхода на парка, после бавно тръгна нататък. Теса веднага го последва.
	— Той също така отделя много внимание на самоубийството — отбеляза тя.
	— Така ли? Не знаех.
	— Публикувал е отделен труд на тази тема. Нарича се „Самоубийство. Социологично изследване“.
	Кристиан не се интересуваше особено от тази тема, но вдигна вежди с престорен интерес.
	— Това е малко странно съчетание, нали? — продължи замислено Теса. — Дюркем уж се занимава с обществото и изведнъж посвещава цяла монография на индивида и това все пак се смята за социологическо проучване.
	Страховски ускори темпото — и не защото му беше малко студено след бягането.
	— Той твърди, че желанието да се отнеме собствения живот е резултат единствено от дисфункции в обществото, а именно от липсата на социална интеграция — продължи упорито момичето. — Според Дюркем, ако индивидът не знае мястото си в обществото, ако не знае каква е неговата роля и как да се впише в по-широка картина, започва да мисли за самоубийство.
	Може би в това имаше някаква истина, но Кристиан никога не беше проучвал теориите на френския учен. Те се занимаваха основно със социология, а Страх се интересуваше от нея само най-общо.
	Той никога не беше чувал за идеите на Дюркем относно самоубийството. Но може би Теса си имаше причини да говори за тях с такава охота. Погледна я, може би с твърде голямо подозрение. За щастие тя не забеляза.
	За момент се зачуди дали да не се заеме с тази тема. Момичето не приличаше на някого от онези, които са готови да отнемат живота си. Наистина, тя се бореше с комплекси, но изглеждаше далеч от депресията.
	Поне такова впечатление оставяше. Само че същото можеше да се каже за всеки друг, който обмисля да се самоубие. Може би това беше един от онези моменти, за които човек си спомня впоследствие и се упреква, че не е реагирал? Може би Страх не биваше да пренебрегва този разговор? Може би това беше нечут вик за помощ?
	Не, той преувеличаваше. Наблюдаваше Теса почти всеки ден, не беше забелязал никакви тревожни признаци.
	— Изглежда, че можете сама да водите лекцията — каза той, за да успокои малко атмосферата.
	Тя отново се усмихна, но дори не вдигна поглед. След малко стигнаха бариерата, момичето се сбогува и бързо се отдалечи. Страх я наблюдаваше, все още чувайки в главата си ехото от думите, които при малко песимизъм можеха да се смятат за обезпокоителни.
	Погледна колко е часът и реши, че няма смисъл да отива на „Ягелонска“. Лекцията беше започнала, колегата му вероятно вече беше отегчил студентите с анализа на Парето и тезата, че осемдесет процента от всички събития са резултат от двайсет процента от причините.
	Кристиан се усмихна и реши, че добре започналият ден трябва да продължи в същия тон. Поне дотогава, докато е възможно.
	Реши да вземе душ вкъщи. Ще се види със съпругата си и дъщеря си, а после ще отиде в университета.
	Предполагаше, че Илона ще се радва да го види, но когато му отвори вратата, той видя ужас в очите й. Едва след малко съобрази, че можеше да очаква това — сега тя функционираше в режим на постоянна тревожност.
	Всяка вилица, която лежеше на масата, можеше да извади окото на детето. Всяка розетка можеше да се окаже смъртоносна за него. Ръбът на всяка мебел беше опасен. А неочакваното позвъняване можеше да означава всичко.
	— Какво е станало? — попита тя.
	— Ходих да тичам.
	Тя го погледна изпитателно.
	— Ендорфините се освобождават на около петия километър — каза Страх. — До седмия вече имах еуфория, а след десетия стигнах до заключението, че имам най-прекрасната жена на света.
	Илона поклати глава с недоверие и го остави да мине през вратата.
	— Дори не искам да те питам какво си измислил на петнайсетия.
	— А трябва — каза той твърдо, затваряйки вратата след себе си. — Защото тогава повече или по-малко бях дълбоко убеден, че трябва веднага да се върна у дома, ако искам да правя дива любов с жена си преди лекцията.
	Той сложи ръце на бедрата й и я притисна в стената. Когато я целуна, усети, че Илона не може да спре да се усмихва. Само след миг тя го отблъсна и го подуши изразително, посочвайки към душа.
	— Не сме в деветнайсети век — каза тя. — Аз не съм Жозефин, а ти не си Наполеон, който й е казал да не се мие, защото след три дни се връща от похода.
	— Няма значение — каза Кристиан, без да й позволи да се освободи. — Трябва да се възползвам, докато гледката на бикините на жена ми върху сушилнята още ме възбужда.
	— Предполагаш, че това скоро ще се промени?
	— Гарантирам ти, че да. Когато започна да не ги различавам от гащетата на дъщеря ни — отговори той, а после отново целуна жена си.
	Когато ставаше дума за секс, той можеше само да се шегува. След раждането те все още не се бяха върнали към него и не се очакваше скоро ситуацията да се промени.
	Страховски бързо се изкъпа, после отиде при Илона в кухнята и се наведе над лаптопа. Дъщеря им лежеше в една от люлките. Тя спеше със съня на праведните, което беше добра промяна в сравнение с това, което правеше през повечето време.
	Кристиан седна до жена си и се протегна към протеиновия пудинг, който тя беше извадила за него от хладилника. След тичане рядко имаше апетит за нещо по-нормално. Щеше да огладнее след два-три часа, вероятно насред лекцията.
	Когато телефонът му издаде характерния звук, той си помисли, че по някаква причина колегата, който го замества, се нуждае от него в университета. Съобщението обаче идваше от номер, който той не знаеше.
	— Кой е? — попита Илона, без да откъсва очи от лаптопа.
	— Не знам.
	Тя вдигна поглед точно когато Кристиан отвори есемеса. Подателят беше Теса.
	Жена му промърмори нещо, виждайки изненаданото изражение на Страховски.
	— Това е моя студентка — каза той.
	— Тази, която идва на всички лекции?
	— Теса — потвърди той.
	— Откъде има номера ти?
	— Нямам представа.
	— Университетът вероятно не ги прави достъпни за студентите?
	— Не. Разбира се, че не.
	Страх беше разказал на жена си за момичето, което опасно се доближаваше до нездравословен интерес към преподавателя си. Той беше сдържан в оценките си, но Илона — ни най-малко. Тя смяташе, че у Теса се развива болезнено влечение, което далеч надхвърля обикновена симпатия или дори романтичен интерес.
	Когато й разказа за срещата в Беланския парк, можеше да очаква само една реакция.
	— Това вече е прекалено — каза Илона. — Момичето е обсебено.
	— Може да е била там случайно.
	Жена му се засмя тихо.
	— „Случайност“ е просто безнадежден опит за обяснение на събитие, чиято причина не знаем — твърдо отговори тя.
	Думите й отекнаха силно в главата на Кристиан.
	— В този случай изобщо не пасва — добави тя. — Защото фиксацията се вижда като на длан.
	— Тя просто търси някой, който…
	— Който би могъл да стане обект на нейната мания.
	Страх мълчеше.
	— Тя ходи на всичките ти лекции, сяда най-отпред, зяпа в тебе като в картина, следи те, появява се от нищото, и сега някак се е добрала до твоя номер… Наистина не го виждаш?
	— Не.
	— Какво ти е написала?
	Кристиан отново погледна съдържанието на есемеса.
	— Че днес няма да присъства на лекцията, нещо изникнало. И че ще попълни знанията си на тема Дюркем.
	Спогледаха се и се почувстваха така, сякаш внезапно над тях се бяха събрали тъмни облаци. Илона се размърда нервно и Страх отново прочете съобщението. На пръв поглед не звучеше обезпокоително, но между редовете, изглежда, имаше нещо повече.
	Илона внезапно отблъсна стола и се изправи.
	— Знаеш ли как ще приключи това? — попита тя.
	— Петица в книжката?
	Тя го погледна гневно, после отиде до машината и направи кафе.
	— Тя ще те заплаши със самоубийство — каза, без да се обръща. — Просто подготвя почвата за това.
	Значи не само той имаше усещането, че споменаването на Дюркем и отсъствието от лекцията бяха обезпокоителни. Разликата обаче беше, че Страх не допускаше, че Теса е способна на каквито и да било манипулации.
	— Не й отговаряй — добави Илона. — Така ще бъде най-добре.
	— А ако…
	— Какво? Ако наистина обмисля да отнеме живота си? — прекъсна го тя. — Няма да й помогнеш по този начин. Ти си неин преподавател, а не психолог. Въпреки че може да се нуждае повече от психиатър.
	Страх осъзна, че няма смисъл да продължава разговора по темата. Щеше да отиде в университета и по пътя да се увери, че всичко е наред с Теса. Пристъпи към жена си, целуна я и я прегърна отзад.
	— На тебе също няма да ти е излишен — промърмори тя под носа си и посочи аметистовия череп, който стоеше до кафемашината. — Кога ще се отървеш от това?
	— Трябва ли?
	— Мисля, че вече се разбрахме.
	— Това е последното нещо, което…
	— Което ти е останало от изчезнала студентка от университета ти — довърши вместо него Илона и се обърна. — Знаеш ли какво ще се случи, ако полицията го намери у някого?


>>	Теса

	Две изчезнали лица и два туита. Една пратка и един хаштаг.
	Математически погледнато, това не беше особено сложно уравнение, проблемът беше, че всичко това по някаква причина връхлетя мен. Но не можех да намеря дори работна хипотеза каква би могла да е причината за подобно нещо.
	Заедно с Игор мислихме върху това цяла вечер. И не можех да се отърва от усещането, че ни доставя удоволствие. Може би дори по-голямо от многочасовото гледане на сериал, което щяхме да си спретнем, ако не беше цялата тази история.
	Може би това беше резултат от факта, че и двамата имахме нужда да избягаме от ежедневието. И постоянно, ден след ден, се стремяхме към това.
	Игор работеше в Ай Би Ем, печелеше доста, но нямаше ден, в който да не се оплаква. Не ставаше въпрос дори за това, че не се справя с работата — защото в известен смисъл беше така. Той не можеше да понесе факта, че все още не работи за себе си, а за някой друг.
	Имаше две мечти — едната прагматична, а другата — нереална.
	Първата беше свързана с откриването на собствен бизнес. Искаше да направи стартъп в бранша на финтека, който според него за няколко години ще се разрасне. Самият термин не ми говореше нищо — едва след известно време съпругът ми ми обясни, че това е комбинация от думите „финанси“ и „технология“.
	Накратко, той искаше да се занимава главно с онлайн и мобилни плащания. Твърдеше, че около четиресет процента от поляците извършват мобилни плащания и процентът им ще расте. Дори регулациите на ЕС развиха пазара — като например директивата PSD2, която изискваше създаването на посредници между онлайн магазините и банките.
	Игор искаше да се възползва от това, да създава платформи, използващи блокчейн, електронни чейндж бюра и други творения, чиито наименования не ми говореха много. Планираше грандиозен проект и смяташе да го започне с едно просто нещо — въвеждането на споделени мобилни плащания.
	Благодарение на тях група приятели можеха заедно да плащат Нетфликс акаунт всеки месец с едно кликване, без допълнителни усложнения. Всичко щеше да бъде поделено автоматично и щяха да се теглят равни суми от разплащателните сметки.
	Игор можеше да ми разказва за това с часове, но не исках да го слушам. Бях много по-заинтересувана от втората му мечта, тази, която беше не толкова прагматична. И тази, която според мен го накара да участва с такава охота в нашето малко разследване, свързано с туитовете.
	От детството си мечтаеше да се занимава с писане. Неколкократно започваше да пише книга, но всеки път подхождаше към нея като луд турист към дива мечка на горска пътека.
	В най-добрия случай успяваше да напише няколко глави, а в най-лошия — да спре на първото изречение, от което не е доволен. Подкрепях го в поредните опити и дори за известно време започна да пише редовно вечер. В крайна сметка и двамата си дадохме сметка, че стартъпът е по-осъществима идея.
	И при мен беше нещо подобно. Аз също имах две различни една от друга по степента си на осъществимост мечти.
	Първата — да работя в телевизията.
	Най-добре в ТВН 24 или НСИ* като една от онези журналистки, които правят само социално ангажирани материали и винаги засягат важни въпроси. Исках да променя нещо, да направя нещо повече, да покажа, че единствената мисия на телевизията не е да се търси съпруга за фермер. Исках да бъда като Бригида Гришяк, Ева Еварт, Мартина Войчеховска и подобните на тях силни, смели жени.
	[* Niezaliżny Serwis Informacyjny (пол.) — полска независима медия. — Б.ред.]
	Това беше напълно недостижимо, като се имат предвид моите килограми, състоянието на психиката ми и фактът, че се отнасях към обектива на камерата почти като към цевта на „Калашников“, насочен към мен.
	Тази мечта трябваше да зачеркна, но имах още една. Исках да създам блог.
	Беше определено по-осъществима, а и имах не само идеята, но и конкретен план за действие. Освен това направих и първите опити. Измислих добро име, избрах правилния хостинг, набелязах и първите теми, с които исках да се заема.
	Блогът трябваше да има социологическа и разследваща насоченост. Смятах да се занимавам с теми, които представляват интерес за обществото.
	Може би благодарение на факта, че професионалният ни живот се разминаваше с мечтите ни, двамата с Игор се разбирахме толкова добре. Или може би причината беше по-прозаична и се свеждаше до факта, че в края на краищата и двамата просто искахме да лежим на дивана и да си топваме начос със сирене в пикантен сос.
	Едно е сигурно. Желанието на съпруга ми да напише роман и моят стремеж към журналистиката ни накараха да вземем най-лошото решение в живота си — решихме да не информираме полицията за това, което открихме.
	Беше единайсет часът, а ние все още седяхме пред компютъра. Начосът беше в купа до нас, хапвахме си напълно несъзнателно.
	— Добре… — започна Игор. — Знаем няколко неща със сигурност. На първо място, Патриция Спорняк и Марчин Замецки са живи.
	— И са достатъчно добре, за да туитват.
	— Второ, те изчезнаха горе-долу по едно и също време.
	— В течение на една година. Не знам дали това…
	— На трето място, завръщането им е свързано с хаштага „#апсида“. — Не ми позволи да го прекъсна Игор.
	Натопих парче тортила с топено сирене в червения сос. Купихме начоса готов, после за кратко го сложихме в микровълновата и по този прост начин малко по-късно можехме да се насладим на ефекта, известен като „ад в устата“.
	— Това е ясна препратка към църковни въпроси — добави Игор.
	— По-скоро архитектурни.
	— Това би било безсмислено. Става въпрос за религия.
	— А по-конкретно? — попитах скептично с пълна уста.
	Наистина трябваше да намаля темпото, защото през последните петнайсет минути опустоших почти целия пакет. В сто грама начос има около петстотин калории, а в съчетание със соса и сиренето… не исках да мисля за това.
	Трудна работа. Утре щях да ям по-малко на закуска и всичко щеше да се компенсира.
	— Предполагаш, че това е секта? — попитах. — Че хората са изчезнали един след друг, след като са повярвали в някаква изкривена идеология и сега изведнъж масово се завръщат?
	— Защо не?
	Исках да отговоря, че това не е един от романите му, но навреме си прехапах езика. Това всъщност беше тема табу. По-добре да не споменавам нито една от нереализираните му мечти.
	Всяка двойка има неудобни теми, които в многогодишното си съжителство постоянно заобикаля и го прави почти машинално. Онези, които не могат да имат деца, не говорят за бременност, изневерявалите не говорят за романсите си. В нашия случай такава тема бяха неосъществените мечти на Игор.
	С особено внимание трябваше да се отнасям към проекта, върху който работеше напоследък. Беше озаглавил книгата си „Млад лебед“, което според мен беше безнадежден избор. Веднъж се опитах деликатно да му го намекна. Оказа се, че и веднъж е твърде много.
	— Няма да е нито първият, нито последният път, когато ново религиозно движение промива нечии мозъци.
	— Не мисля така — настоях. — Един загадъчен хаштаг не е достатъчен, за да се направи такова заключение.
	— И какво означава той според теб?
	— Не знам. Но повече ме интересува нещо друго.
	— Какво?
	— Защо аз получих тази пратка?
	Той кимна замислено, сякаш едва сега разбрал, че това наистина е по-важен въпрос. После присви очи.
	— И защо там е аметистът на онзи кучи син — добави той.
	Не казах нищо.
	— Едно е сигурно, Страх е свързан с всичко това.
	— Не можем да сме сигурни — забелязах само за протокола, защото от гледна точка на съпруга ми можеше не само да се повдигне обвинение, но и да се издаде присъда и да се изпълни наказанието.
	— Можем.
	— Този череп може да е изпратен за заблуда. И просто да е подобен на онзи, за който си спомняш.
	Игор поклати глава в знак на отрицание.
	— А Патриция? — попита той. — Тя следваше финанси и банково дело, със сигурност е имала лекции при Страх. Това е друга връзка, която не може да бъде пренебрегната.
	Знаех, че през последните два часа се опитваше да открие още такива. Провери всичко, което може да намери в интернет за Марчин Замецки. Не беше много, защото той беше изчезнал през 2009 година — очевидно не бе имал време да остави толкова много цифрови следи, колкото оставят днешните четиресетгодишни.
	— Ако имаше нещо общо с това, нямаше да ми изпрати шибания череп — казах аз.
	— Освен ако не си играе с теб. Той е неуравновесен тип, Тес.
	— Грешиш.
	Игор ме погледна с упрек, сякаш се застъпвах за някой от онези югославски военни, които са осъдени за геноцид. И още не са успели отнемат живота си в килията или в съдебната зала.
	— Той не познаваше Замецки — продължих аз. — Нямаше никаква връзка между тях.
	— Сигурна ли си?
	— Сто процента.
	С известно закъснение осъзнах, че увереността ми може да му се стори подозрителна. Не биваше да го показвам, но толкова вярвах на Страх, че не се съмнявах в неговото уверение. Лаконичният есемес беше достатъчен.
	— Да оставим това сега — казах. — Късно е, главата ми вече работи на бавни обороти.
	— И да работи на половината скорост, пак е по-добре от деветдесет и девет процента от населението — отговори той.
	Изсумтях тихо.
	— Усещам умилкващия се тон.
	— Това е констатиране на факт.
	— Опитваш се да ме успокоиш?
	— Не, ако исках да го направя, би трябвало да добавя поне девет десети към статистиката си — каза той, придърпвайки стола си до мен. — Защото знам, че ще се хванеш за този процент.
	— Да, ще се хвана — признах си аз. — Така че е по-добре да действаш бързо, за да не мога да кажа нищо.
	Игор не се поколеба. Няколко секунди по-късно бяхме в леглото, смъквайки дрехите си, сякаш внезапно бяха пламнали. Много пъти се сблъсквах с изненадата на приятелите си, когато обсъждахме темата за секса. Струва ми се, че те бяха изненадани не толкова от внушителната честота, с която двамата с Игор го правехме, а от самия факт, че го правим.
	Някои хора не можеха да си представят, че едно момиче с тегло почти сто и двайсет килограма може да има такъв успешен сексуален живот. Истината обаче е, че аз не съм изключение.
	Преди първия си път имах много съмнения и направих най-голямата грешка, която можех да направя — реших да проуча темата в интернет. В крайна сметка потънах в блатото на глупостите, изпълващи интернет форумите.
	Мисля, че само един от постовете имаше нещо общо с реалността. Неговият автор беше човек, който твърдеше, че е имал много по-добри сексуални преживявания с дебели жени, защото те се стараят повече, а слабите лежат като пънове.
	Всъщност можеше да се окаже, че го е написало някое момиче. Или тийнейджър, който скучае в интернет.
	В моя случай в крайна сметка всичко се свеждаше до факта, че светлината трябва да бъде изгасена. Етапът на събличане ме смущаваше, предпочитах да го направя сама. След това вече нищо нямаше значение.
	Поне обикновено беше така. Тази нощ ми пречеха натрапливите мисли, заради които не можах напълно да се насладя на удоволствието. Но направих всичко възможно Игор да не забележи това.
	Когато се събудих сутринта, той все още спеше. Проверих телефона, но нямаше никакво съобщение от Кристиан. Не беше обърнал внимание на есемеса ми с предложение да се срещнем, а аз още преди да заспя, осъзнах, че може би така е по-добре.
	Сега обаче бях на различно мнение. Реших, че ако искам да науча нещо, първо трябва да проверя какво знае Страх.
	За закуска направих няколко палачинки с фъстъчено масло, сметана и кленов сироп. Не че имах голямо желание за тях — направих ги просто за да отбия номера. Когато ги направех сутрин, после излизах на разходка. Или по-скоро пътувах до Беланския парк, за да се разходя някой час там.
	Това беше моето време, Игор никога не беше идвал там с мен. Взимах си друг спътник, обикновено благодарение на приложенията _Audioteka_ или _Storytel_. Този път изборът ми беше книга на Б. А. Парис, прочетена от Ева Абарт.
	Бях любопитна за четивото, но знаех, че няма да си пусна аудиокнигата този ден. И че дори няма да се доближа до Белани.
	Казах на Игор, че трябва да проветря съзнанието си и да събера мислите си, приготвих му малко по-богата закуска от моята и излязох от къщи. В гаража ме чакаше верният ми спътник — сребриста „Тойота Ярис“, една от най-популярните коли в Полша, благодарение на която можех да се изгубя в тълпата. Ярисът беше на единайсет години, а километражът вече беше на повече от сто и седемдесет хиляди километра.
	Изкарах колата и се протегнах към телефона. С усилие набрах номера на Кристиан, но не защото не го помнех. Ръцете ми започнаха да се потят, взе да ми става горещо.
	Пуснах климатика и допрях телефона до ухото си. Сигналът беше като тиктакане на часовник, който ме приближава към катастрофа.
	В един момент вече бях убедена, че Страх няма да вдигне. Накрая го направи.
	— Не бива да се обаждаш — каза той.
	— Трябва да те попитам за няколко неща и…
	— Можеше да пишеш. Би било по-безопасно.
	Бях спряла малко преди изхода от двора, до тротоара. Идващият насреща ми съсед леко ми се усмихна, спирайки пред вратата си.
	— Не можем да уредим това с есемеси — отвърнах.
	— А с разговор можем?
	— Може би. Във всеки случай трябва да опитаме.
	Кристиан помълча известно време, а аз нямах намерение да го пришпорвам. Вече му бях казала вчера, че трябва да се срещнем. Сега топката беше у него. И знаех, че ще я отбие. Познавах го достатъчно добре.
	— Сега съм в Бродно — каза той. — По-късно няма да мога…
	— Това е добре. Можем да се срещнем сега.
	Отново настъпи тишина.
	— Сигурна ли си?
	— Нямам избор — отговорих, напълно уверена.
	Съмнявах се, че Страх има някакви отговори за мен, но трябваше да го отстраня от кръга на заподозрените, ако искам да науча кои са те. Освен това той би могъл да има информация, която да се окаже полезна за целта.
	Разсъждавах логично, или поне така ми се струваше.
	— Когато казваш, че си в Бродно, имаш предвид…
	— Добре знаеш какво.
	— Хубаво — казах аз, потривайки челото си. — Мога да бъда там след десет минути, освен ако на „Глембоцка“ няма задръстване.
	— Ще те чакам пред главния вход.
	— Доскоро.
	Той затвори без отговор. Поех си дълбоко дъх, задържах го в дробовете си и погледнах напред. По това време на „Глембоцка“ не можеше да има задръстване, казах го само защото не знаех колко пъти ще си променя решението, докато стигна дотам.
	Съсредоточих се върху дишането си, опитвайки се да се успокоя. Вдишване, издишване. Много прост метод. В стресова ситуация именно неравномерното дишане и задържането на въздуха в белите дробове води до това да ти стане горещо и да се изпотиш.
	Знаех как работи всичко това на ниво физиология. Искаше ми се да разбирах този феномен така добре и на ниво психология.
	Овладях се и потеглих. Опитвах се да не мисля за това от колко отдавна не се бяхме виждали със Страх. Или колко неудобно ще ни бъде да се поздравим след толкова много време. Или че вероятно няма да можем да проведем разговор. Или че ще види мокрите петна върху блузата ми. Или…
	Спрях се пред портата и се поколебах. Нещо в задната част на главата ми ми казваше, че правя огромна грешка. Но този глас звучеше винаги, когато напусках дома си.
	Единствената разлика беше, че вместо Страх тогава в песимистичните ми сценарии се появяваха други хора. Касиерка, когато отивах да пазарувам. Чиновник в кантора, която посещавах. Магазинерка, служител в пощата, сервитьор в ресторанта…
	Списъкът беше безкраен. Казах си, че това е нормално за мен. Не бива да се боя от нормалното.
	Това не ме убеди, но накрая успях да преодолея парализата. И за по-малко от десет минути вече бях пристигнала. Страх ме чакаше там, където беше казал, че ще бъде.
	Беше облечен в светлосинята риза, която си спомнях от времето, когато той беше преподавател в „Кожмински“. Тогава носеше вратовръзка и сако, сега дори не я беше изгладил. Беше я извадил от колана на панталоните си, а на яката се виждаше жълтеникаво петно.
	Кристиан имаше тъмни кръгове под очите, а косата му беше в пълен безпорядък. Изобщо не приличаше на себе си.
	— Здрасти, Страх — казах.
	Направих всичко възможно да не усети напрежението в гласа ми, но не заблудих дори себе си, да не говорим за него.
	Той ме поздрави с кратко и леко ръкостискане. Мълчеше, което всъщност беше най-лошият сценарий, за който можех да се сетя. Трескаво затърсих начин да започна разговор.
	За обикновения човек това не е голям проблем. Но на мен в такива ситуации главата ми се изпразваше.
	Само преди няколко години Страх със сигурност щеше да ми помогне, като веднага поеме инициативата. Той винаги се стремеше да не чувствам дискомфорт. Сега обаче оставяше впечатлението, че му е все едно — и то не само що се отнася до моето самочувствие.
	— Може ли… — започнах, посочвайки входа.
	Млъкнах, надявайки той да подхване темата.
	— Искаш ли да ги посетиш? — попита той.
	— Ако нямаш нищо против.
	— Не, нямам.
	Кимнах и купих фенер. Малък, покрит с восък и стъкло, с метален капак.
	Влязохме в гробището в Бродно през главния вход, а после се насочихме към сектора, където се намираше гробът. Крачехме мълчаливо, и Страх се обади чак когато стояхме над гроба. Подхвърли няколко забележки за това, че трябва да смени табелата с надгробния надпис.
	Погледнах го.
	Илона Страховска. Родена на 10 февруари 1975. Починала на 18 февруари 2011.
	Същата дата на смъртта се виждаше и при дъщеря им.
	Малко по-надолу — стандартният надпис за любящия, тъжен съпруг и баща.
	Погледнах Кристиан и си помислих, че изглежда почти по същия начин, както преди седем години, по време на погребението. Струваше ми се, че все още не се е справил с осъзнаването на случилото се.
	Почти подскочих, когато от телефона ми се чу сигналът за получено съобщение. Страх дори не трепна.
	— Съжалявам — промърморих. — Страдам от смарткроза.
	— О какво?
	— Това е ново заболяване. Некроза плюс смартфон.
	— Хм.
	— Пристрастяването на цивилизацията към телефона и… както и да е, изключвам го.
	— Не, не. Провери какво става.
	Извадих телефона, проклинайки се наум, че не бях изключила звука, преди да вляза в гробището. Веднага щом системата разпозна лицето ми, видях съобщение в Туитър.
	Беше се появил нов пост с хаштаг „#апсида“.
	Идваше от профила на Илона Страховска.


>>	Варшава Виленска
>>	Стегни, Мокотув

	Няколкото градуса под нулата, почти чистото небе и безветреното време благоприятстваха съботното тичане. Въпреки това Кристиан седеше в кухнята, хапваше препечена филийка и този ден не възнамеряваше да посети Беланския парк.
	Някога се нуждаеше от това, за да почувства, че е жив. Сега беше достатъчно, след като стана от леглото, да погледне дъщеря си в люлката й. Измъкна се от спалнята на пръсти, молейки се да не я събуди. Изглеждаше, че с малко късмет ще е възможно да прекарат един-два часа, без да се налага да успокояват плачещия мъник.
	— Няма ли да тичаш? — попита Илона, влизайки в кухнята.
	— Няма да успея.
	Тя застана до печката, наливайки вода в канче.
	— Кога започват лекциите?
	— След по-малко от час.
	— Бърта ще дойде ли пак?
	Страх остави филията и се загледа в жена си. Гледа я толкова дълго, че накрая се наложи тя да се извърне. Едва сега осъзна, че не само е употребила сравнение, което е обидно, но и е използвано от изчезнал безследно приятел на съпруга й.
	Марчин Замецки беше изчезнал преди повече от месец, точно на трийсет и първи декември. Историята се разчу едва след няколко дни, защото всички очакваха, че това се дължи на празничен запой. Оказа се обаче, че не е така. Замецки беше потънал като камък във вода.
	— Не исках да…
	— Няма значение — каза бързо Страх. — Почти не познавах този човек.
	— И все пак изчезването му те разтревожи.
	— Не преувеличавай.
	— Не преувеличавам. Познавам те, Кристиан, и видях колко си разстроен.
	Страховски дояде филията и потри длани над чинията.
	— Само тичахме заедно веднъж седмично, дори не се познавахме добре — отговори. — Просто бях изненадан от всичко. Замецки нямаше причина да се скрие така.
	Ала точно такова беше предположението на полицията. Случаят беше класифициран като изчезване трета степен. При първата в издирването се впрягаха всички ресурси, защото се смяташе, че съществува заплаха за живота. При втората беше малко по-спокойно, защото не се очакваше непосредствена опасност. Третата означаваше, че или някой е изчезнал по собствено желание, или е нещо подобно на родителско похищение.
	В медиите познатите на Марчин подчертаваха, че няма причина той да се откаже от досегашния си живот. Кристиан беше напълно съгласен с това.
	— Заради това ли не тичаш? — каза Илона.
	— Заради кое?
	Тя се обърна, облегна се на плота и скръсти ръце на гърдите си. Наблюдаваше съпруга си с очевидно очакване.
	— Не, каза той. — Просто не чувствам нужда днес. Защо трябва да има нещо общо със Замецки?
	— Винаги чувстваш нужда.
	— Аха.
	— Какво означава това?
	— Че знаеш по-добре от мен.
	Тя въздъхна дълбоко, сякаш от известно време бяха провеждали същия разговор ден след ден. Истината обаче беше, че те не повдигаха въпроса, който я интересуваше. Кристиан нямаше никакво съмнение за какво всъщност е този разговор.
	— От известно време си различен, това е всичко — каза тя, а след това се върна към приготвянето на закуската.
	Само преди няколко седмици Страх щеше да я изчака, докато свърши, и щеше да й прави компания поне за малко. Сега нямаше такова намерение. Бързо се приготви за излизане и после си взе довиждане със съпругата си.
	— Поздрави своята фенка психарка — каза тя.
	— О, стига…
	— Със сигурност ще имаш възможност.
	Не му се искаше да минава отново през всичко това, но прекъсването на разговора по средата със сигурност нямаше да е от полза.
	— На колко лекции ще се появи днес? — попита Илона.
	В гласа й само привидно имаше някакво съчувствие. Всъщност това беше абсолютно обвинение.
	— Не обсъждам с нея предварително — каза Страх.
	— Може би трябва. Няма ли така да ви е по-лесно?
	— На „нас“? — отговори той с безсилие. — Няма никакви „нас“. И как би могло да бъде по-лесно?
	Тя невинно сви рамене и се усмихна. Това обаче отново беше жест, изпълнен с упрек.
	— Ако искаш да ме обвиниш, че имам връзка със студентка, трябва повече да се…
	— Само те дразня.
	Той изсумтя и наметна палтото си.
	— Това няма нищо общо с дразненето.
	— Сега ти знаеш по-добре?
	Би било най-умно да отстъпи, да успокои ситуацията, а когато тя стане поносима, просто да излезе от къщи. Страх обаче от време на време не действаше по най-умния начин.
	Отиде при Илона, погледна я в очите и леко наведе глава.
	— Наистина ли мислиш, че съм способен да имам връзка?
	Тя сви рамене.
	— Със студентка? — добави той.
	— Конкретно с тази — да — каза Илона и този път Кристиан долови нотката на упоритост. — Може да ти липсва нещо.
	По дяволите, наистина ли каза това?
	— Не толкова отдавна имаше жена с наистина големи, големи…
	— Промени в настроението?
	— Не точно. Въпреки че те също са резултат от бременността — призна Илона, а гласът й ставаше все по-кокетен. — Някои неща може да ти липсват.
	Той поклати глава и се насили да се усмихне, целуна я. Разбираше, че става въпрос за ревност, но когато Илона правеше намеци за теглото на момичето, той се дразнеше. Противно на това, което тя казваше, не той беше този, който от известно време беше различен.
	— А тя със сигурност има с какво да се похвали в това отношение — добави съпругата му.
	— Ако това е твоят начин да ме уведомиш, че искаш друго дете, тогава…
	— О, не, не, скъпи. Освен ако не носиш този товар сам. На мен ми стига толкова, особено като си спомня за млякото. И затова колко по-лека съм сега.
	Страх се намръщи.
	— Какво? Неприятна тема?
	— Откъде…
	— Предпочиташ ли да се върнеш при студентката си?
	Тя се приближаваше все повече и повече към него, но сега нямаше нищо противно в поведението й. Като че ли погледът й беше предизвикателен, почти похотлив.
	— Изглежда, че възнамеряваш нещо съвсем различно — каза Страх не много членоразделно, защото тя допря устни до неговите. — А знаеш, че нямам много време.
	— Имаш достатъчно, за да обсъждаш нейната обсесия.
	Той се засмя под мустак.
	— Това притеснява ли те?
	— Малко.
	Кристиан избута Илона и я погледна развеселено. Ако не беше фактът, че наистина трябваше да тръгне веднага, щеше вече да се е насочил към дивана, надявайки се, че малката по чудо няма да се събуди.
	Не очакваше, че жена му ще приеме това като признак на студенина от негова страна, но точно така стана. Тя го погледна гневно, явно разочарована, че му е подала ръка, а той я е отблъснал.
	— Наистина трябва да тръгвам — оправда се той.
	Илона промърмори нещо неразбираемо, после посочи лаптопа на кухненската маса.
	— Знаеш ли, че тя ме следи? — изсъска.
	Кристиан понякога имаше усещането, че настроението на съпругата му се променя по-бързо от времето в планините. И то в средата на лятото, когато всеки момент може да се разрази буря и от всеки облак да падне дъжд.
	— Какво имаш предвид?
	— Следи ме в Туитър.
	Страховски неволно погледна часовника си, което раздразни Илона още повече.
	Той дори не знаеше, че жена му има профил там, но може би трябваше да го очаква. Само преди година, точно след като Барак Обама спечели американските президентски избори, през Полша премина вълна от туитър мания. Политиците станаха особено активни, очаровани от начина, по който чернокожият кандидат използва тази медия, за да консолидира избирателите и да разшири таргета си.
	Там обявяваше законодателните инициативи, важните послания, общуваше с избирателите, включваше се в дискусиите — накратко, той показа на съперниците си как интернет може да се използва за постигане на целите.
	Те говореха злонамерено за „хаштаговата кампания“, но вероятно само от завист. След като Обама спечели, всички осъзнаха колко власт може да има една дума, ако е предшествана от знака за решетка.
	— Няма ли да коментираш? — попита Илона.
	— Май не. Съпругът трябва да знае кога да замълчи.
	— Само че това не е подходящ момент.
	— Напротив, съвършен е. Съпругът бърза да работи, а жена му му е задала коварен въпрос.
	— Не е коварен.
	— Коварен е. Всеки отговор може да изложи нещастния съпруг на яростта на жена му.
	Тя се наведе настрани, погледна го с недоволство за миг, после посегна към лаптопа. Той понечи да протестира, да каже, че ще закъснее, но Илона вдигна капака и обърна компютъра към него.
	— Виж.
	Той си пое дълбоко дъх и огледа списъка с контактите й.
	— Тя не те следи, само те следва — отбеляза той. — Така се нарича.
	— Както и да се нарича.
	Илона кликна с такъв гняв върху профила на Теса, сякаш искаше да счупи тъчпада.
	— Тя не е нормална. Впрочем виж какво качва.
	Страх погледна първите няколко туита. Момичето най-вече ретуитваше постовете на приятели, но най-отгоре имаше снимка. Той веднага разпозна мястото, където е била направена — около гара „Гданска“. Близо до „Кожмински“, от другата страна на Висла.
	Туитът беше отпреди няколко минути, придружен с кратък цитат. „Заслугите тъй рядко се заплащат“.
	— Виждаш ли?
	— Какво? — промърмори Кристиан под нос.
	— Ретуитва разни глупости, свързани с психологията на управлението, оптимизацията и така нататък. Всичко, което по някакъв начин е свързано с твоите лекции. Вероятно си мисли, че ще привлече вниманието ти по този начин.
	— Аз дори нямам акаунт, Илона.
	Отговори машинално, съсредоточен върху нещо съвсем различно. Цитатът, посочен от Илона, му говореше нещо, но той не можеше да извлече нищо конкретно от паметта си. Освен това снимката беше малко тревожна. Не се виждаше жива душа. Теса сигурно я беше направила някъде при складовете.
	А и часът даваше храна за размисъл. По това време момичето обикновено чакаше в залата, завършвайки подготовката си за лекцията. Затваряше книгата, вадеше бележника си и седеше мълчаливо, създавайки впечатлението, че освен нея няма никой друг в залата. Като че ли студентската общност не съществуваше. И сякаш тя не играеше никаква роля в нея.
	Страховски си спомни какво каза тя за Дюркем и за самоубийството. И веднага разбра откъде идва цитатът.
	— Шекспир — каза той.
	— Какво?
	— Това е сонет.
	Бързо подаде съответната заявка в търсачката и видя текста на Сонет 66 в превода на Станислав Баранчак.
	„Мечтая за смъртта като за сън. Така от всичко уморен. Заслугите тъй рядко се заплащат“*.
	[* Преводът на български е от полския превод на Станислав Баранчак. — Б.пр.]
	Другите преводи бяха по-близки до оригинала, но в този посланието беше най-ясно. Английският драматург пишеше за разочарованието от тогавашния свят, за стремежа към забогатяване, за моралния упадък на обществото и накрая за готовността да си отнеме живота.
	Страховски знаеше, че няма време за губене. Той погледна още веднъж към мястото, където Теса беше направила снимката, после изтича от къщи, без да каже нито дума.
	Изскочи от няколко етажния блок на „Каталонска“ и се огледа за колата. Вечер той паркираше там, където имаше свободно място, никой от жителите нямаше никакви изключителни права. Нямаше дори неписани правила, както в някои населени места.
	Накрая намери колата, скочи вътре и затръшна вратата. От Стеген до гара „Гданска“ имаше няколко километра по Висла. В пиковия час преминаването на другата страна можеше да се окаже твърде дълго. Направо трагично.
	За щастие имаше много време до следобедните тълпи. Сега беше възможно да види колко добре ще се справи октавията му. Когато я купуваше няколко години по-рано, беше разглеждал и „Пасат“ на подобна цена, но с по-лош двигател. В крайна сметка заложи на параметрите — и сега не съжаляваше.
	Пристигна на мястото след петнайсет минути. Имаше задръстване само на „Черняковска“, при кръстовището с „Гагарин“, което всъщност си беше обичайно, независимо кое време на деня е.
	Кристиан изтича в гарата, мина покрай касите и понечи да се забърза към платформата, но в последния момент видя момичето на една от металните пейки. Теса седеше с наведена глава и дългата й тъмна коса падаше свободно, покривайки лицето й.
	Страховски изпусна въздуха от дробовете си, чувствайки се така, сякаш е претичал цялото разстояние от „Каталонска“ до гарата. Даде си малко време да успокои дишането си и после отиде при Теса.
	Тя го забеляза едва когато седна до нея. Той гледаше в таблото за заминаващи отляво и чакаше. Предполагаше, че ще види на лицето й изненада, може би щеше да каже, че я е изплашил, като се е появил от нищото.
	Но не дочака никакви коментари. Той погледна Теса и видя в очите й пълна, безгранична празнота. Тя го гледаше така, сякаш не го вижда.
	Страховски се обърна към нея и сложи ръка на облегалката.
	— Наред ли е всичко? — попита той.
	— Какво… какво правите тук?
	— Видях туита ви и си помислих, че ще ви трябва компания.
	— Защо…
	Теса поклати глава, а бузите й сякаш се разлюляха. Едва сега тя изглеждаше така, сякаш се е върнала към реалността. И то от изключително далечно пътуване.
	— Господи, съжалявам — каза тя. — Трябва да го изтрия.
	— Може би по-добре да остане.
	— Моля?
	— Като напомняне — каза Кристиан, прокарвайки ръка по челото си.
	Дишането му бавно се върна към нормалното, но при Теса беше тъкмо обратното. Започваше да се стресира, а неочакваният разговор с преподавателя й за това, което можеше да е планирала преди малко, със сигурност щеше да я докара до още по-голямо смущение.
	— Не разбирам какво имате предвид.
	— Разбирате — възрази той. — И заради това не бива да говорим повече на тази тема.
	Погледна към павилиона вдясно, който с помощта на табела от деветдесетте години насърчаваше хората да си купят СЛАДКИ, ТОРТИ, НАПИТКИ. Преди Теса да успее да отговори, Страх стана.
	— Искате ли нещо?
	Тя поклати глава.
	— Имам нужда от нещо с много монозахариди — отвърна той. — Щях да си счупя краката от бързане.
	— Наистина не биваше.
	— Хм — промърмори той и отиде до прозореца.
	След като купи бял шоколад, пакет с дражета и няколко баунтита, той се върна на пейката. За кратко поседяха мълчаливо. После Кристиан даде на момичето едно баунти.
	— Нищо не може да замени захарозата с кокосов пълнеж.
	— Благодаря ви, но…
	Тя млъкна и отново наведе поглед.
	— Ако кажа, че съм на диета, ще прозвучи най-малкото глупаво.
	— Няма да прозвучи така.
	Тя го погледна за кратко, но това бе достатъчно, за да види в очите й истинска благодарност. Сякаш наистина я беше заслужил с това кратко възражение.
	— Дори като се вземе под внимание защо дойдох тук? — попита тя.
	— Дори тогава.
	— Знаете ли, че…
	— Хайде да минем на „ти“. Поне докато сме тук — отвърна той и се огледа. — Предлагам да въведем такъв принцип: на гарите отхвърляме целия този университетски етикет.
	Усмивката й беше нещо повече от обикновено възнаграждаване за този див импулс, благодарение на който беше пристигнал тук толкова бързо.
	— В такъв случай трябва да се срещаме по-често на такива места — каза Теса.
	Той усети, че навлизат в опасна зона. Обикновено го подкрепяха университетски стени, но сега този буфер го нямаше. Тук те всъщност не бяха студент и преподавател, а двама обикновени хора, единият от които се нуждаеше от помощ, а другият беше готов да я даде.
	И това можеше да доведе до проблеми.
	Не, преувеличаваше. Остави се да бъде въвлечен в един от сценариите, които Илона разработваше от известно време. Сценарии, които не бива да имат нищо общо с реалността. Може би момичето действително беше усетило платонически импулс — но можеше да се окаже, че търси някого, с когото да си говори — приятел, сродна душа и така нататък. Достатъчно беше да погледне в очите й, за да види, че тя страда от недостиг на такива хора около себе си.
	— Нямам нищо против да се срещаме на гарите — каза Кристиан. — Но може би при различни обстоятелства.
	Тя погледна към баунтито.
	— Не мисля, че ще избягам от тази тема — каза.
	— Сигурно не. Ще се връщам към нея след всяко твое изчезване.
	— В такъв случай ще ми трябва нещо повече от това — каза тя и посочи сладките.
	Страх погледна витрините на магазина.
	— Няма проблем. Просто ми кажи какво ще свърши работата.
	— Няма да го получим тук.
	— А къде?
	Тя за миг се зачуди и на Кристиан му се стори, че с всяка следваща дума Теса става все по-румена и спокойна. Само преди малко му напомняше за актриса, играеща в един от тези нови вампирски сериали. Сега се връщаше към живота.
	— Ако трябва да е гара… — започна тя. — Като че ли „Варшава Виленска“.
	Търговският център „Прага-Север“ се намираше в една и съща сграда с гарата, а освен това беше на една крачка от улица „Ягелонска“. Страх вече не можеше да смогне за първата лекция, но вероятно щеше да успее да се върне за втората.
	— Звучи страхотно — отвърна той. — Просто трябва да предупредя един клетник, че ще ме замества.
	— О, боже… — изстена тя. — Съжалявам, въобще не помислих. Не бива вие… ти… не бива заради мен…
	— Няма проблем. Днес и без това трябваше да говоря на една глупава тема. Познатият ми ще бъде доволен.
	— Сигурен ли си?
	— За последен път го помолих да ме смени миналата година, макар да съм го предупредил, че ще правя това по-често. Освен това го смених на два семинара. Вече ми е длъжник.
	Теса беше явно смутена.
	— Наистина не бих искала да ти създавам проблеми.
	— Не ми създаваш.
	— Какво трябваше да преподаваш днес?
	— Адамецки — каза Кристиан и въздъхна шумно.
	— Хармонията в управлението?
	— За жалост — призна си Страх. — И при попътен вятър вероятно бих стигнал до базиращия се на неговите възгледи анализ на времевата мрежа на проектите.
	— CPM и PERT*.
	[* Съответно _Corporate performance management_ (ефективност на корпоративното управление) и _Program Evaluation and Review Technique_ (Техника за преглед и оценка на програми). — Б.пр.]
	Не можеше да не се усмихне. Ако всички студенти бяха толкова напреднали, по време на лекциите би могъл да ги занимава с много по-интересни въпроси.
	— Както виждаш, правиш ми услуга — каза той.
	Теса също се изправи.
	— И навреждам на твоя познат.
	— Не се притеснявай. Той няма как да знае каква е причината за моето отсъствие.
	Това трябваше да бъде небрежна забележка, но Страховски усети в гласа си нещо, което го смущаваше. И може би не без основание. Възнамеряваше да отскочи за кафе, обяд или сладкарница със своя студентка. На всичкото отгоре момичето беше обмисляло самоубийство преди малко.
	Това беше свързано с толкова много потенциални проблеми, че не искаше да мисли за него.
	Обаче по пътя към „Варшава Виленска“ имаше достатъчно време да го направи. Теса не говореше, макар че тишината явно беше неудобна за нея. Всъщност те заговореха едва когато седнаха в едно от заведенията за бързо хранене на не особено известна полска верига, една от многото, които вероятно щяха да фалират по-бързо от очакванията на собствениците си.
	Свинските пържоли, които се предлагаха тук, бяха много мазни, но храната не беше лоша в сравнение с други места от този тип. Теса каза, че обича да идва тук на път от университета.
	Всъщност това беше единственото, с което привлече вниманието му към себе си. Останалото бяха кратки, не особено смислени отговори на въпросите на Страх. Стараеше се да пробие черупката на момичето и да се запознае с причините, поради които беше пожелало да отнеме живота си, но бързо осъзна, че това е невъзможно. Поне не и на този етап от запознанството. Едва му хрумна тази мисъл и той осъзна, че предварително е очаквал противното.
	— Не се справям добре — каза Теса след момент на мълчание.
	Той погледна таблата.
	— Изглежда, че се справяш.
	— Имам предвид това. — Тя направи нервен жест с ръка, сочейки към себе си и него.
	— Какво конкретно?
	— Разговор. Нормален, непринуден, знаеш…
	— Справяш се с него като всеки друг.
	— Не. Обикновено не мога да говоря с никого дори за няколко минути — каза тя тежко и остави приборите. — Парализира ме самата мисъл, че трябва да поддържам някаква тема за дълго време.
	— Напразно. А и аз нямам нищо против мълчанието.
	Тя безпомощно поклати глава, сякаш искаше да каже, че дори с най-добрите си намерения, Кристиан няма да я разбере. Може би беше права. От негова гледна точка обикновеният разговор беше нещо естествено, нещо, което рано или късно идва. За нея това беше като неравностойна битка с прекалено силен противник.
	— Можем да потренираме — каза той. — Очевидно съм добър спаринг-партньор.
	— Такъв ли искаш да бъдеш за мен?
	Поредното нещо, което прозвуча предпазливо. Теса разбра това твърде късно и веднага наведе поглед. Свободно увисналата коса би трябвало да скрие притеснението й, но изпълни задачата си само частично.
	— Може и така да се каже — рече Страх. — Ако това помага, мога дори да действам като боксова круша.
	Тя се забави с отговора, после бавно вдигна глава. Отново настана напрегнато мълчание.
	— За какво ще си поговорим?
	Това беше може би най-лошият въпрос, който можеше да се зададе. Всъщност той зачеркна цялата свобода, която Страховски се опитваше да създаде.
	— Може дори за твоите интереси — отвърна той. — Освен ако не са свързани с възгледите на Дюркем, защото достатъчно говорихме за това.
	Тя дори не се усмихна. Вместо това се огледа нервно, сякаш търсеше някаква тема.
	— Съответно можем да мислим за моите — добави той.
	— С удоволствие.
	— Чудесно… — каза Страх и пое дъх. — В такъв случай ми кажи какво знаеш за апсидите?
	Тя повдигна вежди, сякаш за пръв път чуваше тази дума.


>>	Теса

	Хаштагът беше като доказателство за епидемия, а телефонът в треперещата ми длан — като заразен предмет. Вперих поглед в екрана, без да знам какво да правя — и в същото време осъзнавах, че Кристиан веднага ще попита какво ме е вкарало в такова вцепенение.
	Какво можех да му отговоря? „Твоята мъртва жена току-що изпрати туит“?
	Преглътнах с усилие, чувствах се като в най-лошите години, когато се борех с още по-голяма несигурност, дълбока асоциалност и присъщото ми убеждение, че нещо не е наред с мен. Не, не нещо. Всичко.
	Тогава ми помогна Страх, а днес изглеждаше, че той се нуждае от подкрепата ми. Ако не броим ризата, вече не го свързваха много неща с онзи човек, поне визуално.
	Вече не беше толкова атлетичен, очевидно беше спрял да тича. От някогашната му мускулатура нямаше и следа. Не беше дебел, поне не и в сравнение с мен. Беше достатъчно обаче да го погледне човек, за да разбере, че се е занемарил.
	Твърде дългата коса и обраслата брада потвърждаваха това.
	— Наред ли е всичко? — попита той.
	Погледнах към надгробния камък и после отново към мобилния телефон. Сякаш очаквах туитът да изчезне.
	Чудех се какво да направя. Да му разкажа всичко, да го въвлека в това коварно, перверзно забавление, което някой си беше спретнал на мой гръб? Или може би да не споменавам нищо, да се обърна и да отида направо в полицията? Кристиан със сигурност имаше достатъчно причини да се притеснява.
	— Нещо се е случило? — добави той.
	Вече не можех да избягвам отговора. Впрочем и не исках да го правя.
	Бах дошла тук с ясно определена цел, ръководеше ме искрена потребност. Страх беше един от малкото хора, на които можех да се доверя — и на които можех да разчитам. Това беше достатъчно, за да взема решение.
	Угасих дисплея и се заех да му разкажа всичко. От момента, в който получих текстовото съобщение за пратката, която ме чака, до сега. Не добавих обаче от профила на кого се появи последният туит.
	Страх отначало ме гледаше с недоверие, което постепенно изчезна от очите му. Накрая вече не го забелязвах. Беше разбрал, че не се шегувам. И че всичко се случва наистина.
	— Но… — започна той, после млъкна.
	Чаках го да довърши, но Кристиан наистина не знаеше какво да каже.
	— Защо мислиш, че има някаква връзка с мен? — попита.
	Въпросът изглеждаше неоснователен и ме накара да мисля, че Страх или е пиян, или не е разбрал нищо от това, което му разказах.
	— Заради този череп? — добави той.
	— Да.
	— Никога не съм имал нещо подобно.
	— Игор твърди, че го е видял на бюрото ти.
	— Не помня.
	— Може би не е бил нещо важно за теб? — попитах, все още гледайки гроба на семейството му. — Може би подарък от студент, който бързо си забравил?
	— Съмнявам се. Като че ли нищо не са ми подарявали.
	— Или може би просто паметта ти изневерява?
	— Работи си без проблеми — каза той, вероятно малко по-рязко, отколкото възнамеряваше. — А твоята?
	— Също е добре.
	— Сигурна ли си?
	Кимнах, но не изглеждах убедителна.
	— Защото ми се струва, че ако помнеше всичко, нямаше да си тук.
	— Какво искаш да кажеш?
	Той се забави с отговора.
	— Нищо.
	Откъснах поглед от гроба, усещайки, че Кристиан ме наблюдава. Не грешах. Гледаше ме толкова втренчено, че се почувствах неудобно. В далечината тихо духаше вятър и това беше единственият звук, който нарушаваше тишината на гробището.
	— Познавал си Патриция Спорняк — казах. — Това е друга връзка.
	— Как така друга? Казвам ти, че нямам нищо общо с този череп.
	Вдигнах ръце.
	— Добре — казах. — Но познаваше това момиче, нали?
	— Предполагам.
	— Тоест?
	— Посещавала е лекциите ми, но не съм й обърнал особено внимание. Всъщност отначало дори не знаех, че изчезналата е моя студентка.
	— И все пак…
	— Пътищата ни са се пресичали толкова, колкото твоите с продавачите на паркинга, от който купи фенера.
	— Не съвсем.
	Страх въздъхна малко раздразнено, което не можеше да ми убегне, защото човекът, когото някога познавах, никога не си позволяваше да изразява емоции по такъв начин. Или говореше директно, или нищо не казваше. И аз го ценях за това.
	За това и за честността, която сега явно му липсваше.
	— Трябва да си я забелязал.
	— Не.
	— Следвала е финанси и банково дело.
	— И какво от това?
	Той нервно плъзна ръце в джобовете си, сякаш търсеше нещо. Едва след известно време успя да открие пакет цигари. Никога не беше пушил, но не беше изненадващо, че най-накрая е започнал. Трябва да е осъзнал, че всеки начин да се самоубие, е добър — дори този, който отнема най-много време.
	— Там групите бяха малки, от по няколко души — добавих аз. — А Патриция трябва да е била в една от първите години, през които си преподавал.
	Той разтърси жълтия пакет „Голдън Америка“. Марката някак си подхождаше както на познатия ми Страх, така и на отломките от него, които сега виждах. Кристиан си дръпна дълбоко, игнорирайки ме напълно.
	— Трябва да си й обърнал внимание.
	Изпусна шумно дима.
	— Дори и да е така, какво от това?
	— Това вече е някаква връзка.
	— Същата като факта, че ти си посещавала същия университет като Патриция — отговори той още по-агресивно, отколкото преди малко. — Впрочем този, който води тази игра, е избрал теб, а не мен. Какво значение има дали аз съм познавал някого?
	Понечих да отговоря, но той не ми даде възможност.
	— Не съм имал аметист, познавал съм момичето бегло, а този Зомецки…
	— Замецки.
	— Никога не съм го срещал в живота си — завърши той. — Ако изобщо имам нещо общо с това, то връзката си ти, Теса.
	Осъзнах, че трябва да му кажа за новия туит възможно най-скоро. И отново отворих уста, но Кристиан очевидно нямаше намерение да ме остави да говоря.
	— Не знам нищо за никакви апсиди, никога не съм имал и нямам нищо общо с църковната архитектура — продължи той, размахвайки цигарата. — И ако имаш намерение отново да ме забъркваш в болните си теории, добре си помисли. Защото няма да ти позволя втори път…
	— Какво? — прекъснах го. — А? Какво, Страх?
	Предизвиквах го и той добре знаеше това. Но взе решение да не ми отговаря. Хвърли цигарата настрана и преди да успея да го спра, бързо се насочи към изхода от гробището.
	— Чакай! — извиках след него.
	Дори не забави ход. Само погледна през рамо и видях в погледа му дори не недоволство, а чиста омраза. Потреперих, защото това беше поредното нещо, което никога не съм очаквала от него.
	Претенции, да. Въпреки че в миналото той се беше провинил не по-малко от мен, от негова гледна точка в един момент аз бях източник на всичко лошо. Но никога не ме беше обвинявал, поне не директно. Досега.
	Независимо от това, което казваше, си спомнях всичко.
	Не бях забравила нищо.
	В паметта ми всичко беше гравирано като в камък — дори и да исках, не бих могла да го покрия по никакъв начин. Той трябваше да е наясно с това.
	Гледах го, ругаейки наум. Ако не беше последният туит, бих могла да кажа, че е прав. Че съм сгрешила, а черепът, който Игор е видял на бюрото на Страх, е само нещо, подобно на череп.
	Обаче туитването от профила на Илона беше потвърждение, че Кристиан има нещо общо с това.
	Чудех се дали да го последвам, но осъзнах, че моментът на объркване е бил достатъчен, за да не успея да го догоня. Не му трябваше да тича редовно, за да бъде в много по-добра форма от мен.
	Наведох се над гроба, запалих фенера, а после казах кратка молитва. Толкова безлична и изречена така машинално, че се отвратих от самата себе си. Прекръстих се и се върнах в колата.
	Исках да си бъда вкъщи. В безопасност между четирите стени, с човека, с когото спокойно мога да обсъждам всичко.
	Когато се върнах в апартамента, Игор все още беше по пижама. В почивните дни обикновено не бързахме да се облечем. Можехме да прекарваме дълги часове под одеялото на дивана и да гледаме телевизионни сериали. Това беше най-добрият начин за прекарване на времето, който можех да си представя.
	— Какво става тук? — погледна ме той с изненада.
	— С кое?
	— Това е по новата мода.
	— За пръв път чувам.
	— Защото наистина си назад с новите тенденции. Обаче облеклото ти за разходки е истински хит.
	Най-накрая нещо ме накара да се усмихна. Приближих се до Игор, погледнах надолу към него и после му вдигнах одеялото.
	— Обличай се — казах. — Време е да приготвиш обяда на жена си.
	— Жена ми вече е гладна?
	— Още не. Засега.
	— А изглежда, че не се разхожда особено много.
	Осъзнах, че наистина е така. Не само, че се върнах бързо-бързо, но нямах върху себе си и капчица пот.
	— Промених си решението.
	— Ами хубаво. Това е загуба на време, защото имаме да вършим много работа.
	— Аха — потвърдих аз. — Новият сезон на „Западен свят“ нас чака.
	— Имах предвид конструкцията на друг архитект.
	Седнах до Игор, като леко го избутах. Всяка двойка си има свои начини да покаже обич — един от нашите беше постоянната борба за малко повече място на дивана.
	— Архитектът е доста добър прякор — добави той и присви очи.
	— Страшно би подхождал на Антъни Хопкинс.
	— Не, не. Имах предвид човека, който изпраща туитовете.
	Погледнах мъжа си и осъзнах, че той също е следил какво се появява в Туитър. И също като мен е видял съобщението от Илона Страховска.
	Сякаш в потвърждение на това, очите му се опулиха с ентусиазъм.
	— Видя ли новия туит?
	— Видях го.
	— В такъв случай не трябва да имаш съмнения.
	— В какво?
	Той се усмихна толкова широко, сякаш току-що беше разбрал, че по HBO са пуснали нови, необявени епизоди на любимия ни сериал.
	— Или Страховска туитва от подземния свят, или наистина има човек, който стои зад всичко това. Архитекта.
	— Не знам дали това е точната дума.
	— Какво би предложила?
	— Гадняра.
	Игор направи физиономия на неодобрение.
	— Това го обезличава, а аз го възприемам като комбинативен противник — отвърна с лека усмивка той. — Ние сме Шерлок, той е нашият Мориарти. Ние сме Черния рицар, той е Жокера. Ние сме Люк, той е Дарт Вейдър.
	— Ние сме Рей, той е Кайло Рен.
	— Ние сме Нео, той е агент Смит.
	Навъсих се.
	— Знам, помня — каза той под нос. — Не харесваш „Матрицата“. Все още обмислям дали да се разведем заради това.
	— Не можеш да се справиш сам.
	— Да, бе. И не би имало кой да слуша поредните сравнения с Доктор Дум, Кингпин и…
	— Отиваш твърде далеч.
	— Далеч би било, ако спомена Рита Репулса от „Пауър рейнджърс“.
	Изсумтях и поклатих глава.
	— Ако някога ми се прииска да имам дете, напомни ми, че вече живея с едно — казах, като го побутнах настрани.
	Спогледахме се по начин, който обожавах. С разбиране. С убеждението, че има някакъв свят извън нас, но той е с минимално значение.
	В такива моменти сме важни само ние. Обикновено.
	— Значи си си измислил враг — казах аз.
	— Той е съвсем реален.
	— Имаш ли някакви доказателства за това, Шерлок? Нещо, което ще потвърди съществуването на твоя Мориарти?
	— Всъщност е повече твой, отколкото мой.
	— Със сигурност.
	Той се обърна и премести ръката си върху облегалката.
	— Помисли си — каза. — Не става дума за това, че някакъв процент от човечеството изведнъж е изчезнал, както в „Останалите“. Това не е „4400“, в който изчезналите хора внезапно са се върнали, нито пък…
	— Това беше добър сериал.
	— Факт — съгласи се Игор с лека усмивка. — Във всеки случай не става дума за някаква секта.
	— Така ли?
	— Разбира се. В центъра на всичко това си ти. Някой си отмъщава или си играе с теб.
	Мълчах, защото не знаех какво да кажа. Изведнъж променихме лекия тон на разговора към много по-тежък. И не харесвах особено посоката, в която отивахме.
	— Не става дума за тези хора, които уж изпращат туитовете, а само за теб.
	— Уж? — изстенах аз. — Те се появяват в техните профили.
	— Но не са написани от тях.
	Извадих телефона и погледнах последния туит с хаштага. Използването на профила на Илона всъщност поставяше точката над буквата i. Изчезналите хора не се завръщат, някой беше поел контрола върху техните профили. Но наистина ли това беше възможно? В тези три конкретни случая, толкова години след като профилите са станали неактивни?
	Предполагах, че не трябваше да споменавам това, защото Игор се беше запалил по случая повече от мен. Въпреки това реших, че голямото му желание да намери отговора е замъглило логиката му. Но аз не възнамерявах да я пренебрегвам.
	— Вероятно е невъзможно да се проникне в тези профили, нали? — казах аз.
	— В интернет всичко е възможно.
	— Дори и това?
	Той сви рамене.
	— Как иначе ще го обясниш?
	Нямах добър отговор и си мислех, че ще е най-добре да се консултираме с някого, който наистина разбира от тези неща. Съпругът ми имаше известна представа от онлайн банкирането, електронните плащания и други сегменти на финтека, но не беше специалист в областта на хакерството.
	Погледнах към туита на Илона. В допълнение към хаштага, който скоро със сигурност щях да започна да сънувам, в туита имаше акроним, известен на всеки интернет потребител.
	„LMFAO #апсида“
	_Laughing my fucking ass off_ нямаше достатъчно колоритно съответствие в полския език. „Скъсвам се от смях“ изглеждаше твърде постно, а останалите алтернативи бяха прекалено разговорни. Беше сигурно обаче, че онзи, който ръководеше играта, изпитваше очевидно удоволствие от нея.
	В това отношение цялата ситуация създаваше впечатлението, че наистина има някой, който стои зад нея и я ръководи. Архитекта.
	На моменти ми се струваше, че може би Страх е прав. Че съм забравила нещо от миналото си. Заради неосъзнат защитен рефлекс съм изтрила нещо от паметта си.
	Но накрая отхвърлих тази версия. Да, дълго време се борих с различни психологически проблеми, но никога дори не съм се приближавала до механизма на потискането на паметта. Бях наясно с всичките си травми.
	— Поне знаем, че не сбъркахме, като не информирахме полицията — каза Игор.
	— Така ли мислиш?
	Преди последния туит бих се съгласила без колебание. Тогава ставаше въпрос само за изчезвания, а сега проблемът засягаше областта на смъртта. А аз, поне през деня, се стараех да се държа далеч от нея.
	— Никой не е застрашен — отговори съпругът ми. — Виждаш, че това е някакво забавление. Изключително глупаво, но все пак забавление.
	Само че чие? На Архитекта или наше?
	Хрумна ми, че и двамата извличаме същото удоволствие като лицето, което стоеше зад всичко това. Аз получавах подходящия материал за блога, благодарение на това наистина можех да го създам, а Игор — възможност да пробва да напише наистина една от своите никога ненаписани книги. Изглеждаше сякаш всички печелят.
	Всички, освен хората, които уж са изпратили туитовете.
	Но наистина ли те са изчезнали против волята си? Ако можех да намеря някакво доказателство, че действително става въпрос за някаква фанатична групировка, секта или дори малка група от хора, щях да приема тази версия на мига. Струваше ми се най-вероятна.
	— Трябва да си помислиш за влог — каза Игор, откъсвайки ме от размислите ми.
	— Какво?
	— Вместо да напишеш статия, запиши видео.
	— Ти си луд.
	— Не — възрази той и се приближи към мен. — Ще бъде перфектно. Помисли си за резонанса в Ютюб, представи си шума в социалните медии, на _Wykop.pl_. Ще ти бъде от полза.
	— Не — възразих. — Няма да записвам нищо, защото, първо, ще заеквам като Порки Пиг от „Шантави рисунки“, второ, ще се потя като прасе и трето, ще се червя като парче свинско на скара.
	Игор изсумтя неуверено и ме погледна снизходително.
	— Силни думи — каза той.
	— Подкрепени от опита ми и от логиката.
	— Няма да е толкова зле. Освен това няма да е в реално време, ще подготвим всичко предварително.
	— Няма начин.
	— Всяка капка на челото ти ще бъде избърсана.
	— Не.
	— Ще ти сложим подходящ грим, след това ще поставим филтър, ще правим прекъсвания и…
	— И в най-добрия случай няма да се потя, нито да заеквам, нито да се червя.
	Той кимна неуверено, защото усещаше сарказма в думите ми.
	— Но пак ще си изглеждам… така — отбелязах.
	Игор не знаеше какво да каже, макар да виждах, че трескаво търси отговор. Но кратката ми забележка съдържаше доста силни доводи. Твърде много скрит смисъл, който той разбираше идеално. И беше невъзможно да се противопостави на това изявление.
	— Ще направиш голямо впечатление — каза той накрая. — Освен това не става въпрос за формата, а за съдържанието.
	— Кажи това на Метчински.*
	[* Известен полски влогър. — Б.пр.]
	— Той е задълбочен.
	— Само в частта за пищящия от болка ранен лос. Останалото си е чиста форма.
	— Но каква само — каза Игор с почти театрално възхищение. — Човекът е изградил легендарен имидж.
	— Имидж на модерен, чувствителен нихилист, изразяващ позицията си на дистанция от всичко. Интернет трол, мърморещ за всичко и нищо.
	Игор леко се усмихна.
	— И ти го харесваш не по-малко от мен.
	— Не е там работата.
	— А къде?
	— Той е естествен. Не създава образ, не се преструва на някой, който не е.
	— И ти няма да се преструваш.
	— В такъв случай зрителят ще получи дебело, комплексирано момиче, което няма какво да каже. Успехът е гарантиран.
	Съпругът ми се вторачи в мен толкова дълго, че най-накрая трябваше да отместя поглед.
	— Ще имаш много за казване — рече той уверено. — Всичко останало и без това е просто къща от карти, която се срутва по-бързо от репутацията на Кевин Спейси, след като се разкри, че е задирял лейтенант Стаметс*.
	[* Има се предвид актьорът Антъни Рап, известен с ролята си на лейтенант Стаметс в сериала „Стар Трек Дискавъри“. — Б.ред.]
	В този момент осъзнах две неща. Първото беше, че Игор няма да се откаже, поне докато не се съглася принципно. Второто — че това наистина е уникална възможност.
	Влогът беше блян. Нереален, далечен и постижим горе-долу колкото работата в телевизията. Всеки път, когато се сещах за него, си представях, че заемам почти целия кадър и по врата ми се стичат капки пот.
	И не само по врата. Винаги съм се изпотявала обилно между гърдите и под тях. А петната на тези места са последното нещо, които бих искала да покажа на неопределена, анонимна група хора в интернет. Група, в която без съмнение ще се намерят и неподбиращи думите си хейтъри.
	Борех се е това по различни начини, но нищо не помагаше. Известно време носех специални сутиени — те вършеха добра работа за разделянето на гърдите, но бяха разтегливи, така че не ги придържаха добре. В крайна сметка осъзнах, че е най-добре да използвам антиперспирант. Но този метод работеше добре само при нормални обстоятелства — а тези пред камерата биха били екстремни.
	В крайна сметка отхвърлих възможността за влог — реших, че е неосъществим блян.
	Но имаше моменти, когато бях готова да допусна за момент този нереалистичен сценарий. Както сега.
	— Какво мога да кажа? — промърморих. — Нямаме нищо.
	— Може би LMFAO има някакъв по-дълбок смисъл.
	— Сигурно. Може би става въпрос за групата, която изпълнява _Party Rock Anthem_.
	— Имах предвид, че може да е по-скоро подсказка, а не да се съсредоточаваме върху абревиатурата — отвърна Игор, и цялата предишна лекота изведнъж изчезна от гласа му. — Може би апсида е акроним.
	— Който би означавал… какво?
	Игор погледна през прозореца и сви рамене.
	— Може и да е анаграма, палиндром или…
	Преди да стигна до каламбурите и другите игри на думи, иззвъня телефонът ми. Обикновено просто бих го пренебрегнала, защото ми се обаждаха само търговци с „изключително изгодни оферти“ за това или онова, но в тази ситуация трябваше да внимавам за всичко. Дори за случайните минувачи на улицата или за обаждания от непознат номер.
	Този номер обаче знаех много добре.
	— Кой е? — попита Игор, поглеждайки към дисплея.
	Не знаех какво да отговоря. Започнах да гриза кожата около ноктите си така силно, че се появи кръв. Телефонът продължаваше да звъни, макар да ми се струваше, че отдавна би трябвало да е спрял.
	— Няма ли да отговориш?
	Бях се колебала твърде дълго, за да мога просто да сменя темата. Ако бях отговорила, отхвърлила повикването или направила нещо друго, може би щях да се отърва от неприятности после.
	Беше твърде късно за това. Станах от дивана, взех телефона и отидох до прозореца.
	— Какви са тези глупости? — чух гласа на Страх. Сега имах още повече затруднения с това, че нищо не можех да кажа.
	— Какво трябва да означава това? — добави той. — Забавно ли ти е?
	— Но…
	— А откъде знаеш паролата за нейния акаунт, а?
	Едва сега осъзнах, че след като му разказах всичко, сигурно самият той е проверил хаштага в Туитър. В резултат на това се е натъкнал на туита от профила на починалата си съпруга. И беше убеден, че това е моя работа.
	— Мамка му, тя винаги ме предупреждаваше, че нещо не е наред с теб — продължи Кристиан. — Трябваше тогава да я послушам, може би…
	Той млъкна и аз затворих очи, надявайки се, че няма да довърши изречението.
	— Може би все още щеше да е жива — добави той. — Може би и двете щяха да са живи.
	Преди да успея да отговоря, той затвори. Продължих да притискам телефона здраво към ухото си. Не исках да го пускам, знаейки, че тогава ще трябва да обяснявам на Игор кой и защо се е обаждал.
	И какво е казал.
	За момент се опитах да се съсредоточа върху дишането си. Затворих очи, бавно вдишах и издишах, но това не помогна с нищо. Напротив, струваше ми се, че ми става все по-горещо.
	Думите на Кристиан не бяха напълно лишени от смисъл. Всички знаеха, че е бил обвинен, но никой не разбра защо в края на краищата избегна затвора.
	Отърва се само защото имаше добър адвокат. Не защото беше невинен.
	Ако трябваше да възтържествува справедливостта, той би трябвало да бъде осъден. Той и другият, който беше не по-малко виновен от него.
	Аз.


>>	Красиви едри жени
>>	Университет Леон Кожмински, Прага-Север

	Страх с удоволствие би окачил пред изпитната зала табелка с надпис: „Надежда всяка тука оставете“. Не че би имало нещо общо с това, което очакваше студентите — напротив, той никога не създаваше проблеми на никого с вземането на изпита. Предметът, по който преподаваше, не беше особено важен за техните специалности и не беше редно да се провалят заради него.
	Проблемът беше, че всички знаеха това. Студентите се отнасяха с неуважение към устния изпит при Кристиан и напълно пренебрегваха ученето за него. Табелата с цитат от „Божествена комедия“ поне можеше да повлияе на въображението — може би няколко души биха подходили към изпита по-сериозно.
	Пред вратата му не се нареди опашка пет часа по-рано. Никой не се беше записал за изпита предишния ден. Нямаше никакви легенди, че е по-добре да се обличаш по един, а не по друг начин, защото тогава можеш да получиш по-добра оценка.
	Напротив, за всеки това беше най-обикновен ден. Десетина-двайсет души са си прегледали бележките, а няколко са стигнали до монографиите, предложени от Страховски. Останалите са прочели няколко фотокопия, преди да влязат в залата, и са решили, че това е достатъчно.
	И то наистина беше достатъчно.
	Едва когато се появи Теса, Кристиан реши, че е крайно време да зададе въпрос, чийто отговор изисква известни познания. Направи го само формално. Не беше необходимо да я изпитва, за да й постави оценка.
	Първо избра един от фундаменталните въпроси, но след миг размисли. Може би това беше добра възможност да обсъдят една тема, която от известно време избягваха.
	— Добре… — започна той. — Разкажи ми за модела на Едгар Шейн.
	Американецът изследваше не само организационната култура, но и социалната психология. Много от темите, с които се занимаваше, бяха свързани с груповата интеграция. А точно за това се беше опитал няколко пъти да поговори с момичето.
	Тя винаги бягаше от тези тема. Всеки път, когато се доближаваха до проблемите и трудностите, свързани с функционирането в обществото, насочваше разговора към друг коловоз.
	Теса се усмихна несигурно.
	— Предполагам, че питате за функциите.
	— Точно така — отвърна той.
	— И се интересувате конкретно от тези, които са свързани с проблема за вътрешното приспособяване.
	Той скръсти ръце на гърдите си и се облегна назад със задоволство. Крайчетата на устните на момичето се вдигнаха още по-високо.
	— Невероятно — оцени тя. — Трябва ли да прибягвате до изпитни въпроси, за да видите колко отчуждена се чувствам?
	— Само защото не сме имали възможност да поговорим за това.
	— Имахме доста възможности.
	— Не съвсем.
	— На „Виленска“ по време на първата ни среща, след това няколко пъти в „Злоте Тараси“, на „Варшава Западна“ и разбира се…
	— Спомням си всяка среща — каза Кристиан. — Като и всичките ви увъртания, за да не говорим на тази тема.
	Бяха се виждали толкова много пъти, че дори само за „Злоте Тараси“ „няколко“ беше меко казано. За всяка от тези срещи се чувстваха в безопасност, защото се придържаха към принципа си винаги да са на някоя гара. Леко го насилиха, за да могат да хапнат в търговски център на улица „Емилия Платер“, но никога не го нарушиха.
	Не се виждаха никъде другаде. Говореха си на „ти“ само на гарите.
	На другите места се държаха както подобава на студентка и неин преподавател. В известен смисъл се самозаблуждаваха, но това им даваше необходимия комфорт, без който не би било възможно да се поддържа такава връзка.
	Кристиан си даваше сметка, че тя може да стане токсична. И че в най-лошия случай това ще доведе не само до професионални, но и до лични проблеми. Илона нямаше представа, че поне два пъти седмично Страх се вижда с Теса. Отначало той се чувстваше неловко заради това, но след известно време усещането изчезна.
	Не се замисляше за последствията или за това какво всъщност правят. Дори и през главата му да минаваха песимистични мисли, те напълно изчезваха веднага щом двамата седнеха на пейка на гарата или в някое от кафенетата в „Злоте Тараси“.
	Не се криеха — в противен случай и двамата щяха да чувстват, че правят нещо нередно. В същото време се опитваха да не се притесняват твърде много. Срещаха се само в пиковите часове, надявайки се, че ще се изгубят в тълпата. И никой няма да им обърне внимание.
	Няколко пъти Теса възразяваше, че това е напълно напразна надежда. Тя подчертаваше, че строен, мускулест и красив човек в компанията на някой като нея веднага ще привлече вниманието.
	Страх знаеше, че тя преувеличава. Както по този въпрос, така и по подобните на него.
	— Та какво за Шейн? — попита той.
	— Наистина ли трябва да…
	— Разбира се. Освен ако не ви устройва задоволителна оценка.
	— Не ме устройва.
	— Така и очаквах.
	Теса се намести на стола. За миг създаде впечатлението, че възнамерява да наруши свещения им принцип и да излезе извън границите, към които се придържаха навсякъде извън гарите.
	Дори и наистина да го обмисляше, явно накрая се отказа.
	— Е?
	— Не знам откъде да започна.
	— От трите основни елемента на модела.
	— Артефакти, норми и ценности, културни предпоставки. Първият от тях…
	— Изобщо не ме интересува — каза Страх. — По-добре последният. И особено функциите на културата.
	— Господин докторе…
	— Да? — попита той със задоволство.
	И двамата знаеха, че го интересува интеграцията със средата и това, което не е могъл да измъкне от нея в обикновени разговори. Този път обаче Страх разполагаше с инструментите, чрез които да постигне желаното.
	— Да се съсредоточим върху вътрешното функциониране — добави той.
	— Наистина ли искате да говоря за това как дадена култура по същността си е спойка, как интегрира и свързва хората?
	— Да.
	— И какво искате да постигнете с това?
	— Възможност за поставяне на много добра оценка.
	Теса нервно поклати глава.
	— И двамата знаем, че това не е вярно. Искате да ме принудите да се разприказвам.
	— Не принуждавам студентите. Всеки е тук по собствена воля.
	За момент се гледаха безмълвно и Кристиан се опита да прецени дали не е отишъл твърде далеч. Мина му през ума, че не бива да използва позицията си.
	Веднага обаче отхвърли тази мисъл. Дори и да отиде твърде далеч, имаше добра причина за това. Момичето се нуждаеше от помощ, инцидентът на гара „Гданска“ със сигурност не беше изключение. Трябва да е мислила за самоубийство и преди — и щеше да мисли за него и в бъдеще.
	Кристиан погледна многозначително изпитния протокол, който лежеше на бюрото.
	— Невероятно… — промърмори Теса.
	— Значи не знаете отговора?
	— Не, не знам.
	Страховски изруга тихо.
	— Тройката няма да изглежда добре в книжката.
	Даваше си сметка, че това не е само амбиция за Теса. Момичето се бореше за най-високата стипендия и всичко подсказваше, че може да разчита на успех.
	— Средната оценка също ще спадне.
	Тя го погледна гневно — и го направи за първи път, откакто я познаваше. Въпреки че вече няколко пъти беше успял да я раздразни, никога не го поглеждала и с най-малка претенция. Досега.
	— Със сигурност не толкова, колкото моето самочувствие, като стана въпрос за това — каза тя. — Наясно си с това, нали?
	— Не исках да…
	— Искаше, Страх — добави тя и той усети, че от другата страна на бюрото сякаш се е появил съвсем различен човек.
	Тя не само беше нарушила правилата, но и говореше така, сякаш не беше това объркано момиче, с което си имаше вземане-даване до момента.
	— Искаше да използваш властта си над мен — продължи тя, като се изправи. — Браво. Истински джентълмен.
	Отиде до вратата, но спря, когато Кристиан скочи от стола и бързо заобиколи бюрото. Едва осъзнаваше какво прави и му беше нужно известно време да си даде сметка, че е готов да спре Теса със сила, ако се наложи.
	Студентката се отдръпна, сякаш се досети за това.
	— За какво става въпрос? — каза тя. — Какво искаш всъщност?
	Всички отговори, които му идваха на ум, не само се разминаваха с истината, но и биха прозвучали като жалки извинения.
	Какво наистина очакваше?
	Той избяга от този въпрос точно както от осъзнаването, че срещите на гарите или в околностите им наистина не променят нищо.
	— А? — подкани го Теса. — Ще кажеш ли нещо?
	С усилие успя да преглътне слюнката си. В един кратък миг всичко сякаш се промени. Ситуацията, техните отношения, нейният подход, всеки елемент, който досега е бил на мястото си — всичко се размести. А Кристиан се чувстваше така, сякаш стоеше пред експертната комисия, защитавайки докторската си дисертация.
	— Възбужда ли те това? — добави Теса. — Връзка със студентка?
	— Нямаме връзка.
	— Така ли? Как ще го наречеш тогава?
	— Чуй ме…
	— Срещаме се тайно, ти лъжеш жена си, постоянно намираш нови извинения, за да останеш по-дълго в университета, а освен това…
	Мислеше, че ще довърши, но момичето замълча.
	— Какво „освен това“?
	— Сега ме гледаш, сякаш смяташ да ме целунеш.
	В малката зала настана тишина. Само тихото тиктакане на часовника показваше, че времето не е спряло.
	— Аз… — добави Теса тихо, после поклати глава и прокара ръка през косата си.
	Тя се засмя, сякаш е разказала добър виц.
	Страх все още трескаво се чудеше как да реагира. Трябваше незабавно да сложи край на разговора и да повтори, че не става въпрос за никаква връзка. Нищо не се е случило между тях.
	Нулев физически контакт. Нула случайни докосвания. Нула прегръдки, твърде дълги погледи, намеци, каквото и да е.
	Само че това би било глупост. Да, те никога не се бяха докосвали физически. Но емоционално? Преди не беше мислил за това, бягаше от него като от огън, но дълбоко в себе си знаеше за какво става въпрос.
	Той не лъжеше Илона без причина. Освен това използваше всяка възможност да се срещне с Теса.
	И сега я гледаше точно по начина, по който тя бе споменала.
	— Имаш някакво извращение? — добави тя, после отстъпи леко назад.
	Спря едва когато допря гръб до вратата.
	— Ти си един от онези, които си падат по дебелите момичета, Страх?
	Той затвори очи и си пое дълбоко дъх.
	— От онези, които нарочно угояват партньорките си? Имаш такъв фетиш, а? — продължи да говори тя все по-предизвикателно. — Знаеш ли, че американците дори имат дума за тези перверзници?
	— Дума?
	Най-сетне проговори, но това не беше най-доброто, което можеше да каже.
	— Тази година е направено изследване, но темата не е нова, така че не се притеснявай, не си първият.
	— Теса…
	— Започнало се с BBW, през седемдесет и девета. Знаеш ли този акроним?
	— Не.
	— А би трябвало. _Big Beautiful Women._* Як евфемизъм за пищни момичета, които се харесват на извратеняци като теб. Изследването от тази година ви нарича _feeders_. Подхранвачи. Или FA, което е акроним за _fat admirers_. Обожатели на дебелите.
	[* Красиви едри жени (англ.). — Б.пр.]
	Страх наведе безсилно глава. Вече познаваше Теса доста добре и наистина можеше да очаква, че рано или късно ще чуе подобни обвинения. Обвинения, които всъщност не бяха насочени към него, а към нея самата.
	— Това се лекува — добави тя. — Макар че при теб със сигурност няма да е лесно.
	— Ще престанеш ли?
	— Въпросът е дали ще го направиш? — продължи тя още по-агресивно.
	Кристиан седна на бюрото срещу Теса. Знаеше, че една крачка към нея ще приключи този разговор. И финалът му ще доведе до затръшване на вратата, стресиране на студентите, чакащи в коридора, а след това — интерес от страна на университетските власти.
	— Не, не дали — поправи се тя. — А по-скоро: кога ще престанеш? Кога ще осъзнаеш, че това, което правиш, е вследствие на болест?
	— Послушай ме за момент…
	— Кога ще съобразиш, че имаш красива слаба съпруга, която всъщност е пълна противоположност на мен? Кога ще си спомниш, че имаш малко дете? И кога ще разбереш, че аз съм шибана невротичка, животът с която би бил кошмар?
	Въпросите валяха като удари и той се чувстваше така, сякаш се олюлява, залита от единия ъгъл на ринга до другия.
	— Предполагам, че ще разбереш всичко това веднага щом осъзнаеш своята болест.
	— Не страдам от никаква болест.
	Тя го погледна почти с омраза, после яростно вдигна ръце. Както повечето момичета, идващи на изпит, носеше бяла тънка блуза. Беше невъзможно да се скрие тлъстината й под тънката тъкан.
	Теса я вдигна до под мишницата и я разтърси, като се намръщи.
	— Виждаш ли това?
	Той видя нещо съвсем различно. Да, това беше свързано с нейното затлъстяване, но то не се отнасяше за тялото, а само за психиката. Всичко, което тя казваше, беше акт на самонараняване. Цялата тази тирада беше критика, насочена към самата нея.
	Едва сега той осъзна, че Теса е почервеняла, диша неравно и по блузата й се виждат петна от пот. Тя го погледна безмълвно, после внезапно се обърна и сграбчи дръжката на вратата. Преди да успее да я спре, Теса излезе от стаята.
	Не затвори вратата зад себе си и той чу някои коментари от други студенти. Всички смятаха, че тя е изхвърчала толкова стремително от кабинета, защото този път не е успяла да получи най-високата оценка.
	Веднага след това влезе друг студент. Кристиан нямаше време да размишлява над всичко, което беше чул, камо ли да реагира по някакъв начин. Освен това трябваше да запази спокойствие. Той се стегна, върна се на бюрото и зададе няколко въпроса, но не можеше да се съсредоточи върху отговорите.
	Постоянно се връщаше към мисълта, че разстроената Теса е способна на всичко. Лесно можеше да си представи, че е взела трамвая срещу университета и отива към отсрещния бряг на Висла. Към Гданската гара.
	— Господин докторе? — обади се изпитваното момиче.
	Страх осъзна, че отговорът на зададения от него въпрос вече е даден. Студентката преглътна шумно, вероятно мислейки, че е забравила нещо.
	— Мога да добавя, че типът либерален лидер на Линкерт не взема решенията сам, той ги оставя на членовете на групата и…
	— Благодаря — каза Кристиан.
	По дяволите Линкерт, искаше да добави.
	Взе решението си за част от секундата, без да си оставя време да мисли за това. Писа на момичето четири, защото го познаваше достатъчно от лекциите, за да прецени, че има общо разбиране за основите на управлението, а след това излезе заедно с него в коридора.
	— Колко души има още? — попита той, оглеждайки събраните хора.
	Студентите започнаха да се обръщат и да броят онези, които бяха зад тях в опашката. Страх осъзна, че ще стане по-бързо, ако го направи сам. Според приблизителната му преценка трябваше да изпита още няколко десетки души.
	Напускането му в този момент не само би алармирало университетските власти, че нещо не е наред, но би предизвикало и реакцията на студентите. Разбира се, те не биха пропуснали да напишат в семестриалната му оценка за деканата, че доктор Страховски първо е дал определена дата за изпита, а после внезапно го е отменил.
	В тази ситуация реши да използва сценария на Линкерт.
	— Дами и господа, за съжаление трябва да отложа изпита — каза той, вдигайки ръка.
	Сред събралите се младежи се понесе тихо, несигурно мърморене. Някои със сигурност бяха облекчени, но повечето бяха разочаровани, че са изгубили час или два в трескаво учене.
	— Осъзнавам, че това не е добра новина за онези двама или трима души, които наистина са се подготвили — добави той, опитвайки се да успокои атмосферата. — Добрата новина за останалите е, че ще проведем изпита писмено. Като тест.
	Този път оживлението бе предизвикано от скрито облекчение.
	— Еднократен избор? — попита някой.
	— Да.
	Знаеше, че благодарение на това ще отсече възможностите за негативни оценки в края на семестъра. Може би трябваше от самото начало да вземе решение за такава форма на изпита, вместо да виси с часове в малката зала, слушайки повече или по-малко успешни съчинения.
	Сега поне не рискуваше някой да свърже внезапното напускане на Теса с отлагането на изпита.
	Кристиан допускаше такава възможност. Въпреки че винаги много внимаваше по време на часовете, със сигурност щеше да се намери някой, комуто не са убягнали продължителните погледи, които си разменяха с момичето.
	Задавайки въпроси, той често гледаше само в нея, но можеше да го обясни и с факта, че обикновено тя знаеше отговорите. За него би било много по-трудно да обясни срещите извън стените на университета. А някой можеше да го е видял с Теса някой ден. Във Варшава имаше един милион и седемстотин хиляди души, а приходящите със сигурност бяха над половин милион. Теоретично можете да се изгубите в тази тълпа — реалността показва обаче, че не е толкова лесно.
	Страх бързо излезе през главния изход на сграда „Д“. Отхвърли тревожните мисли, давайки си сметка, че ще има време да се заеме и с тях. В момента важното беше да намери Теса.
	И това му се удаде по-бързо, отколкото очакваше.
	Тя седеше на една от пейките пред входа, до един студент, когото Кристиан познаваше добре. Игор пушеше цигара и живо жестикулираше, и тя като че ли попиваше всяка негова дума.
	Изглеждаше, че му е разказала всичко и момчето коментира поведението на Страховски. Не, каза си Кристиан, не би го направила. Дори и да му беше ядосана, тя знаеше, че заради подобни обвинения можеше да излети от университета.
	Страх отстъпи назад и за миг се загледа в двамата студенти. Не можеше да се отърве от мисълта, че изглеждат като двойка. Не беше необходимо да чува разговора, за да разбере, че е между близки хора. Това се доказваше от езика на тялото, от липсата на паузи и от факта, че Теса гледаше Игор право в очите. Това не се случваше много често.
	Кристиан се върна в сградата, давайки си сметка, че момичето не е заплаха за себе си. Свърна в рядко посещаван коридор вдясно, измина някакво разстояние и притисна гръб към стената. Затвори очи и се опита да обмисли всичко, което се случваше.
	Доколко Теса имаше право?
	Що се отнася до онези абсурдни твърдения, тя очевидно грешеше, но по отношение на връзката не беше далеч от истината. Между тях наистина се беше зародило нещо. Нещо повече от това, което имаше между Кристиан и Илона.
	Отвори очи и се загледа в тавана. Наистина ли чувстваше нещата така?
	Можеше да има само един отговор. А фактът, че не беше готов да й го признае веднага, само го убеди, че не греши.
	Беше се влюбил в Илона от пръв поглед и следващите им срещи само бяха затвърдили чувството му. Тя нямаше кой знае какви слабости, но дори и да имаше, красотата й би засенчила всичките.
	Разговорите с нея вървяха гладко, прекарваха добре времето заедно. Шегуваха се приятно и се забавляваха.
	Всичко беше хубаво. Всичко.
	В случая с Теса беше съвсем различно. Всеки миг, прекаран с нея, изглеждаше уникален и запомнящ се. Страх не се затрудняваше да си спомни всичко, което бяха правили заедно. Всеки спомен беше ясен, характерен и уникален.
	За съжаление и с днешния със сигурност щеше да бъде така. Както и с осъзнаването, че е поел голям риск, оставил е цяла група студенти пред залата и е предизвикал подозрението им само за да види как Теса тихичко си говори на пейката с Игор.
	Когато се върна вкъщи по-рано, отколкото бе казал, Илона стана подозрителна. Фактът, че той се държеше необичайно, беше сух, отчужден и понякога дори груб, правеше недоверието й още по-силно.
	— Можеш ли да обясниш какво се случи? — попита тя.
	Страх не се опита да я убеди, че всичко е наред. Тя го познаваше достатъчно добре и нямаше да се хване на такива приказки.
	— Нищо, за което си струва да се говори — отвърна той, сядайки на дивана.
	Включи телевизора и се настани удобно. По ТВН тъкмо щеше да свърши телевизионният пазар и да започнат „Детективи“, а след тях — „Следствен отдел W-11“. Е, можеше да бъде и по-зле.
	— Трябваше да се върнеш по-късно.
	— Знам. Но успях да свърша по-рано, това лошо ли е?
	— Като се има предвид, че трябваше да изпиташ десетки студенти — да, така мисля.
	— Защото?
	— Това означава, че нещо е станало.
	— Нищо важно — повтори той, като гледаше невярващо това, което се опитваха да рекламират по телевизията. Ако не беше фактът, че приборът се виждаше, Страх никога не би казал, че смутимейкърът е машина за правене на сокове. Следващото нещо беше ренде. Революционно във всяко отношение.
	Беше две хиляди и десета година, но гледайки този вид реклами, човек можеше да се върне поне две десетилетия назад във времето.
	Кристиан не можа да узнае всички предимства на прибора, защото Илона му заслони гледката. Тя стоеше право пред него, скръстила ръце на гърдите си.
	— Пак ли? — попита тя.
	Нямаше нужда да уточнява какво има предвид.
	— Господи, Кристиан…
	— Нищо не съм казал.
	— Напротив. Каза много повече, отколкото си възнамерявал.
	Той се наведе встрани.
	— Можеш ли да се отместиш?
	Тя напълно пренебрегна молбата му, пристъпи по-близо. Спря точно пред него и погледна надолу към него.
	— Малко ли ти беше? — попита тя. — Намери си друга Спорняк?
	Той не отговори.
	— Забрави ли какво се е случило с това момиче?
	— Не съм забравил — отговори тихо той и бавно погледна нагоре. — Отмести се сега.
	Чувайки този тон, Илона бързо се отдалечи.


>>	Теса

	Отдавна съм стигнала до заключението, че животът ми се основава на липсата на избор. В известен смисъл още от самото начало съм имала толкова свобода, колкото малко животинче, връчено на дете за подарък. Подобно на мен, и то не е имало избор къде ще попадне, с кои хора ще бъде обградено, как ще се казва.
	Бих могла да дам множество подобни идиотски примери, но в крайна сметка всичко се свеждаше до дълбоко вкоренен фатализъм. Освен това имах усещането, че колкото повече се приближавам до Страх, толкова повече се ограничава свободата ми на избор. Този път също беше така. След краткия ни разговор имах само един изход.
	Да се видя с него.
	Но за да постигна това, трябваше да се справя със ситуацията у дома. Отне ми време да обясня на Игор, че срещата с Кристиан е абсолютно необходима. Отначало той просто слушаше с недоверие и изражението му подсказваше, че е готов да приеме това като шега.
	Не беше изненадващо за мен. След онова, което се случи преди няколко години, среща със Страх изглеждаше като лудост.
	Игор реагира точно както очаквах. След момента на ужас той изпадна в ярост. Не точно в ярост, той никога не беше толкова буен, че това определение да пасне на реакцията му.
	Но беше бесен. Каза ми, че се е разочаровал от мен, че нямам представа какво правя, и в крайна сметка, че съм луда. В този случай можеше да е прав.
	Не се обаждах, предполагайки, че ще е най-добре да го оставя да говори той. Ядях парчета пица едно след друго и след известно време от поръчката от „Биешиадова“ не остана почти нищо.
	Преброих калориите само при първото парче. Всъщност нямаше нужда да го правя, като се има предвид, че поръчахме пица „Мазурски селянин“. С плътно тесто, бекон, салам, зеленчуци и двойна порция сирене. Би трябвало да си я разделим, но скоро стана ясно, че Игор е изгубил апетит.
	А аз напротив. За пореден път попаднах в порочен кръг, поддадох се на ефекта на снежната топка. Това работеше точно по същия начин като при алкохолиците. Ако се борят със себе си, то е само в началото — след първата или втората напитка си казват, че вече са пили, така че няма значение дали ще пият още, или не.
	Когато Игор завърши тирадата си, взе картонената кутия от пицата, смачка я и я набута в кошчето за боклук в кухнята. После остана неподвижен за момент и предположих, че ще затръшне вратата и ще се поддаде на поредната вълна от гняв.
	Но не стана така. Той се извърна от кошчето и си пое дълбоко дъх. Посочи изпъкналото парче картон.
	— Подготвяш се да наложиш ембарго на Италия? — изръмжа той.
	— Какво?
	— Както Кенеди през шейсет и втора.
	— Не знам за какво говориш.
	Наистина не знаех, но усетих в тона му помирителна нотка. Съпругът ми явно се беше наприказвал и търсеше споразумение.
	— В деня преди налагането на търговската блокада на Куба, Кенеди изнесъл оттам над хиляда пури.
	Погледнах трохите на масата.
	— В този случай май е по-скоро подготовка за апокалипсиса — забелязах. — Освен това не остана нищо за теб.
	Той махна с ръка.
	— Няма значение. Бях зает с дърдорене.
	Гледах го, чудейки се дали наистина се е отказал.
	— За съжаление не ми се получи — добави той. — Все още смяташ да се срещнеш със Страх, нали?
	Потвърдих с неуверено кимане.
	— И то за пореден път…
	— Нямам друг изход.
	— Имаш. И ще го осъзнаеш веднага щом си спомниш какъв човек е той.
	— Спомням си отлично.
	— Така ли? — попита той със съмнение, приближавайки се. Седна на дивана до мен, след това прокара ръка по масата и забърса трохите. — А на мен ми се струва, че имаш дупки в паметта си, Тес.
	Грешеше, всичките ми спомени бяха все още живи, сякаш идваха отпреди няколко дни. Така както днес си спомних и сцените по време на погребението на Илона и Луиза. Полицията не изчака Кристиан да завърши траура си.
	Полицаите се появиха на гробището и го задържаха веднага след погребалната церемония.
	Също така добре си спомнях погледа, който той ми отправи тогава. И нервността, която не ме оставяше нито за миг. Правехме всичко, за да не си проличи, че между нас има нещо. Никога не съм била добра актриса, но печалните обстоятелства спомогнаха за това никой да не се загледа особено.
	Изиграх ролята си както трябва. Ако можех да се справя толкова добре и пред камерата, вероятно щях да успея да публикувам нещо във влога. Вместо това все още имах на диска само няколко къси видеоклипа, за които не знаеше никой, дори Игор. Чувствах се неудобно, когато си мислех за тях. Бях изтрила една част, а самата мисъл, че някога мога да ги публикувам, ме изпълваше с ужас.
	По време на погребението обаче успях да се справя толкова добре, че никой не се досети, че нещо ни свързва — нито полицаите, нито опечалените. Освен това вниманието на последните бързо се съсредоточи върху факта, че Кристиан беше отведен в полицейското управление.
	Струва ми се, че тогава вече беше зачеркнат в очите на обществото. Това беше достатъчно за повечето хора да се убедят във вината на Страх.
	По-късно нищо не се промени — въпреки добрия адвокат и оттеглянето на обвиненията.
	Игор вероятно се надяваше, че благодарение на това и аз ще променя отношението си към Кристиан. И че онзи сцена ще ме накара да осъзная какъв е човекът, с кого исках да се срещна. Той обаче не подозираше, че знаех добре всичко, което се е случило в живота на Страх.
	Нито пък че аз също трябваше да вляза в полицейска кола заедно с него.
	— Какво искаш да постигнеш с това? — попита Игор.
	— Не знам.
	— Чудесен отговор! Убеди ме.
	Усмихнах се леко, оценявайки, че дори в такава ситуация може да си позволи малко сарказъм, който в неговото изпълнение винаги съм смятала за нежен.
	— Няма да измъкнеш нищо от него — продължи той. — Този човек е машина за лъжи. По време на следствието обърна всичко в своя полза, подигра се на съдебната система и се отърва заради очевидна манипулация.
	— Ако беше така…
	— Какво? — прекъсна ме той. — Щеше да бъде осъден? Това не е идеалният свят, в който всички грешки се поправят незабавно. Точно обратното.
	— Не е нужно да ми говориш за това.
	— Трябва, защото разсъдъкът ти си е взел почивен ден.
	Като се имаше предвид петдесет и седем сантиметровата пица, която току-що бях опустошила, май беше прав.
	— Веднъж вече Страх те забърка в голяма каша. Ще го направи отново.
	— Единственото, което ще направи, е да ми даде някои отговори.
	— Опита се да ги измъкнеш на гробището. И какво научи? — попита Игор обвинително. — Забравяш с кого си имаш работа.
	Знаех каква представа си е изградил съпругът ми за Кристиан. Зъл демон, въплъщение на дявола, коварен манипулатор, изключително хитър измамник и човек, способен на всичко.
	Може би в това имаше малко истина. Но само малко.
	— На всичкото отгоре…
	Той млъкна, когато от телефона му се разнесе звук от съобщение. Веднага заряза темата и се пресегна към мобилния. Както и в моя случай, нямаше много хора, които можеха да му пишат.
	А подобен звук от моя смартфон потвърди, че всъщност се е появил нов туит.
	Преди да го проверя, Игор ми даде своя.
	— Мамка му — каза той.
	Погледнах дисплея. Наистина се беше появил нов туит и той идваше от профил, който беше неактивен от години, но някога беше един от най-разпознаваемите в полския Туитър.
	„#апсида куку“ — гласеше туитът.
	Беше се появил в профила на Анета Роговска, дъщеря на бившия вицепремиер и министър на финансите, която преди няколко години изчезна в чужбина при неизяснени обстоятелства.
	Роговска беше известна главно с това, че… беше известна. Или може би дори не беше известна тя, а само баща й. Въпреки това тя бързо изгради своя собствена позиция в света на шоубизнеса — участва в „Танцувай със звездите“, срещаше се с известни футболисти, красеше кориците на таблоидите и понякога изглеждаше, че сама редактира главните страници на „Пуделка“ и „Клюка“.
	Нейният случай беше точно обратното на изчезването на Патриция Спорняк.
	Произшествието шокира общественото мнение, за известно време медиите не говореха за нищо друго, а в заведенията това беше единствената тема за разговор на халба бира. Изглежда всички имаха свои теории за изчезването на знаменитостта.
	В тази всеобща лудост поредните хипотези на разследващите се проваляха със същата бързина, с която се бяха появили. Анета беше изчезнала на 28 февруари 2010 година — и до момента не беше установено как се е стигнало до това. И какво изобщо се е случило.
	Темата престана да е актуална няколко седмици по-късно. Разбира се, със сигурност не би било така и теориите все още биха се множили, ако не беше десети април. Тогава всичко останало отиде на заден план.
	Изчезването на Роговска, първата голяма печалба в „Стани богат“, най-високата печалба в тотото, първият европейски 3D телевизионен канал, официалното откриване на „Северен поток“, първият космически полет на Х-37 и дори експлозията на „Дийпуотър Хърайзън“* в Мексиканския залив — нито едно от тези събития не заинтригува обществото. В Полша се обсъждаше само националната трагедия — катастрофата на Ту-154 при Смоленск.
	[* _Deepwater Horizon_ (англ.) — ултрадълбоководната нефтена платформа, която експлодира на 20.04.2010 г. и причинява най-големия нефтен разлив в историята на САЩ. — Б.ред.]
	Службите все още се опитваха да разгадаят мистерията с Анета, но както за медиите, този въпрос беше станал второстепенен и за властите. От онзи момент нататък от време на време се появяваха хора, които твърдяха, че имат нова информация, но никой от тях не беше допринесъл с нищо за разследването.
	Момичето беше изчезнало. В хотелската му стая нямаше никакви признаци за взлом, насилие или някаква незаконна дейност. Тялото никога не беше открито, всъщност дори не се знаеше със сигурност, че Роговска е мъртва.
	Беше отлетяла за Лисабон на 20 февруари, а в началото на март трябваше да се върне в Полша. Работеше върху книга за мотивация, която без съмнение щеше да се превърне в бестселър през лятото. Трябваше да бъде домакин на едно от популярните риалити шоута и имаше слухове, че ще запише албум. Беше на прага на страхотна кариера в шоубизнеса и нямаше никаква причина да бяга.
	Нито пък да изпрати туит след повече от осем години.
	Известно време двамата с Игор гледахме като обезумели екрана на неговия смартфон. И двамата се чувствахме така, сякаш някой ни е ударил с нещо тежко по главата. И се уверявахме в това колко бързо се променя перспективата, когато въпросът е придружен от медиен шум.
	Случаите на Патриция и Анета бяха всъщност идентични, и в двата бяха изчезнали млади момичета. И все пак туитването на Роговска беше много по-шокиращо от предишното на Спорняк.
	Гледах броя на хората, следващи профила. Десетки хиляди души са се интересували някога от туитовете на Анета. Самата тя беше публикувала двойно повече туитове, но следваше само няколкостотин потребители, главно политици. Подозирах, че главно благодарение на тях е спечелила толкова голяма популярност в тази медия.
	На времето я наричаха „полската кралица на Туитър“. Днес нейните статистики не биха впечатлили никого, но през 2010 година бяха впечатляващи. Когато е започвала, дори политиците гледаха тази медия както куче — таралеж; само няколко десетки членове на „Гражданска платформа“ и десет-двайсет на „Закон и справедливост“ имаха акаунти.
	После всичко експлодира, а Роговска придоби още по-голяма популярност, след като изчезна. По всичко личеше, че повечето от хората, които я следваха, не възнамеряваха да прекратят наблюдението на профила.
	Беше почти като декларация, че чакат нейното завръщане.
	Игор най-накрая свали поглед от дисплея и ме погледна ужасено. Отначало не разбрах откъде идва тази реакция.
	Само в първия момент.
	— О, боже… — изстенах.
	— Това напълно променя ситуацията.
	Неволно се пресегнах към масата, забравила, че вече няма пица.
	— Ще се доберат до нас — добави Игор. — Сега това… сега всичко това…
	— Ще се превърне в медийна лудост.
	Той кимна нервно.
	— И журналистите бързо ще установят, че сме знаели за това по-рано — продължи той, разтривайки врата си. — Че си получила пратката, че е имало туит на Патриция, после на Замецки, а след това и на Страховска…
	Журналистите не ме притесняваха. Но веднага си помислих за следователите — от тяхна гледна точка щях да бъда единствената спойка, която свързва всичко.
	— Не можем да го крием повече — каза Игор.
	— Знам.
	— Този туит ще бъде ретуитнат веднага от половината полски потребители.
	— Не само полските.
	Изчезнала знаменитост, която внезапно се появява след много години — това трябваше да предизвика резонанс не само в страната, но и в чужбина. Предположих, че след два часа Гугъл преводачът ще се затопли до червено. Изразът „куку“, еквивалент на английското _peekaboo_, ще се превърне в един от най-разпознаваемите в мрежата.
	Преди обаче да се случи това, някой ще кликне върху хаштага. Веднага след това той ще види няколкото други туита и ще осъзнае, че всички те идват от лица, които преди това са били смятани за изчезнали или умрели.
	Поне на мен ми изглеждаше, че събитията ще се развият така.
	Въпреки това, когато погледнах екрана, разбрах колко съм грешала.
	— Игор! — изтръгна се от мен.
	— Какво става?
	Обърнах смартфона към него, а отворената му уста и пълното му вцепенение потвърждаваха, че не ми се е привидяло. Туитът беше изчезнал, на профила на Анета Роговска изобщо ги нямаше признаците на живот, които бяхме видели преди малко.
	— Стига бе… — изстена Игор.
	Бях не по-малко шокирана от него. Искаше ми се да задавам въпрос след въпрос, започвайки с „Как изобщо е възможно това?“. Отговорът беше много прост. Премахването на един туит беше също толкова лесно, колкото и изпращането му.
	— По дяволите, какво става тук? — добави съпругът ми. — Що за проклето забавление?
	Мълчах. Дори и Игор да не бе задал тези въпроси, те щяха да висят над нас като смог над града в разгара на отоплителния сезон. Оставих телефона си на масата и поседяхме мълчаливо известно време.
	— Трябва да го има някъде, нали? — казах накрая. — Нищо не се губи в мрежата.
	— Теоретично…
	— Може би се е запазило в онзи уеб архив?
	— _Wayback Machine_ — поправи ме Игор и поклати глава. — Не, по-скоро не. Архивирането се прави сравнително редовно, но не достатъчно често, че да улавя и изтрити туитове.
	— Значи е пропаднал?
	В крайна сметка той спря да трие нервно врата си и сви рамене.
	— Не знам, може би се е записал в архива на Гугъл, но там всичко се появява с няколкодневно закъснение — каза той. — Не съм много наясно. Поне не достатъчно, за да съм сигурен.
	— Въпреки това най-компрометиращите записи на политици никнат като гъби след дъжд. Особено онези, които са премахнали сами.
	— Защото хората ги следят редовно. Някой ще направи скрийншот, друг ще го ретуитне и после ще се разпространи като вирусно заболяване. Ще попитам във фирмата. Имаме няколко души, които би трябвало да се ориентират.
	Кимнах, но без особена надежда за пробив. Бих я имала, стига да бях доловила в гласа на съпруга ми, че има някакъв шанс да се намери туитът.
	— Няма голяма разлика дали ще намерим туита, или не — каза той след малко.
	— Няма разлика? Това би било доказателство, че Роговска е жива.
	— Не е задължително. Освен това повече ме интересува защо е изчезнал толкова бързо.
	Наведох се и сложих ръце на коленете си. Известно време гледах тъпо пред себе си, неволно забелязвайки отражението си в широкоекранния телевизор. Извърнах поглед.
	— Променила е решението си? — предложих. — Решила е, че е направила грешка?
	— Може би.
	— Имаш ли друга идея?
	Знаех, че няма.
	— Ако този твой Архитект е изпратил туита, той не би го премахнал — предположих. — А за това става въпрос, нали?
	Игор зае поза, подобна на моята.
	— Трябва да знае, че гледаш този хаштаг — отбеляза той.
	— Това не би му дало увереност, че съм видяла туита.
	— Може би…
	— Какво? — прекъснах го бързо и машинално погледнах към прозореца. — Той ни наблюдава?
	Игор се намръщи, сякаш това беше най-инфантилното предположение, което някога беше чувал от устата ми.
	— Ако е така, със сигурност не е през бинокъл. И не се крие някъде зад прозореца, Тес.
	Когато посочи уебкамерата на лаптопа, осъзнах, че е прав. Все още живеех в стария свят, където наблюдаването на някого изискваше човек да се намира в района на наблюдавания.
	Ако Архитекта наистина имаше толкова добри познания по информатика, каквито логиката подсказваше, че има, не биваше да изключвам, че той по някакъв начин следи моите действия. Налагаше се, след като ме беше избрал по някаква причина за важен елемент от плана си.
	Не, това беше лудост. Изглеждаше по-вероятно Анета да е изпратила туит. Каквото и да се бе случило с нея, тя беше решила да се върне към стария си живот и след това бе променила решението си.
	Най-простото обяснение обикновено е най-уместното. Не умножавай същностите повече от необходимото. Това правило вече беше сработило в живота ми повече от веднъж, така че трябваше да се придържам към него.
	— За какво мислиш? — подхвърли Игор, откъсвайки ме от размишленията.
	— За остротата на бръснача на Окам — промърморих под нос.
	Той само кимна, давайки си сметка, че ако каже още нещо, ще започна да обяснявам на него и на самата себе си, че най-вероятната версия е завръщането на Анета Роговска.
	— Въпреки че всъщност го е наострил Джон Поне, ирландски монах — промърморих аз. — Обикновено известният цитат за множенето на същностите се приписва на Окам, защото…
	— Наистина ли е толкова важно?
	— От гледна точка на историческата справедливост? В един съвършен свят — със сигурност да.
	— Светът не е съвършен.
	— Аха, не е — потвърдих. — В противен случай кошчетата за боклук щяха да са монтирани на пода, така че да могат да бъдат натискани с крак.
	Игор ме погледна с недоверие.
	— Хората щяха да разнасят много по-малко микроби.
	Той не отговори, сякаш изобщо не беше чул тази забележка. Впери поглед някъде през прозореца, замислено гризейки кожата около ноктите си.
	Не беше изненадващо, че е прихванал нервните ми тикове. Когато двама души прекарват толкова много време заедно, живеейки в симбиоза, те всъщност се сливат в един човек.
	Плеснах го през пръстите, надявайки се така да се уверя, че той няма да дублира и моите модели на мислене. Мога да се фиксирам върху едно нещо и да не мисля за друго дълги часове. Подозирах, че и сега се появява такава опасност, оттам и опитът да разведря атмосферата с включването на кошчетата за боклук. Това обаче не помогна нито на мен, нито на Игор.
	Вероятно щяхме да подхванем темата за Архитекта и да продължим, докато не съберем десетки повече или по-малко абсурдни хипотези, но всичко се промени, когато се появи поредния туит със същия хаштаг.
	Погледнахме се ужасено.
	— Втори поред? — тихо каза Игор. — За толкова кратко време?
	Възможно беше сигналът за съобщения от двата ни телефона да означава и нещо различно. Но това граничеше с чудо.
	Пресегнах се към телефона си неуверено.
	Профилът, на който се беше появил туитът, нямаше последователи. Собственикът му не следваше никого, а туитът, който бе изпратил, беше първата му публикация.
	Нямаше име или фамилия, нито пък някаква друга информация за собственика на профила. На всичкото отгоре никът ми беше напълно непознат. _N.Delved_ не ми говореше нищо.
	А би трябвало да ми говори.
	Веднага след тага „#апсида“ имаше съобщение, адресирано до мен.
	„Ела сама, Теса.“
	Нямаше нищо повече. Посланието изглеждаше твърде кратко, изтръгнато от някакъв по-широк контекст, напълно непонятен. Къде трябваше да отида? Защо? Кога?
	Скоро след това получих отговор на всички тези въпроси.
	Есемесът започваше с думи, които ми бяха познати.
	„Твоята пратка вече те очаква!“


>>	Сграда А
>>	ул. „Каталонска“, Стегни

	През учебната година в работата на преподавателя има повече сенки, отколкото блясък, но ситуацията се променя, когато наближи лятната сесия и на хоризонта вече се виждат двата месеца ваканция.
	Страх възнамеряваше да прекара по-голямата част от свободното си време с Луиза и Илона, занимавайки се с домашни и семейни въпроси, но също така беше планирал и кратка почивка извън града в средата на лятото. Официално това трябваше да бъде командировка, възможност да се изслушат няколко бизнес практиканти в Лисабон, но всички участници знаеха, че всъщност отиват в столицата на Португалия, за да разпуснат.
	По време на последните занятия през семестъра, Кристиан се опитваше да се съсредоточи върху тази перспектива, защото това му помагаше да не мисли за минусите на работата си. Може би те щяха да се изравнят с плюсовете, ако можеше да изнася лекции, от които студентите наистина се интересуват. Имаше такива теми, беше се убедил в това неведнъж по време на срещите на научния кръжок.
	Теса идваше редовно на тях, както и на занятията. Тя не пропусна нито една лекция дори след като избухна скандалът между тях.
	Той обаче виждаше, че тя вече се появява в неговите часове не само за да чуе какво има да каже той, но и за да се види с Игор. Те като че ли имаха все по-добър контакт, шегуваха се, смееха се, освен това Кристиан ги беше видял няколко пъти в коридора или в някой от университетските ресторанти.
	Не се съмняваше, че тази развиваща се връзка е основната причина, поради която двамата с Теса са престанали да се виждат на гарите. За последно се бяха срещнали преди няколко месеца и нямаше никакви признаци, че това ще се повтори до края на учебната година.
	Трябваше да признае пред себе си, че тя му липсва все повече и повече. Предполагаше, че с всяка следваща седмица ще му бъде по-лесно, а след няколко или десетина-двайсет дни щеше да си мисли, че всичко това е било просто обикновена лудост.
	Оказа се обаче, че истината е по-различна. Колкото повече време минаваше, толкова по-трудно му беше да се въздържи от предложение за среща.
	От месец, може би от два, той пиеше вечер по една бира, една напитка или един шот повече, отколкото трябваше. Опитваше се да не стига до същото количество алкохол всеки ден, за да не му стане навик. Понякога му се струваше, че бяга от неизбежното, но в крайна сметка беше по-добре да се самозалъгва, докато може.
	Тичаше много по-рядко и тренираше във фитнеса само през голямото междучасие. Илона нямаше намерение да се преструва, че не вижда смущаващи промени — всъщност веднъж на всеки няколко дни тя го притискаше да й каже какво става с него.
	Страховски упорито се измъкваше от темата, убеден, че по този начин любопитството й само нараства.
	Когато се върна вкъщи след последните изпити в университета, настъпи поредната офанзива от нейна страна. Кристиан беше прекалено уморен, за да държи нервите си под контрол. Позволи си един твърде рязък отговор, което Илона не можа да понесе.
	Обвини го директно, че крие нещо от нея — и не беше необходимо да се чуди много, преди да стигне до извода, че това трябва да има нещо общо със студентката.
	Споменаването на Теса при такива условия беше като хвърляне на искра в буре със сух барут. Експлозията настъпи точно след няколко ненужни коментара относно теглото на момичето.
	Страховски излезе от апартамента, само по чудо без да затръшва вратата след себе си. Без да се замисля дълго, той влезе в октавията. Отлично знаеше какво трябва да направи — и също така беше дълбоко убеден, че не бива да го прави.
	Въпреки това той отиде направо на гара „Гданск“. Не мислеше за това, не подлагаше на съмнение решението си и се стараеше да се съсредоточи върху всичко друго, но не и върху него. Действаше като автомат. По пътя към главната зала написа есемес.
	„Аз съм на «Гданск», ако имаш малко време.“
	Първоначално искаше да добави още нещо, но после стигна до извода, че колкото по-кратко е посланието, толкова по-добре, защото така ще има повече място за тълкуване. Теса ще го разтълкува така, както й подскаже интуицията.
	Кристиан купи „Баунти“ от една машина и седна на пейка. Гризна неохотно, нямаше апетит. Вибрациите на телефона бяха включени и беше нагласил достатъчно силен звук на звънене, но въпреки това проверяваше от време на време за съобщения.
	Теса не отговаряше и той се проклинаше, че изобщо се е опитал да се свърже с нея. Какво очакваше? Че ще възприеме това като някаква загадъчна романтична покана? На проклетата гара?
	Че ще дотича задъхана в залата, нямайки търпение да се срещне с него?
	Абсурд. Трябваше да се досети, че момичето има повече ум в главата си от него. Тя знаеше, че преди да прекъснат контакта си, се приближаваха към пропастта. И си даваше сметка, че всяка следващата стъпка, която предприемат, ще ги доближи още повече до нея.
	Това би било покана за трагедия. Тоест самоубийство.
	А на Теса тази мисъл и без това не й беше чужда.
	„Аз съм в университета“, гласеше отговорът, който дойде няколко минути след като Страх изпрати съобщението.
	Сърцето му ускори туптенето си. Той остави шоколадчето си и прочете още веднъж краткото съобщение, осъзнавайки, че нервно потропва с крак. Не си спомняше да е бил толкова нервен от момента на първата лекция, която трябваше да води във Висшето училище по предприемачество и мениджмънт, преди то да се превърне в Академия „Леон Кожмински“.
	Какво правеше там сега Теса? Беше късен следобед, всички изпити трябваше да са свършили. Може би, с изключение на устните — ако се е паднал някой упорит и изключително педантичен професор, изпитът би могъл да приключи дълго след края на работното време.
	И защо беше отговорила по този начин? Какво трябваше да означава това? Че не е далеч, така че има шанс да дойде? Или предлагаше той да отиде при нея?
	Страховски дояде баунтито и смачка опаковката. Започваше да му писва.
	„Не можеш ли да се измъкнеш за момент?“
	„Не, имам изпит по история.“
	„Устен?“
	„За съжаление.“
	„Чакаш да влезеш?“
	„По-скоро Годо.“
	Страховски леко се усмихна. Той познаваше добре преподавателя, при когото Теса имаше изпит. Академик от старата школа, който не признаваше никаква форма на писмена проверка на знанията. Твърдеше, че трябва да види дали студентът наистина разбира въпроса.
	Вследствие на това през зимния семестър изпитваните от него напускаха района на университета дълго след мръкване. А някои оставаха в района, за да празнуват.
	„Коя поред си в опашката?“
	Теса се забави с отговора, а Кристиан едва сега осъзна, че сега са разменили повече думи един с друг, отколкото през последните няколко месеца. Струваше му се почти нереално. Той погледна телефона и се запита дали вместо Теса не му пише някой друг, на когото е оставила телефона си, докато е влязла на изпита.
	„Пред мен има поне двайсет души“ — написа тя накрая.
	„Ще поседиш до вечерта.“
	„Това предложение ли е да се измъкна за половин час и да отскоча до гарата?“
	„Да.“
	„Не мога да го направя. Ако отсъствам четвърт час, някой ще заеме мястото ми.“
	Кристиан предполагаше, че точно така ще се случи. За този изпит се съставяше списък още предишния ден. И колкото по-голяма беше групата студенти, толкова по-вероятно беше да възникнат разни непредвидени ситуации.
	Това водеше до сблъсъци, отчаяна борба за пространство и още по-голяма нервност, отколкото при другите изпити.
	„Обаче ти можеш да дойдеш.“
	Страх се вторачи в дисплея. Предложението на Теса отново накара сърцето му да ускори туптенето си. В първия момент се канеше да го отхвърли, но после стигна до извода, че по време на сесията в университета няма голямо движение.
	Повечето от студентите бяха обсадили кабинета на историка в сграда Б, имаше и два бара, където бяха повечето хора. Някои студенти сигурно бяха около библиотеката, може би и в атриума на сграда Д.
	На останалите места двамата с Теса можеха да разчитат на някакво уединение.
	Страховски преглътна и се зае да пише съобщение. По средата обаче спря, изтри текста и скочи от пейката. Купи още едно „Баунти“, преди да напусне гарата с бърза крачка.
	Изпрати есемеса едва когато се озова в университета. Качи се на третия етаж в сграда А и взе две кафета от автомата. Както и очакваше, не срещна никого.
	Облегна се на стената, написа на Теса къде е, а после нетърпеливо започна да се ослушва за стъпките й. Най-накрая ги чу.
	Момичето се изкачи бавно по стълбите и се огледа неуверено. Погледна първо към Страх, а после и към поставеното върху автомата кафе. Той бързо й го подаде.
	— Вече имам високо кръвно — каза тя, като взе картонената чаша.
	— Това е лате.
	— В момента дори млякото ще е като двойно еспресо за мен — отвърна тя, но все отпи и изтри пяната от устните си. — Двеста и петдесет милилитра, или… осемдесет калории.
	— Броиш ли ги?
	Тя го погледна с изненада, сякаш реши, че това е намек, отнасящ се за теглото й.
	— Имах предвид в ден като днешния — обясни той неохотно.
	— Аха…
	— Винаги по време на изпити съм се отпускал.
	— Май само тогава.
	— Мхм — потвърди той. — Винаги са били моите _cheat days_*. Но благодарение на това вероятно бях единственият човек, който с нетърпение очакваше сесията.
	[* Дни, в които се яде всичко, без да се броят калории. — Б.ред.]
	— Всъщност това не е най-лошият начин да свикнеш с този варварски период. Само че аз се отпускам всеки ден, така че…
	— Значи това няма да ти попречи особено — каза той, като й даде баунтито.
	Тя се засмя тихо и нервно, сякаш го правеше само за да знае той, че е оценила жеста му.
	— Няма нищо по-хубаво от захароза с кокосов пълнеж? — попита тя и разопакова първата половинка на баунтито.
	Замълчаха за малко и Кристиан не се съмняваше, че Теса трескаво мисли как да насочи разговора към друга тема. Тази тишина не го притесняваше, а напротив, караше го да се чувства така, сякаш се е прибрал вкъщи след дълго пътуване.
	Теса отхапа едно парче и го почерпи, като го погледна. Отвори уста, сякаш искаше да попита нещо, но в крайна сметка се отказа.
	Той не можа да удържи усмивката си.
	— Какво ти е толкова забавно?
	— Това, че искаше да подхванеш някаква неудобна тема и в последния момент се отказа.
	— И това е толкова забавно?
	— Не. Но в него има нещо очарователно.
	Тя изсумтя, сякаш никога не е чувала подобни глупости.
	— Май отдавна не си виждал нищо очарователно.
	— Вярно е. Отдавна.
	— Тогава трябва да се погледнеш в огледалото, когато несъзнателно разресваш косата си с пръсти, замислен над нещо.
	Спогледаха се, сякаш изведнъж и двамата са стъпили върху мина.
	Как, по дяволите, ситуацията толкова бързо стана опасна? Наистина ли беше достатъчна една на пръв поглед лишена от подтекст забележка, за да стигнат до такава неуместна близост?
	Страховски реши, че това е можело да се очаква. Колкото по-дълга е раздялата, толкова повече подсъзнанието се стреми да компенсира изгубеното време. И точно това правеха те в момента.
	— Нямах предвид…
	Страх махна с ръка.
	— Какво искаше да кажеш преди това? — попита той, само за да смени темата.
	— Исках да попитам защо предложи среща на гарата.
	Отново размениха разтревожени погледи.
	— Това също ли е опасна тема? — попита Теса тихо.
	По някаква причина той искаше да я хване за ръката, да я привлече към себе си и да продължи този разговор от много по-близко разстояние.
	— Мисля, че сега всички са такива — отбеляза той.
	— Май да.
	Той погледна дланта й и пристъпи напред. Даваше си сметка, че за момент ще му се наложи да се бори със себе си. Кратка, неравна и обречена битка.
	Пристъпи още веднъж, гледайки момичето в очите. За пръв път тя не избегна очите му, позволявайки си такава дълга размяна на погледи. Той забеляза смущението й, но освен него видя и още нещо — дълбоко убеждение, че в този момент дискомфортът няма никакво значение за нея.
	— Исках да се срещнем, защото…
	Млъкна, защото забеляза с крайчеца на окото си, че някой е дошъл на третия етаж. Веднага обърна глава към стълбите и видя един от студентите си. Младеж, когото много преподаватели асоциираха само с това, че беше един от най-проблемните студенти през последните години.
	Широката, подигравателна и злобна усмивка потвърждаваше, че студентът е чул и видял твърде много.
	Кристиан веднага се отдръпна от Теса, но не си правеше никакви илюзии, че това може да промени нищо. Доволният вид на младежа беше като предвестник на спускаща се лавина, силна и приглушено тътнеща някъде в далечината, ясно показвайки, че е твърде късно за спасение.
	Веда-Лендовски се усмихна още по-широко.
	Фамилията на студента беше известна на почти всички преподаватели главно заради неговите лудории, но и без тях тя със сигурност щеше да бъде запомнена. Беше характерна, рядко срещана, може би дори уникална.
	Кристиан предполагаше, че тя ще бъде включена в аналите на университета, макар със сигурност не със златни букви. В началото на годината един от преподавателите му се бе оплакал, че по време на занятията Веда-Лендовски е създал толкова много проблеми, че му се е наложило да изгони студент от час за първи път в живота си.
	Или по-скоро да се опита да го изгони. Младежът не само че беше вдигнал скандал, но и не беше помръднал от мястото си. Той беше един от онези, които се срещат веднъж на няколко години — онези, които бяха убедени, че заплащането на обучението им позволява да пренебрегват правилата.
	Първоначално Страх имаше добри отношения с него, но след известно време нещата започнаха да се променят. В крайна сметка се стигна до скандал, който се разчу из целия университет. От дума на дума Веда-Лендовски най-накрая изстреля, че преподавателят няма право да гони хората, които плащат за своето обучение.
	След кратко сдърпване самият Кристиан го изведе в коридора. Младежът със сигурност се беше почувствал унижен пред приятелите си, известно време беше продължил да отправя заплахи, а изпратената от него до деканата семестриална оценка за работата на Страх беше най-лошата, която Кристиан някога бе получавал.
	Управителният съвет беше потулил случая, осъзнавайки глупостта на обвиненията. Но Веда-Лендовски не спря да тормози Кристиан. Идваше на лекциите му само за да му стъжни живота. Успяваше да се появи дори през уикендите и Страховски се боеше, че когато види Теса за пореден път, ще съпостави някои факти и най-накрая ще се сдобие с онова, което му трябваше.
	Не само преподавателите ставаха жертва на неговата грубост, арогантност и увереност в собственото му превъзходство. Кристиан беше чувал неведнъж неясни коментари, че Веда-Лендовски си позволява такова отношение и към другите студенти. Изглеждаше, че с всеки изминал семестър, а може би дори с всеки изминал месец, той си позволяваше все повече и повече.
	Фактът, че този човек го беше заварил с Теса, беше като земетресение.
	— Мамка му… — подхвърли младежът. — Какво става тук?
	Кристиан леко се отдръпна от момичето.
	Търсеше точните думи, нещо, което би могъл да каже, само и само да сложи край на обвиняващата тишина. Знаеше обаче, че всеки опит за обяснение би бил неуместен. Не би се измъкнал с това пред познат преподавател, да не говорим за враждебно настроен студент.
	— Това някаква шега ли е, мамка му? — изсумтя Веда-Лендовски.
	Мислите в главата на Кристиан започнаха да се навързват. Младежът сигурно също е чакал за изпита, може би е надникнал през рамото на Теса, и е видял част от есемеса. И малка част е била достатъчна, за да го заинтригува. Може би си е търсел забавление, искал е да я излови с някой състудент, а може и да се е досещал кой е подателят на съобщението. Вероятно вече е имал някакви предположения, знаел е, че Теса идва на лекциите на Кристиан при задочниците.
	Страх се отърси от тези изводи. Сега те нямаха никакво значение.
	Погледна към Теса, но тя изглеждаше още пообъркана и от него. Тя пребледня и заотстъпва, докато не опря гръб в кафе автомата. Веда-Лендовски направи физиономия, сякаш е попаднал на златна жилка. И в известен смисъл си беше точно така.
	— Ами да… — подхвърли той и се засмя. — Сега вече всичко има смисъл.
	— Слушай… — започна Страховски.
	— Слушам, слушам. С голямо удоволствие ще послушам как ще се опиташ да извърташ.
	— Не сме минали на „ти“.
	— Така ли? — Студентът отново се засмя. — Но двамата с дебелата сте минали, нали? Това не е ли малко несправедливо, а?
	— Внимавай.
	— За какво да внимавам? — попита студентът, приближавайки се и гледайки с удоволствие ту единия, ту другия. — Ти трябва да внимаваш, макар че… вероятно вече е твърде късно. — Той изду корема си и го погали. — Тя вече е забременяла, а?
	Застана пред Страх и го погледна предизвикателно.
	— Ще излетиш като нищо, човече.
	Кристиан видя с крайчеца на окото си, че Теса се движи, сякаш искаше да се намеси, преди да е станало твърде късно. Веда-Лендовски я погледна.
	— А ти какво, искаш да застанеш между нас? — попита той. — Не мисля, че можеш да се побереш.
	— Вече ти казах: внимавай.
	— Но не каза точно за какво.
	— За думите си.
	Младежът вдигна длани, но този жест вместо безпомощност демонстрираше единствено високомерие.
	— Спокойно, тиквата е свикнала с това. Нали се вижда всеки ден в огледалото, не е като другите свине, които в кочината си могат само…
	— Затваряй си плювалника.
	— Ох — каза Веда-Лендовски театрално, слагайки ръка на гърдите си. — Такива силни думи, толкова много ме засегнаха. Всичките ще бъдат в писмото до деканата.
	Страх изруга наум, стараейки се да не показва ужаса, който го е обзел. Последното, което искаше, беше да достави на този кучи син удоволствие.
	— Може би трябва веднага да го предам на заместник-ректора? За да не изчезне случайно по пътя?
	— Прави каквото искаш.
	Студентът отново реагира със смях. Престорен, с което действаше още повече на Кристиан като червено на бик.
	— Това ли е твоето мото? — попита Веда-Лендовски. — Така ли си казваше, когато опъваше тази дебела свиня?
	Страховски стисна юмруци, което не убягна от вниманието на младежа. Той тихо подсвирна, после се огледа с любопитство, сякаш търсеше зрители, а не спасение.
	— Трудно ми е да си го представя — призна той и сви устни. — Как успя да се добереш дотам през купищата тлъстини?
	Кристиан усети, че Теса стиска ръката му.
	Всъщност това беше първият път, когато между тях имаше някакъв по-продължителен физически контакт. Страх си го представяше по различен начин.
	— И е цяло чудо, че не си се удавил, докато лежиш върху нея, човече. Трябва да благодариш на Бога.
	Теса го стисна още по-силно.
	— Успокой се — тихо изстена тя.
	Изглеждаше сякаш те двамата са вече в друг свят. Те вече не виждаха момичето и думите му не достигнаха до тях.
	— Чакай, чакай… Мисля, че започвам да си го представям — продължи Веда-Лендовски, примижавайки. — Имал си кислородна маска? Трябва да си имал. Тази шибана дебелана така се поти, че не би се справил с вонята.
	— Затваряй си муцуната.
	— И трябва да си имал тапи за уши. Звукът от тлъстините: пляк, пляк, пляк всеки път, когато я натискаш, трябва да…
	— Казах ти нещо.
	— Дааа… — рече младежът. — Но така можеш да говориш с детето си, Страховски, а не с мен. Между другото, жена ти знае ли, че чукаш тая лоена топка?
	Теса усети движението му навреме. Тя дръпна ръката му, но не можеше да попречи на случващото се. Страх замахна късо, леко завъртя тялото си. Нанесе бърз и точен удар.
	Движението отне само няколко секунди. Но те бяха достатъчни, за да се заличи не само цялото му професионално бъдеще, но и всичко, което Кристиан беше успял да постигне досега.
	Ударът попадна там, където трябваше. Право между очите. Веда-Лендовски се олюля леко зашеметен. Бързо се окопити. Не възнамеряваше да му остане длъжен, веднага скочи към Страх и контраатакува.
	Кристиан отблъсна Теса и ударът попадна в подмишницата му. В неволен, машинален рефлекс Страховски върна удара. Този път уцели в носа. По пода пръсна кръв и студентът се блъсна в стената.
	— Страх! — извика момичето.
	Кристиан не я чу. Той не мислеше какво прави, до какво ще доведе всичко това или какви ще бъдат последствията за другите — за неговата съпруга, за дъщеря му, за Теса и всеки, който беше свързан с тях.
	Нанесе още един удар. Беше нокаутиращ. Доведе до падането на Веда-Лендовски, а заедно с него се срина и цялото бъдеще на Страх.


>>	Теса

	Застанала пред автомата за пратки, се зачудих дали двамата с Игор бяхме взели добро решение. Нямахме представа кой е потребителят с ник _N.Delved_ — той можеше да бъде както самият Архитект, така и някой, който му помага. Също така можеше просто да не съществува и туитът да е дошъл от някаква група, която е организирала всичко това.
	Не се съмнявахме обаче, че трябва да приемем сериозно посланието от него. Ако досега Архитектът беше доказал нещо извън всякакво съмнение, то бе, че е добре подготвен да реализира плана си.
	Стоях до автомата сама, както бе поръчал той, неспособна да се отърва от усещането, че ме наблюдават. Вперих поглед в есемеса на куриерската компания, но не можах да се насиля да въведа кода в машината.
	Когато телефонът завибрира в ръката ми, сърцето ми се разтуптя бясно. Отдъхнах си едва когато разбрах, че Игор се обажда.
	— Да?
	— Наред ли е всичко? — попита той.
	— Така мисля. Нито една кола не ме удари по пътя, никой не ме следеше и…
	— Това не означава, че там няма никого.
	— Знам.
	Отговори ми мълчание.
	— Игор? — обадих се. — Там ли си?
	— Да. Въпреки че предпочитам да съм някъде другаде.
	Погледнах настрани и си помислих, че и аз искам той да стои до мен.
	— Установихме, че не си струва да рискуваме.
	— Точно така — отвърна той с треперещ глас, сякаш смяташе, че нещо наистина ме заплашва. — Може би наистина не си струва.
	Отново замълча.
	— Искаш да ми кажеш да не проверявам тази кутия?
	— Не знам, Тес. Просто не знам.
	Притиснах телефона по-силно към ухото си и започнах да беля кожата около нокътя си.
	— Може би трябва да се обадим в полицията и майната му? — добави той. — Неотдавна и двамата бяхме съгласни с това.
	— Защото изглеждаше, че в един момент цялата страна ще знае за това.
	— Ще се случи рано или късно.
	— А ако туитът на Роговска не е бил съхранен? Ако никой не се добере до него? Все още ще сме единствените хора, които знаят нещо.
	Погледнах към ухилената муцунка на дисплея на автомата. Изглеждаше сякаш ми се присмива.
	— В такъв случай е още по-наложително да говорим с полицията.
	Не знаех какво да отговоря. Преди известно време бях готова за това, но по някаква причина се поколебах. Защо? Може би подсъзнателно не исках да споделя тази тайна с никого? Чувствах се специална, защото бях избрана от Архитекта? Не, това беше абсурдно.
	Не отидох в полицията, защото бях уплашена. Онзи, който стоеше зад всичко това, изглеждаше готов за всяка възможност. Беше подготвен и за това, че мога да насоча следователите по следите му. Със сигурност щеше да се погрижи това да не се случи.
	Само че как? Логично погледнато, имах свобода на действие. Можех да направя всичко.
	— Теса?
	— Да.
	— Взе ли пратката?
	— Не. Стоя пред автомата за пратки като сфинкс пред пирамидите и…
	— Сравненията от сериалите ти се удават по-добре. Той е пазител на достъпа до тайната, а ти се стремиш да я откриеш.
	— Всъщност нямаме никаква теория за целта му.
	Игор въздъхна в телефона.
	— Както и да е — отвърна той. — Все още имаме време да се откажем.
	— И какво? Вместо мен този код да бъде въведен от полицай, заобиколен от група сапьори?
	— Може би така ще е по-разумно.
	— Нищо не ме заплашва — уверих го.
	Кой знае защо наистина бях убедена в това. Не осъзнавах причината, докато не започнах да въвеждам кода.
	Тази работа беше лична. Архитектът не ме беше избрал без причина, нашите пътища трябваше да се пресекат. Може би дори повече от веднъж.
	Не можех да изключа, че на някакъв етап от нашия живот сме били близо, макар че можеше и да се е спрял на мен, защото е смятал, че съм единственият човек, способен да изпълни тази мисия. Последното предположение обаче можеше да бъде направено само от някой неуравновесен. И това напълно отговаряше на моята представа за Архитекта.
	Само че каква е тази мисия? Каква е целта на моето участие?
	Чувствах, че отговорите са на една ръка разстояние. Приключих с въвеждането на кода и погледнах към отварящата се кутия.
	— Теса?
	— Мисля, че току-що взех решение.
	— Мамка му…
	— Може и така да се обобщи.
	— Не затваряй.
	— Нямам такова намерение — отвърнах аз, приклякайки.
	Изстенах тихо, така че съпругът ми да не ме чуе, а после надникнах в една от най-ниско разположените кутии. Вътре имаше малък пакет, напомнящ ми за пратката, която бях поръчала преди Великден — няколко лавици с различна форма. Игор все още си падаше по романите, с които беше израснал. Това бяха предимно стари издания на Лъдлъм с раздърпани бели корици, Кланси с черни, Грифин с кафяви, Хигинс с шарени и така нататък. Съпругът ми ги беше събирал полека-лека през годините и аз ги възприемах като паметник на издателствата, които процъфтяха след падането на комунизма и се сринаха, когато Полша се отвори за новите световни бестселъри.
	Мисълта за нашата библиотека беше толкова приятна, че веднага се хванах за нея. Исках да седна в креслото с всичките тези книги, да хвана една в ръка и да се потопя в така необходимото ми сега спокойствие. В сигурността на нашия дом.
	Нещо изтряска в телефона и аз потрепнах. Силният звук ме изтръгна от унеса, но също така ме накара да осъзная колко малко ми е нужно, за да се стресна.
	Леко разклатих пратката. Тежеше толкова малко, че силен вятър би могъл да я откъсне от ръката ми.
	— Ще я отворя заедно с теб — казах.
	Съпругът ми не отговори, сякаш му трябваше време да помисли.
	— Така ще бъде по-разумно — добавих. — Ако е календар, ще го изхвърлим заедно.
	Все още нищо.
	— И без това няма да издържиш дълго без мен.
	Все още тишина.
	— Игор?
	Исках да добавя, че в това ще има нещо романтично, но когато погледнах телефона, установих, че връзката е прекъсната. Едва тогава осъзнах, че трясъкът не е резултат от смущения по линията. Нещо се беше случило.
	Огледах се нервно, без да знам дали търся неприятности, или помощ.
	Бързо набрах номера на съпруга си и едва не се ударих с телефона, когато го допрях до ухото си. Не чух сигнал. Вместо това прозвуча глас с метални нотки, който съобщи, че абонатът в момента е недостъпен.
	Опитах се да се обадя отново. Може би просто се е натоварило някое реле, може би батерията на Игор се е разредила, може би нещо е излязло от строя за момент.
	След третия опит се отказах. Бързо тръгнах към колата, усещайки, че ми става горещо. Когато седнах зад волана, гърбът ми вече беше мокър.
	Обратният път ми се стори безкраен. Вратата на гаража се вдигаше по-бавно от обикновено, влизането ми се удаде трудно. Когато се втурнах по стълбите, ми се стори, че някой е удължил разстоянието между стъпалата.
	Накрая стигнах до апартамента. Вратата беше открехната и вътре се чуваше тиха музика. Пънк рок, но не прекалено тежък. Може би дори беше поп пънк.
	Спрях пред вратата като ударена от мълния, обзета от страх, напълно парализирана.
	Мина ми през главата, че знам парчето. Не си спомнях Игор някога да е слушал „Блинк-182“, но със сигурност беше нещо тяхно. Струва ми се някъде от двехилядната. Един от трите им големи хита. _What’s My Age Again?_ или _All The Small Things_? Не, не беше никой от тях. В това парче имаше повече меланхолия, макар и типично калифорнийска, но различна от тази на другите банди.
	Накрая си спомних. _Adam’s Song._ Имаше ли това някакво значение? Каквото и да било?
	Поклатих глава и предпазливо отидох до вратата.
	— Игор?
	Бавно правех крачка след крачка, влизайки навътре в апартамента, но имах усещането, че тичам. Мислите ми се фокусираха върху американския пънк рок, не искаха да се съсредоточат върху това, което беше важно сега.
	Върху заплахата, която можеше да ме очаква.
	— Игор!
	Влязох в хола и се огледах нервно, задъхвайки се, сякаш бях претичала не десетина, а няколкостотин стъпала. Обърнах се, несигурна дали някой не стои зад мен. В стаята обаче нямаше никого.
	Както и в апартамента.
	Игор беше изчезнал и аз бях останала сама. С пакета в ръка, ужасена и напълно объркана, без никакви отговори.
	Поне до момента, в който не прозвуча звук, информиращ ме за нов туит. Веднага посегнах към телефона си.
	Туитът идваше от профила на съпруга ми.
	Хаштагът си беше там, където трябваше. И веднага след него идваше информацията, че Игор е „първият от многото“.


>	Втора част

>>	Убежището
>>	„Тракт Лубелски“, Вавер

	Мястото беше просто идеално. Цената също не беше най-лошата, защото срещу по-малко от петнайсет хиляди Кристиан се сдоби не само с желаното убежище, но и с място, където можеше да планира подробно всичко, което възнамеряваше да постигне.
	Парцелът беше закътан, с около триста квадратни метра повърхност. Беше гъсто обрасъл, благодарение на което Страховски се чувстваше защитен от нежеланите погледи на съседите и другите градинари.
	В средата стоеше малка дървена къща, доста занемарена, но напълно подходяща за целите му. Не само че стоеше на солидна бетонна основа, но под нея имаше и малко мазе.
	И точно в него Кристиан състави плана си.
	Той начерта дебела линия на стената срещу входа и отбеляза няколко важни дати. Патриция Спорняк през декември 2008. Марчин Замецки през декември следващата година. Анета Роговска през февруари тази година.
	Последният случай привлече много внимание, медиите вдигнаха шум. Ако не беше самолетната катастрофа, шумът със сигурност още нямаше да е утихнал.
	Събитията от Смоленск засенчиха всичко останало. Момичето, което беше изчезнало безследно в Лисабон, престана да предизвиква емоции. Нищо чудно.
	Лош късмет — така си мислеше Страховски поне за известно време. Едва по-късно осъзна, че трябва да бъде благодарен на съдбата за факта, че медиите са се отказали да шумят по случая Роговска.
	Ако бяха продължили да дълбаят, накрая все някой щеше да попадне на нещо, което да го свързва с тази жена. А някой от по-проницателните журналисти можеше да отиде много по-далеч. И в края на краищата да открие връзка не само със Замецки, но и с Патриция.
	Въпреки че никой от тези хора не беше открит и съдбата им оставаше неясна, прокуратурата със сигурност незабавно щеше да се хване за работа. Всъщност щеше да е достатъчно да претърси апартамента в Стегни. Ако някой намереше аметистовия череп, това щеше да е краят.
	Кристиан реши, че трябва да го премести на единственото сигурно място, което знаеше. В Убежището.
	Така наричаше парцела, който бе купил тайно от съпругата си. Названието изглеждаше идеално, защото означаваше както подслон, така и място за действие.
	Можеше да стигне до входната врата без никакъв риск да срещне някого. Осигурена бе връзка с интернет, а в къщата имаше малка кухня, място за хранене и за спане. В задния двор имаше само компостер и малка барака.
	Страх изтегли последните си пари, за да купи парцела. Отначало се боеше, че Илона може да го разкрие, но след няколко седмици стана ясно, че Убежището е в безопасност. Оборудва го по подходящ начин, разчерта целия си план в мазето и се съсредоточи върху прецизната подготовка на всеки от елементите му.
	Обикновено го правеше под звуците на музика — така мислеше по-добре. Стената на звука се превръщаше в бариера срещу натрапливите мисли, които от време на време се връщаха при него.
	Днес слушаше албума на „Бед Рилиджън“ осемдесет и девета година. Далеч по-малко глупав от всички, които десет години по-късно наводниха пънк рок сцената, но също толкова лек.
	Страх се нуждаеше от него, за да се отърси от осъзнаването на последствията от действията си.
	Той отбеляза няколко точки по времевата линия.
	Отстъпи назад и ги огледа, доволен от ефекта. Това беше само началото. И същевременно всичко вече се беше случило. Беше планирано, изсечено в бъдещето като в камък.
	2018 година щеше да бъде ключова.
	— Осем години… — промърмори Кристиан.
	Изглеждаше дълго време, но после периодът щеше да изглежда различно. Като миг.
	Погледна към януарската дата, когато Теса щеше да получи пратката. Още не знаеше как точно ще се случи това, но нямаше значение. И днес нямаше никакъв проблем да се достави пратка така, че да се скрие подателят. А след осем години щеше да има много повече такива методи.
	Малко по-надясно от тази дата Кристиан отбеляза друг важен момент. Денят, в който Игор ще изчезне.
	И всичко ще започне наистина.


>>	Теса

	Самоубийствените мисли не ме оставяха на мира предимно в две ситуации. Първата — когато ми се струваше, че съм абсолютно сама на света. Незначителна, игнорирана, непредставляваща никаква ценност и пренебрегвана от всички, които по някаква причина означаваха нещо за мен.
	Защо исках да отнема живота си? Защото това беше най-добрият и най-бързият начин да започна да съществувам.
	Това убеждение насаждат в нас медиите, някои съзнателно, други не. Дни, а понякога седмици те отразяват шумно случаи на самоубийства. Момче, измъчвано от връстниците си заради сексуалната си ориентация. Момиче, тормозено в училище. Непознат, по-рано никому неизвестен художник, който след смъртта си става същият като всички останали самоубийци — знаменитост.
	Нямаше по-ефективен начин да започна да съществувам. И колкото повече такива случаи се появяваха в медиите, толкова по-дълбоко се убеждавах в това. Не произтичаше от рационалността, но беше логично. В края на краищата се основаваше на обикновена причинно-следствена връзка.
	Вторият тип ситуация, в която най-често мислех за това да сложа край на всичко, беше диаметрално противоположна. Оказвах се в нея, когато усещах обратното на онова в първата ситуация. Усещането, че съм обсадена, претоварена от интереса на всички около мен, подложена на нездрави очаквания, натиск и непрекъснато оценяване. Тогава самоубийството изглеждаше като бягство.
	Така беше и в този случай.
	Когато останах сама в апартамента, ми се стори, че целият свят около мен започва да се свива. Ситуацията ме беше надвила и нямаше откъде да потърся помощ.
	Осъзнаването, че Игор е станал една от жертвите на Архитекта, беше като неочакван удар в тила. Стоях неподвижно в средата на стаята, но имах чувството, че се въртя около себе си и светът се върти около мен.
	Той трябваше да бъде първият от многото.
	Най-лошото тепърва започваше.
	Тежестта, която беше свързана с тези мисли, напълно ме смаза. Чувах музиката, която сякаш се кълбеше из апартамента като мъгла, но вече не разпознавах нито групите, нито песните. Дори не знаех, че съм изпуснала неотворената пратка, чието съдържание още не съм проверила.
	Не знам колко време ми отне, преди да се съвзема. Но веднага щом се случи, грабнах пратката и избягах от апартамента. Тръгнах право към колата, едва дишайки. Подпирах се с потни ръце на парапетите на стълбището, опитвайки се да не забелязвам колко бързо бие сърцето ми.
	Успокоих се едва в колата. Блокирах ключалките и си дадох малко време, за да дойда на себе си. После се обадих на единствения човек, който можеше да ми помогне.
	Страх веднага вдигна.
	— Какво се е случило? — попита той.
	Обзе ме от неприятното усещане за студ, което нямаше нищо общо с факта, че капките пот, които се стичаха между гърдите и по гърба ми, изстиваха.
	Преглътнах с усилие.
	— Откъде знаеш, че нещо се е случило? — попитах неуверено.
	Той замълча за миг и този път ме заля вълна от топлина.
	Може би Игор беше прав? Може би Страх наистина имаше повече общо с всичко това, отколкото смятах досега? Предварително го бях изключила, мислейки, че последното, което би искал, е да ми навреди. Неведнъж беше доказвал какво е готов да направи за мен.
	В края на краищата загуби кариерата си заради мен. И нито веднъж не ме упрекна.
	Затворих очи, едва сега осъзнавайки откъде Кристиан знае, че нещо не е наред. Явно все още бях в шок и съзнанието ми се нуждаеше от известно време, за да започне да функционира правилно.
	— Продължавам да следя този хаштаг — каза той. — Видях туита на Игор…
	— От профила на Игор — поправих го.
	Само допреди малко може още да се е заблуждавал, че това е просто глупава шега. Чувайки тона ми, със сигурност осъзна, че не става въпрос за шеги.
	— Кога изчезна?
	— Преди… преди малко — процедих.
	— Тоест?
	— Не знам, Страх, нямам представа… всичко това е нереално, дори не знам колко време е минало.
	Чувах как диша дълбоко. Ако не го познавах, бих предположила, че се готви за по-дълга реч. Имах пристъпи на паника в неговата компания, но знаех, че той реагира на тях по съвсем различен начин.
	— Спокойно — каза само.
	При всеки друг човек това не би било достатъчно. Но що се отнася до Страх, той можеше да избере нужния тон, за да постигне желания ефект. Една дума беше достатъчна, за да разбера, че мога да овладея емоциите си.
	— Спокойно — повтори тихо той. — Къде си?
	— На „Левандув“.
	— В апартамента?
	— Не, заключих се в колата.
	— Добре — отвърна той с такъв самоконтрол, сякаш подреждаше в главата си изобретателен план, който ще реши всичките ми проблеми за част от секундата. — Можеш ли да дойдеш до Жолибож?
	— До Жолибож? Защо?
	— Държа апартамент под наем тук.
	— А този в Стегни?
	— Наложи се да го продам.
	Не добави нищо повече и аз разбрах, че дори и моментът да беше подходящ, не биваше да питам нищо повече. След смъртта на Илона и Луиза, Страх се беше озовал на плоскост, която постепенно се накланяше все повече и повече в опасна посока.
	В крайна сметка той беше загубил не само работата, семейството и финансовата си сигурност, но и цялото си бъдеще. Спасяваше се както може, но в края на краищата трябваше да започне нов живот. Подозирах, че така или иначе би продал проклетия апартамент.
	— Какъв е адресът? — попитах.
	— „Красински“ осемнайсет. Сигнализирай ми, когато бъдеш там, и ще ти отворя.
	Спуснах сенника и погледнах в огледалото. Приличах на свръхестествено създание, но в момента нямаше значение. Запалих двигателя и после застинах.
	Пратката.
	Погледнах надясно. Пакетът лежеше на пасажерската седалка, трябва да съм го изнесла от апартамента, без дори да го осъзная.
	— Теса?
	— Да, на път съм.
	— Можеш ли да караш?
	Уверих го, че мога, а след това отворих с дистанционното вратата на гаража и изкарах колата. Очаквах, че пътуването до Жолибож ще ми отнеме половин час — и не грешах. Със сигурност щях да стигна и по-рано, ако не бях изгубила време в задръстване точно зад моста Грот-Ровецки или бях решила да прекося Висла на друго място.
	Обаче карах, сякаш съм в транс, без да прекъсвам връзката със Страх. Разказах му всичко, което трябваше да знае.
	— Добре… — отговори той, когато свърших.
	Отново усетих, че иска да покаже, че държи всичко под контрол.
	— Имам два въпроса — рече той.
	— Какви?
	— Първият: защо все още не си го отворила? — попита.
	— Не знам — отвърнах аз, следейки кога редицата от коли отново ще се придвижи. — Трябва ли?
	— Мисля, че да. След като по-рано не те е заплашвало нищо конкретно, и сега би трябвало да е така, нали?
	— Може би, но…
	— Вторият: защо се обади на мен, а не на полицията?
	— Защото не знам какво се е случило. Не знам какво заплашва Игор, не знам какво мога да предизвикам по този начин, не знам какво…
	— Спокойно.
	Но този път тази единствена дума не беше достатъчна. Задръстването само влошаваше нещата, защото можех да се съсредоточа върху мислите си. Започнах да дишам нервно, проклинайки наум онези, които по някаква причина бяха блокирали пътя.
	След известно време вече ги ругаех на глас. Нямаше значение дали някой е отнел нечие предимство, или е станала катастрофа, в която някой може да е бил ранен. За мен беше едно и също.
	— Майната му — казах на Страх.
	— Какво?
	— Отварям тази пратка.
	Мълчанието беше отговор, който можех да тълкувам и като разрешение, и като предупреждение. Не изчаках Кристиан да го наруши. Посегнах към опаковката и разкъсах хартията.
	Вътре имаше малка кутия във формата на сърце. Изглеждаше ръчно изработена, ръбовете бяха неравни и не бяха полирани. Отворих я и извадих лист хартия, сгънат на две.
	— Е? — попита Страх.
	— Чакай.
	Разгънах листа и прочетох съобщението, предназначено за мен. Не беше дълго. И всъщност потвърди онова, от което се боях най-много.
	Нищо не ставаше случайно и Архитекта контролираше всяка моя стъпка. Не, нещо повече. Той контролираше всяко от събитията, случили се напоследък.
	— Какво има там? — попита Кристиан.
	— Писмо.
	— От този човек?
	Потвърдих с тихо измърморване. Задръстването най-накрая се отпуши и колите започнаха да се придвижват една по една.
	— Какво пише? — добави Страх.
	— Игор е първият от многото. И ако уведомя полицията, той и останалите ще умрат.
	Кристиан замълча и аз потеглих напред, опитвайки се да се съсредоточа само върху пътя и другите участници в движението.
	— Останалите? — обади се най-накрая Кристиан. — Искаш да кажеш, че тези хора са живи?
	— Аз нищо не искам да кажа, Страх. Той твърди така.
	— Имах предвид…
	— Имаше предвид, че всеки, който е публикувал хаштага, може да е жив — завърших вместо него. — Патриция Спорняк, Замецки, Роговска и… и твоето семейство.
	Представих си го как клати глава.
	— Но знаеш, че е невъзможно — добавих. — Те умряха.
	— Знам.
	Стиснах волана още по-силно.
	— Тогава защо не усещам сигурност в гласа ти? — попитах.
	— Защото никога не съм идентифицирал телата.
	— Не разбирам.
	— И двете попаднаха в болницата — отвърна той с монотонен, безчувствен глас.
	Но аз знаех, че в него би трябвало да има емоции.
	— Едва там умряха — добави той. — В този случай няма нужда някой от семейството да доказва самоличността им. Болницата просто попълва документите. Лекарят потвърждава смъртта, медицинската сестра пише формуляр за препращане в моргата. Там заключват трупа и до седемдесет и два часа някой го взема.
	Имах усещането, че ми описва прогнозата за времето за следващите дни, а не това, което някога му се е наложило да преживее.
	— Предадоха ми ги след по-малко от двайсет часа — продължи той. — Но аз… не ги видях. През това време може да се случат много неща, нали?
	„Не чак толкова много, че някой да възкръсне“, помислих аз с горчивина.
	— Страх…
	— Нека да не изключваме нищо — каза той, все още спокоен. — На този етап всичко е възможно.
	— Не всичко.
	Бях на погребението и си спомнях ясно как спуснаха ковчезите в дупката в земята. Също толкова ясен беше и споменът за Кристиан — как се беше привел и хвърли шепа пръст.
	След това го откараха с полицейската кола.
	Не можех да се отърва от тревожната мисъл, че същото може да се случи и с мен. Да погреба Игор, а след това полицията да се заинтересува от мен, защото аз бях единствената връзка между всички събития.
	Това ли беше целта на Архитекта? Искаше да ме обвини?
	Не, това би било безсмислено. И ако някой искаше да ме натопи за нещо, полицаите вече щяха да чукат на вратата ми. Ролята ми беше различна. Просто нямах представа как да открия каква е тя.
	— Чувала ли си за случая „Кериган“ от Калифорния?
	— Не.
	— Стана миналата година, франк Кериган погребал сина си и единайсет дни по-късно му се обадили по телефона и научил, че момчето е живо и здраво.
	Вече нямаше абсолютно никакво задръстване и ускорих. Не исках да говоря за хипотетичната възможност, че семейството на Страх е живо — първо, това беше абсурдно, и второ, сега бях съсредоточена върху нещо друго. Разбрах обаче защо Кристиан продължаваше да говори на тази тема.
	— Било е грешка, семейството е погребало погрешен човек.
	Не казах нищо.
	— Случват се такива неща — добави той. — И то доста често, навсякъде по света. Спомняш ли си онзи случай от Китай, където преди няколко години един човек намерил уж мъртвия си брат?
	— Не, но…
	— Семейството било убедено, че са го погребали заедно с другите. Освен това обстоятелствата на смъртта са подобни на тези при Илона и Луиза.
	Поех си дъх. Все повече навлизахме в разисквания, които исках да избегна на всяка цена. По дяволите, жена му и дъщеря му бяха мъртви, вече не можеше да им се помогне. Междувременно на Игор все още можехме да помогнем.
	На него и на другите хора, които Архитекта би могъл да държи. И на онези, които този психар тепърва си е набелязал.
	Поне ми се искаше да вярвам в това.
	— Скоро ще съм там — казах. — Ще поговорим.
	В Жолибож очаквах да видя апартамент на типичен вдовец, който от години живее сам и не може да се свърже с друга жена. Струваше ми се, че това ще бъде занемарено място, пропито от миризмата на никотин и алкохол.
	Обаче се озовах в стерилен двустаен апартамент, който приличаше по-скоро на работно място, а не на жилище. В кабинета имаше бяла дъска като от лекционната зала.
	Цялата беше изписана в черно, червено и синьо.
	В самия център Страх беше сложил надпис „#апсида“ и бе нарисувал линии от него към следващите елементи. Беше очертал връзки, отбелязал хипотези и очевидно създаваше основите на някаква теория.
	Но това не изглеждаше като плод на работата на учен. А по-скоро на работа на побъркан.
	Вгледах се в тази паяжина, имайки чувството, че самата аз съм хваната в нея. Сложих проклетия пакет на пода и се вторачих в хаштага, пренебрегвайки въпроса на Кристиан дали искам да пия нещо.
	— Какво е това? — попитах.
	— Опитвам се да отговоря на няколко въпроса.
	Приближих се до дъската.
	— Успешно ли?
	— В известен смисъл.
	Погледнах през рамо и видях в очите му нещо, което дълго време не бях виждала. Намек за самодоволство.
	— Всички са свързани — каза той. — Патриция, Замецки, Роговска и Игор.
	Той пропусна Луиза и Илона, а на мен ми се струваше, че те трябва да бъдат включени във всички хипотези. Не без основание хаштагът се беше появил и в профила на Страховска.
	— Как? — попитах. — Чрез теб? Ти каза, че нищо не те свързва със Замецки и…
	— Не, не чрез мен.
	— Тогава чрез кого?
	— Не става дума за човек — отвърна той уверено. — Връзката е съвсем различна. И ми се струва, че я открих.
	„Струва ми се“ не се връзваше с увереността в гласа му. Когато я долових, затаих дъх и осъзнах, че изведнъж се е появило нещо, което ми е липсвало досега. Надежда.
	— Каква? — попитах предпазливо, сякаш можех да счупя някаква изключително крехка конструкция.
	— Ще ти я покажа веднага след като говорим с Мариана Спорняк — отвърна той и посочи към вратата.
	Нямах намерение да го забавям.


>>	Мариана
>>	Жержен, Вавер

	Всичко, което трябваше да направи досега, беше направено.
	Всичко, което трябваше да си е на мястото, вече беше там.
	Машината не само се беше задвижила, но и работеше точно така, както беше планирал.
	Кристиан погледа още известно време всичко, което беше написал на времевата линия, наслаждавайки се от осъзнаването за постигнатото досега — и за това, което можеше да направи в бъдеще.
	Малко хора можеха да се похвалят с подобни успехи. Още по-малък брой пък биха могли да действат по същия сложен начин като него.
	Чувстваше вълнение при мисълта за това. През тялото му преминаваше силен сексуален импулс, сякаш той и Илона се бяха върнали от пиянски купон, по време на който само бяха чакали да останат сами.
	Или както по време на забранените му срещи със студентки. Срещи, които обикновено завършваха по същия начин.
	Теса не беше изключение, въпреки че само с нея се появяваше на публични места. Гарите или моловете бяха относително безопасни заради тълпите, но срещите с Теса имаха и друго предимство. Хората не им обръщаха внимание, защото почти никой не би заподозрял, че един атлетичен, мускулест мъж може да прави секс с такова дебело момиче.
	Тя не беше просто закръглена, нямаше рубенсови форми. В нейния случай наднорменото тегло всъщност беше толкова голямо, че представляваше риск за здравето. И благодарение на това Страх можеше да си позволи публично малко повече.
	Той погледна снимката й на времевата линия.
	Наскоро беше решил, че би било най-добре да обогати плана си със снимки. Това задоволяваше някаква негова потребност, която не можеше да определи напълно. Може би въпросът беше там, че благодарение на това той виждаше лицата на хора, чийто живот щеше да промени.
	Да промени или да приключи.
	Теса играеше ключова роля, но трябваше да разбере това едва в самия край. След като всичко, което той възнамеряваше да постигне, бъде постигнато.
	Усети как сърцето му си разтуптява, а ерекцията му беше толкова голяма, че дънките му убиваха. Той се извърна от визуализацията и затвори очи, опитвайки се да се успокои. Мина му през ума, че всички тези снимки, всички, които го гледат, могат да му помогнат да свърши бързо.
	Поклати глава и излезе от мазето. Не можеше да се поддаде на грубия атавистичен рефлекс. Той беше над тези неща. Беше по-добър от всички онези, които дълго преди него неумело се бяха опитвали да постигнат това, което той правеше сега.
	Освен това не се ръководеше от низки подбуди. Сексуалните със сигурност бяха част от тях, но Кристиан възнамеряваше да ги третира само като средство за постигане на целта, нищо повече.
	Качи се по стълбите, затвори вратата към мазето и седна зад пишещата машина.
	Тя не беше усъвършенстваното устройство, което да напомня за Селинджър, Хемингуей, Твен или Агата Кристи. Изглеждаше по-скоро като инструмент на комунистически чиновник, което след политическите промени се е озовало на боклука, защото не си струва усилията дори да бъде отнесено в антиквариата.
	Беше „Предом Лучник“, модел 1303. Жълта, износена и едва годна за работа. Но това беше достатъчно за целите на Страховски. Освен това имаше едно голямо предимство пред всеки компютър и всеки принтер — съобщенията, написани на нея, не бяха разпознаваеми.
	Ако Кристиан решеше да разпечата писмата си, рано или късно някой щеше да идентифицира оборудването, на което са направени. Беше чувал, че големите компании като „Хюлет-Пакард“ или „Дел“ умишлено поставят малки маркери в продуктите си, за да може да се разпознае моделът, на който е направена разпечатката.
	Страх не можеше да рискува. Той не знаеше дали такива неща се практикуват в Полша, но трябваше да ги има предвид. Не можеше, при положение че е бил толкова предпазлив във всички други аспекти, да се остави да го препъне разпечатката.
	Освен това купуването или използването на принтер щеше да остави следи. Пишещата машина вече беше тук, изоставена както останалите вехтории в къщата.
	Сякаш съдбата искаше да каже на Страх, че е на правилния път, в точното време и на точното място.
	Той седна пред машината и без да се колебае, започна да пише. Знаеше точно какво иска да предаде на сестра си Патриция Спорняк.
	„Мариана, един ден ще те посетят двама души“ — започна той.
	Силното тракане на клавишите го въведе в приятен транс, но Кристиан се опита да не му се поддава. Поне не напълно. Искаше да вкуси всяка дума, изписана от машината.
	„Те ще бъдат момиче и по-възрастен от нея мъж. Ще се представят като Теса и Кристиан“.
	Страх спря за миг. Облегна се назад в стария си стол и прокара длан по врата си. После продължи да дава точни инструкции на Мариана.


>>	Теса

	Понякога, когато мислех да си отнема живота, ми се струваше, че съм закъсняла. Че вече съм мъртва. Че не съществувам. Че съм в чистилището, изживявайки неща, които не са се случили наистина.
	Често се чувствах като в кома. Сякаш всичко, което се случваше, беше само плод на въображението ми — и сякаш чаках някой да откачи кабела от апарата, който ме държеше жива.
	Може би съм била на границата между живота и смъртта? Може би вече дори не съм балансирала на нея, а съм загубила равновесие и съм се приближавала до неизбежния край?
	Ако не знам какво ме очаква след смъртта, как мога да разбера дали моят свят е реален? Може би това е само временна форма между съществуването и несъществуването?
	Мислех си за тези неща, докато пътувахме до едно от селата близо до Варшава, за да видим сестрата на Патриция Спорняк. Страх караше старата си „Шкода Октавия“, аз седях на пасажерското място и затъвах все по-дълбоко и по-дълбоко в тревожни мисли.
	Откакто бях влязла в колата, настроението ми постепенно се влошаваше.
	В шумната декларация, че на Кристиан му се струва, че е открил връзката между всички жертви, той би трябвало вероятно да наблегне на „струва ми се“. Когато започна да ми излага изводите си, отначало аз също се запалих. Това не ме изненада, защото копнеех за отговорите, а освен това просто се доверявах на Страх и знаех, че подхожда съвестно към всичко, което върши.
	В този случай може би също беше така, но липсваше потвърждение на теорията му.
	И което беше още по-лошо, тя не ми помагаше по никакъв начин. Не ми даваше никаква информация относно Игор.
	— Добре ли си?
	Въпросът на Страх ме изтръгна от размислите.
	— Да.
	— Не ти се повдига?
	— Какво? — изстенах и извърнах поглед от пейзажите зад прозореца. — Защо да ми се повдига?
	— Споменавала си, че имаш морска болест.
	Наистина му бях споменала за това по време на една от срещите ни, вероятно на Централна. Не, не тогава. Говорихме за това в тайландския ресторант в сградата на „Мариот“. Можеше да се стигне дотам през подземен тунел от гарата, затова бяхме разширили „приемливата си територия“ до „Воок“.
	— Мисля, че през тези години ми мина — каза аз.
	— Просто така?
	— Случва се.
	Той ме погледна бързо, после се вторачи в пътя пред нас. Имах усещането, че не говорим за моята болест. Но дори не възнамерявах да се приближа до опасната тема за чувствата.
	За бога, не и сега, когато съпругът ми е изчезнал безследно!
	Правех всичко възможно да се съсредоточа върху нещо, но точно тази мисъл продължаваше да ме парализира през цялото време. Именно тя ме караше да се чувствам сякаш съм във въображаем свят, който няма нищо общо с реалността.
	— Както и да е, бледа си — каза Страх.
	Този път го погледнах скришом.
	Може би нямаше подтекст в по-ранните му забележки? Може би просто искаше да се увери, че всичко е наред?
	Спомних си старата Теса. Онази, която ходеше на всяка лекция на доктор Страховски и улавяше всеки негов поглед. Търсеше скрито значение в неговото внимание и се чувстваше изключително само защото й е задал някой въпрос.
	— Кога си яла за последно? — добави той.
	— Отдавна. Но както знаеш, имам много запаси.
	— Стига. Ти трябва да…
	— Трябва да направя всичко, за да намеря Игор — казах. — А не да ходя някъде с теб в търсене… сама не знам на какво.
	— На отговори.
	— Мислиш, че тази жена ги има?
	И двамата знаехме, че това не е въпрос.
	— Когато излизахме от къщи, беше уверена, че е така.
	— Не уверена, а доверчива — поправих го. — И то само защото познавам твоя подход. Знам колко си педантичен.
	— В такъв случай…
	— Или по-скоро беше такъв — поправих се. — Защото в момента не съм сигурна с кого си имам работа.
	Не отговори. Но имаше право, че отначало смятах тази насока за вярна. Обаче с всеки следващ километър увереността ми намаляваше. Какво наистина преследвах?
	— Хората не се променят — каза тихо Страх. — Само маските им се пропукват и започват да пропускат.
	Отново обърнах поглед към прозореца.
	— Не съм очаквала от теб такава помпозност.
	Той се намръщи и въздъхна.
	— Това някаква нова младежка дума на годината ли е?
	— Всъщност това е архаизъм. Синоним на…
	— Надутост? — предположи Кристиан.
	По-скоро бих казала патос, но запазих тази мисъл за себе си, като реагирах само с потвърждаващо сумтене.
	— Жалко — каза Страх. — Защото имах подготвени още няколко коментара като този.
	Все още не се обаждах. Какво целеше той?
	— Исках да се придържам към изключително мелодраматични тонове.
	— Добре е да се знае.
	— И дори да обърна внимание на факта, че понякога двама души трябва да се разделят, за да разберат, че никога не бива да го правят.
	Причу ли ми се? Присмиваше ли ми се? Тонът му не разкриваше никаква емоция, но ако просто го погледнех, щях да получа отговор. И затова не го направих.
	— Това ли е помпозност? — попита той.
	— Не.
	— За щастие това не е всичко.
	— Не знам дали искам да слушам повече.
	— Исках да добавя, че никога не сме се сбогували — продължи той така, сякаш предварително беше намислил речта си. — И това е напълно разбираемо.
	— Така ли?
	— Защото само онези, които обичат с очите, се сбогуват преди раздялата. А онези, които го правят със сърцето и душата си — не. Защото те никога не се разделят.
	Този път го погледнах гневно.
	— Господи, Страх… — изстенах аз. — Какви ги дрънкаш?
	— Аз само…
	— Какво? — прекъснах го. — Шегуваш ли се?
	— Да — призна той, сякаш донякъде объркан, без да разбира какво може да не е наред.
	Можех да си обясня това единствено с шока, който Кристиан сам си беше причинил, опитвайки се да повярва, че жена му и дъщеря му по някакъв начин са оцелели от онова, което им се беше случило.
	Известно време пътувахме мълчаливо. Страх си пое дълбоко дъх и осъзнах, че се опитва да започне разговор. Всеки път обаче се отказваше в последния момент.
	Не възнамерявах да му помагам да успокои атмосферата. А дори и да исках, не знаех как да го направя.
	Накрая Кристиан го измисли. Избра метод, който може и да не вършеше работа винаги, но в случая беше уместен.
	— Извинявай — каза той.
	Една кратка дума беше достатъчна. Ако идваше от устата на някой друг, би била само началото, просто загатване за това, че ще последва покаяние. Страх обаче имаше способността колкото по-малко говори, толкова повече да изразява.
	— Нищо не е станало.
	— Сигурна ли си?
	Потвърдих с рязко кимане.
	— Просто не е подходящият момент за носталгични спомени — казах. — Дори и да ми ги пробутваш под прикритието на шега.
	— Разбирам.
	— Изключително жалка впрочем.
	— Знам.
	Отново, за един километър, може би два, карахме мълчаливо.
	— Много още от тези помпозности ли имаш в запас? — казах най-накрая.
	— Няколко.
	— Мислил ли си за тях дълго време?
	— Имах няколко години на разположение — отвърна той и леко сви рамене. — Какво друго можех да направя?
	Добър въпрос, макар да предполагах, че има много по-добри неща за вършене, отколкото да мисли за какво ще ми каже, когато най-сетне се видим. След последната ни раздяла се съмнявах, че това ще се случи някога. В най-добрия случай очаквах, че ще се срещнем случайно в „Злоте Тараси“ или някое друго много посещавано място в центъра.
	Веднага си припомних защо реших да прекъсна контакти с него. И в същия момент почувствах гняв. Всички незараснали рани се отвориха.
	— В такъв случай ги остави за себе си — казах. — Или почакай, докато намерим Игор.
	— Съмнявам се, че ще иска да ги чуе.
	— А аз се съмнявам, че трябва да направя това без него.
	Той прочисти гърлото си и нервно.
	— Разбирам — увери ме.
	И наистина разбираше, защото не се обади, докато не паркирахме пред къщата на Мариана Спорняк. Излязохме от колата и безмълвно отидохме до малката веранда.
	Постройката напомняше за старите дървени къщички в югоизточната част на Варшава, в посока Отвоцк. Някои от тях бяха реставрирани, оставяха усещане за старинност, но къщата на Спорняк не можеше да се мери с тях в това отношение.
	Мариана ни отвори почти веднага, сякаш беше чакала на прозореца. Беше на около четиресет години, макар че нездравият й тен и тъмните петна под очите й добавяха поне още няколко.
	— Къщата е впечатляваща — каза Кристиан, когато тя ни въведе в хола.
	— Щеше да бъде, ако имахме пари за реставриране.
	— Със семейството си ли живеете тук?
	— Със съпруга ми. Синът е във Варшава.
	— Под наем ли?
	— Не, има стая в общежитието. На „Варински“.
	— В „Ривиера“?
	— Да. Ходили ли сте в „Полибуда“?
	— Не, но съм бил в „Ремонт“. „Култ“ дебютираха там, този клуб всъщност е люлка на полския пънк.
	— Слушали сте хубава музика.
	— Да, но не такава. Отидох там само защото бъдещата ми съпруга и тогавашна приятелка ме замъкна. И до днес се отвращавам от пънк рока.
	— Жалко — промърмори Мариана и си помислих, че ако бях дошла тук без Страх, щеше да се наложи да се справяме с неудобната тишина. Поддържането на обикновен, небрежен разговор все още не ми беше по силите.
	Но Спорняк явно също нямаше желание за това. Без да ни предложи нещо, тя посочи място на масата за хранене, сякаш искаше да каже, че стоящите наблизо фотьойли и диван са предназначени за онези, които могат да останат по-дълго.
	Това ме устройваше. Само хора с моето тегло знаят колко неудобно е да се седи на диван или фотьойл. В тази ситуация винаги неволно търсех възглавница, която да сложа на бедрата си.
	— Не бяхте твърде многословен по телефона — каза Спорняк.
	— Сметнах, че е по-добре да говорим лице в лице.
	— А аз — че е по-добре да знам за какво ще говорим.
	— Патриция.
	— Да, споменахте. Но конкретно?
	— Интересуваме се най-вече от това с какво се е занимавала — каза Страх така небрежно, сякаш не говореше за изчезналата сестра на тази жена, а за клюки от света на шоубизнеса.
	— Следваше.
	Краткият, не особено любезен отговор ми подсказа, че няма да узнаем всичко, което искахме.
	Кристиан изобрази правилната усмивка. Не беше останала и следа от човека, който бях видяла само преди малко. Тогава в очите му се забелязваше само ирационалната надежда да види отново жена си и дъщеря си.
	Маската му очевидно не беше толкова пропукана, както той твърдеше. Не, не маската, маските. В случая със Страх ставаше въпрос за няколко. Това си личеше от разликата между него и апартамента му — той самият почти театрално играеше ролята на вдовец мизантроп, докато къщата му спокойно можеше да принадлежи на редови служител на корпорация.
	— Знам, аз й бях преподавател — каза той след кратка пауза.
	Жената се намръщи, но имах усещането, че това е престорена реакция.
	— Как се казвате?
	Кристиан бързо се представи, макар че със сигурност го беше направил и преди, когато е говорил с нея по телефона. Жената го погледна за миг, после отмести поглед, сякаш е видяла нещо, което не е бивало да вижда.
	— Добре ли я познавахте? — попита тя.
	— Не по-добре от другите студенти.
	— И все пак сте се заинтересували от нея достатъчно, за да дойдете тук. Защо?
	Страховски събра длани върху масата и леко се наведе. За първи път от дълго време започваше да прилича на истински преподавател.
	— Изчезването й може да е свързано с други подобни случаи — каза той бавно и спокойно.
	— Какви?
	— Това се опитваме да определим.
	Жената погледна първо него, после мен. Имах усещането, че едва сега ме забелязва.
	— Кои сте вие?
	— Просто двама души, които търсят отговори.
	Мариана беше явно разочарована, може би дори обидена от оскъдната информация, която получи. Подозирах, че малко й трябва, за да ни изгони. И сякаш за да потвърди тази мисъл, жената погледна към коридора.
	— Съпругът ми изчезна — казах най-накрая.
	Спорняк ме погледна, чакайки още информация. Знаех, че трябва да добавя нещо, но какво? Нямаше как да разкрием всичките си карти и да рискуваме полицията да се заинтересува от нас. А да лъжа просто не можех.
	Така че направих това, което бях усвоила до съвършенство. Сведох поглед, смутена.
	— Обстоятелствата бяха много сходни — каза Страх. — Съпругът на Теса изчезна на същото място, на „Вибжеже Пуцке“.
	Опитах се да остана неподвижна, страхувайки се, че всяка моя реакция ще позволи на Мариана да разобличи тази лъжа.
	— И?
	— Успяхме да установим, че има само два такива случая в този район.
	— Не е достатъчно, за да говорим за връзка между случаите.
	— Вярно е. Но сестра ви и съпругът на приятелката ми се занимаваха със сходни неща.
	— Тоест? — попита жената и в гласа й прозвуча любопитство.
	— Финансови дела.
	Почувствах облекчение, когато Мариана най-накрая спря да ме гледа.
	— И той ли е работил в „Реимвест“?
	— Не, но…
	— В такъв случай за какво става въпрос?
	— Веднага щом ми кажете какво е „Реимвест“ и какво е работила Патриция, обещавам да ви обясня всичко.
	Събеседницата му се замисли за момент. Най-накрая леко кимна, може би съобразила, че даването на тази информация на гостите й няма да навреди с нищо.
	— Какво беше — поправи го Кристиан. — „Реимвест“ от няколко години вече не съществува, а се появи като странична дейност на някакъв поморски магнат по време на бума на кредитните консултации.
	Страх се наведе още повече, сякаш не искаше да пропуска нито дума.
	— Рейман* — добави жената. — Мисля, че така се казваше този бизнесмен. Той се занимаваше основно с пазара на недвижими имоти, но имаше няколко други компании. Точно тази фалира доста бързо.
	[* Герой от романа на Ремигиуш Мруз „И никога не я откриха“. — Б.пр.]
	— Патриция е работила като съветник?
	— Мисля, че да. Изкара някакво обучение, някъде в Поморско. В Рогув или Поберово, не помня вече.
	Кристиан кимна и подпря брадичка с ръцете си, създавайки впечатлението, че събеседничката му е най-важният човек на света.
	— В какво се специализира тя? — попита той.
	Спорняк си пое дълбоко дъх.
	— Кредити във франкове.
	— О.
	— За съжаление. Преди да фалира „Реимвест“, тя успя да вкара десетки хора в това блато. Всички отидоха там послушно, за ръчичка.
	— Коя година беше това?
	— Най-подходящата.
	— Значи две хиляди и осма — каза Кристиан и кимна в знак, че е разбрал. — Курсът падна под две злоти.
	— Може, не помня подробностите.
	— През юли счупи всички рекорди, стана злота и деветдесет и пет. Няколко седмици по-късно „Лемън Брадърс“ фалираха и започнаха неприятностите.
	— А през декември Патриция изчезна — добави Спорняк. — И какво от това? Мислите ли, че някой е искал да си отмъсти за лоши кредитни съвети?
	— Лоши? — измърмори Страх. — От гледна точка на банките това беше най-доброто. Хиляди хора бяха убедени да вземат заеми, когато процентът беше исторически нисък. Всеки съветник е бил наясно, че по-късно той може само да се вдигне.
	— Знаете какво имам предвид.
	— Знам, но изглежда малко вероятно.
	— Защо?
	— Обменният курс на франка през декември не беше толкова висок, около две и половина злоти. Черният четвъртък и преминаването на границата от пет злоти се случи едва няколко години по-късно.
	Не ми беше трудно да си представя, че това може да е мотивът на побъркания. Може би дори не побъркан, а обикновен невзрачен човек, който се е минал с изключително неблагоприятна инвестиция.
	Теглил е кредит, изплащал го е, но дългът, вместо да намалява, всеки месец е нараствал. Докато най-накрая не е стигнал до таван, който е почти невъзможно да бъде изплатен. Не един или двама биха били готови да отнемат живота на съветник, който ги е убедил да направят това.
	Патриция беше изчезнала по-рано. Да, вече беше лошо, но още не трагично.
	Преди да помисля върху това, Кристиан се изправи. Бързо направих същото. Исках да напусна тази къща възможно най-скоро, струваше ми се все по-неприятна. Всъщност ставаше въпрос по-скоро не за самия дом, а за собственичката.
	Щом ме игнорираше, усещах известно напрежение. Когато започна да ми обръща внимание, имах усещането, че го прави с почти нездравословен интерес. Нещо явно не беше наред с нея.
	— Почакайте… — започна Мариана.
	— Вече имаме всичко, от което се нуждаехме — каза бързо Страх, като протегна ръка към жената.
	Тя стисна ръката му неуверено.
	— Но…
	— Ако научим нещо, ще се свържем с вас незабавно.
	Той не изчака Спорняк да започне да спори по-настоятелно. Отиде до вратата, а аз погледнах учтиво жената. Тя стоеше с леко отворена уста.
	Но не изглеждаше изненадана. Напротив, струваше ми се убедена, че контролира цялата ситуация. И че размишлява за нещо.
	— Нещо не е наред ли? — попитах, бавно тръгвайки към вратата.
	Мариана ме последва. Преди да усетя, че иска да ми каже нещо, тя здраво сграбчи ръката ми.
	Страх вече беше излязъл и тя бързо пъхна нещо в джоба ми.
	Зърнах лист хартия.
	— Прочетете го, когато останете сама — прошепна тя.
	— Какво…
	— Моля ви. Това е важно.
	Отдръпнах се и усетих, че ми става горещо. Жената повтори мълчаливо „моля“, след което несигурно погледна към отдалечаващия се Кристиан.
	— Направете го заради мен — добави тя. — И не го показвайте на никого.
	След малко вече седях в колата, борейки се с огромно желание да разгърна листа, който стисках в джоба си. Струваше ми се, че изгаря тъканта и кожата ми.
	Какво трябваше да означава това? И дали тази жена имаше предварително подготвено съобщение?
	Борех се с мислите си, страхувайки се, че видът ми може да го издава. Страх обаче се беше фокусирал единствено върху това, което бяхме успели да открием. Понякога имах усещането, че е забравил за присъствието ми и води монолог.
	— Финансите са връзката — говореше той. — Патриция се е занимавала с кредитни консултации, а Замецки е действал на капиталовия пазар.
	Изтрих потта от челото си и реших, че трябва да се включа в разговора, преди Кристиан да се усети, че имам някакъв повод да съм мълчалива.
	— А Анета Роговска? — попитах. — Нейният живот на знаменитост нямаше много общо с тези неща.
	— Освен че е дъщеря на бивш финансов министър.
	Мълчах, осъзнавайки, че този път няма нужда да се обаждам.
	— Що се отнася до Илона и Луиза… трудно е да се види някаква връзка — добави Страх, нервно потропвайки с пръсти по волана. — Но може би съм пропуснал нещо. Може би те са изключение.
	— Мхм.
	Най-накрая ме погледна.
	— И остава Игор — завърши той. — Който имаше някакъв стартъп, нали?
	— Възнамеряваше да го прави.
	— Свързан с криптовалути?
	— Мобилни плащания.
	— Така или иначе е работил във финансовия бранш.
	Потвърдих с кимане и реших, че това е достатъчно. Нямах намерение да оставам в тази неприятна ситуация нито миг повече. Посочих към бензиностанцията и помолих Кристиан да спре за момент. Той веднага свърна.
	Отидох до тоалетната, затворих вратата след себе си и бръкнах в джоба си.
	На малката страница имаше само кратко съобщение от четири реда. Първите два бяха достатъчни, за да се почувствам напълно изгубена.
C>
	Не му се доверявай,
	а още по-малко се доверявай на себе си.
C$


>>	В смъртта като в сън…
>>	Стегни, Мокотув

	Страховски принадлежеше към малката група бащи, които с истинско, неприкрито удоволствие помагаха за гледането на детето си. Когато работеше в университета, той охотно повиваше малката, къпеше я, приготвяше храната й и я слагаше да спи, когато имаше нужда. А това се случваше доста често.
	След като беше уволнен дисциплинарно заради пребиване на студент, той продължи да прави всичко това. Всъщност имаше даже още повече задължения, защото нямаше друг избор — Илона не само се върна на работа, но и пое всички възможни извънредни часове.
	По това време обаче той вече не обичаше да се грижи за детето. Макар че тази дейност не се превърна в мъчение за него, правеше всичко машинално, без дори да се замисля.
	Беше изпаднал в ступор, от който не можеше да го измъкне дори смехът на Луиза. Тих, невинен, искрен смях, който прозвучаваше без видима причина. Преди се беше умилявал от него, сега едва го забелязваше.
	Единственото, което откъсваше Кристиан от ступора, беше звукът от входящ есемес, за което Илона често го упрекваше.
	Когато една вечер сигналът прозвуча и той почти скочи от стола, тя изсумтя под нос и поклати глава.
	— Не е нужно да бързаш толкова — каза тя. — Нямам намерение да чета съобщенията ти.
	Страх вдигна телефона от масата и първо прочете съобщението, после погледна жена си.
	— Оферта за кредит? — попита тя с подигравателен тон.
	— Не.
	— И какво е тогава?
	— Нищо важно.
	— Нищо важно от кого?
	Кристиан се върна в креслото, но седна така, че жена му да не може да надзърне през рамо. Явно се напрегна, но не отговори.
	— Какво пък… — каза Илона. — Поне не лъжеш.
	— За какво говориш?
	— За свинята, Страх. За дебелата, миризлива свиня.
	Кристиан сви устни.
	— Наистина ли е необходимо да го правиш? — попита той.
	Илона се засмя безпомощно, което всъщност беше най-красноречивият отговор.
	— А ти? — отговори тя.
	Погледнаха се безмълвно, достатъчно продължително, за да стане ясно, че това е типично обявяване на брачна война. Или по-скоро начало на битка, защото Страховски имаше усещането, че конфликтът продължава непрестанно.
	— Не можеш ли да престанеш? — добави Илона.
	— Не се срещам с нея.
	— Глупости.
	Кристиан погледна към детската стая. Луиза спеше и вероятно само заради това съпругата му си беше позволила да извади тежката артилерия.
	— Не съм идиот — каза тя. — Знам, че не ходиш на шибани разходки в „Лаженки“, срещаш се с нея.
	— Не се срещам.
	— Храните шибаните патици? — продължи тя с по-остър тон. — Хвърляте ли нещо на катериците? Седите ли на пейките? Купувате ли вафли от прозореца до двореца „На Вода“? Или може би набивате палачинки в „Тру Мадам“? На нея, мамка му, сигурно й тече по брадичката и…
	— Престани.
	Тя докосна с пръст телефона и рязко се надигна.
	— Ти престани — каза тя. — Тази кучка разруши цялата ти кариера, лиши те от източник на доходи и прецака цялото ни семейство, а ти продължаваш да се срещаш с нея? Какво ти става?
	Страх мълчеше. Това беше най-добрият изход.
	— Превъртял ли си? Трябва ли да надебелея, за да поискаш отново да ме чукаш? А?
	Тя застана пред него и той инстинктивно изключи мобилния си телефон и го пъхна в джоба си. В тази ситуация мълчанието и пасивността не можеха да помогнат. Единственото спасение беше бързото оттегляне от полесражението.
	Илона успя да подхвърли още няколко неприлични епитета, преди той да успее бързо да намъкне нещо и да тръгне към изхода.
	— Невероятно… — чу, докато излизаше в коридора.
	Когато затвори вратата след себе си, си пое дълбоко дъх. Съпругата му не беше права, поне не напълно. Всеки път, когато й казваше, че отива на разходка до парка „Лаженки“, той наистина отиваше там. Сам, ако не се броят всички тези натрапливи мисли, които го придружаваха.
	Всеки път тръгваше от Стегни по един и същи път, през градините и после в парка „Морско око“. Отнемаше му около половин час с бърза крачка, за да стигне до „Лаженки“, понякога четиресет минути.
	Нямаше сили да тича. Опитва се няколко пъти, но след километър или два спираше без никаква воля и енергия да продължи. Замени тичането с разходки — те не му дадоха инжекциите с ендорфин, но бяха добри за убиване на времето. И за прочистване на мислите, доколкото е възможно.
	Илона обаче беше права, що се отнася до самия факт на срещите с Теса.
	Известно време след събитията в сграда А те не контактуваха. И двамата се бояха, че университетските власти ще добавят към побоя над Веда-Лендовски още и обвинението за връзка със студентка. А това вероятно щеше да накара Теса да се сбогува с университета.
	Самият младеж не казваше нищо по този въпрос, макар че Страх не можеше да разбере защо. Очакваше, че ще бъде точно обратното и Веда-Лендовски ще вдигне страшен скандал. Ясно беше обаче, че си има някаква причина да не го прави.
	Кристиан се срещна за първи път с Теса, след като го изхвърлиха. Уговориха се за Централна гара, решавайки по някаква причина че трябва да се придържат към старите си обичаи.
	Може би в това имаше абсурдно очарование, а може пък благодарение на това чувството им за вина намаляваше. Така или иначе, нито един от двамата нямаше намерение да предлага срещи на друго място.
	Виждаха се на гара Гданска, на Източна и понякога дори на „Алейе Йерусалимске“ при Западната гара. За разнообразие ходиха няколко пъти до фабричната част на Таргувек, на товарната гара.
	Днес Страх трябваше да се срещне с нея точно там. Но едва след като е направил обиколката си около парк „Лаженки“. По това време на годината гишето с гофретите беше затворено, но той влезе в кафенето да си вземе лаваца и палачинки с ягоди.
	Стигна до Таргувек с градския транспорт. Откакто беше загубил работата си в университета, се стараеше да пести и двайсет и четирите злоти, които беше дал в „Тру Мадам“, всъщност изчерпваха дневния му лимит.
	Нещата бяха зле, нямаше намерение да крие това от себе си. Илона не печелеше много, а Луиза имаше все по-големи нужди. За щастие нямаха никакъв кредит, жилището си в Стегни бяха получили по наследство от родителите на Илона.
	Тя живееше там от детските си години. Прекарваше цели часове на пустия колоездачен маршрут, скиташе около езерото Черняковски, през седмицата си пийваше в крепостите на „Трускавецка“, а в неделя ходеше в амфитеатъра. Всичко това Страх научи от разказите й. Самият той се чувстваше чужд в този район и в това жилище. Може би и в този брак.
	С Теса беше различно. Всеки път, когато се срещаше с нея след дълга раздяла, той се чувстваше така, сякаш се връща у дома след дълго и изтощително пътуване. И този път беше така.
	Едва я забеляза как излиза иззад старите сгради до коловозите, и всичките му проблеми сякаш изчезнаха. Трябваше да признае, че за последен път се беше чувствал толкова добре във вилата си.
	В Убежището. Когато стоеше пред времевата линия и се наслаждаваше на плановете си.
	Двамата с Теса се поздравиха както обикновено. Без физически контакт, но с взаимна потребност да стигнат до него. После повървяха към Антонинов, без да говорят много. Кристиан очакваше това — знаеше, че момичето обикновено се нуждае от около четвърт час, за да започне.
	Помнеше първия им накъсан от многобройни паузи разговор, сякаш е бил днес. На „Варшава Виленска“, в предишния живот. Той спомена за апсидите и се разпростря върху тях, накрая Теса взе думата и се разприказва, доколкото можеше.
	Сега трябваше да бъде нещо подобно. Седнаха пред малка изоставена сграда, която някога сигурно е била контролно-пропускателен пункт, а днес всъщност беше просто обезобразен скелет, изпръскан с графити.
	— Преди да тръгна, имах малко неприятности — каза Страх.
	Теса го погледна с изненада.
	— Защо?
	— Ти как мислиш?
	— Чакай… — изстена тя, като откъсна поглед от железопътните релси, които сякаш завиха завинаги. — Илона знае, че се срещаш с мен?
	— Почти сто процента е сигурно.
	— Но… Господи, откъде?
	— Досетлива е.
	— Прочела е някой от есемесите?
	— Възможно е. Не ги изтривам, а телефонът обикновено лежи на масата в хола.
	Тя го погледна в очите, но бързо се извърна.
	— Трябва да бъдеш по-внимателен — каза тихо, сякаш си признаваше за някакво тежко престъпление.
	— Защо?
	Въпросът изглеждаше съвсем основателен, но подобно на съпругата му, и Теса не споделяше гледната му точка.
	— Сигурно се шегуваш — каза тя.
	— Не.
	— Питаш ме защо трябва да криеш по-добре от жена си, че се срещаш с…
	— С кого? — прекъсна я той и се обърна към нея. — С приятелка?
	— Мисля, че не е точната дума.
	— А коя е?
	Беше насочил разговора към тази тема не без причина. В края на краищата беше необходимо да се разсеят някои съмнения и да накара момичето да осъзнае, че отношенията им трябва да бъдат уточнени.
	— Коя е, Теса? — повтори той.
	— Мен ли питаш за това?
	— Да.
	— Може би е най-добре да запиташ първо себе си.
	Тя погледна в гърдите му, сякаш искаше да добави нещо за онова, което е в сърцето му, но в последния момент го сметна за твърде тъжно. Не за пръв и не за последен път. Страховски имаше усещането, че момичето премълчава много повече, отколкото му казва.
	— Запитах се много сериозно — отвърна той.
	— И какво се оказа?
	— А ти какво би искала да се окаже?
	Въпросът остана без отговор. От далечината се разнесе монотонното бавно тракане на приближаваща се товарна композиция.
	— Със сигурност не приятелка — каза тя накрая. — Това не е дори подценяване, а направо шамар.
	— В такъв случай този вариант отпада.
	— И какво остава? — попита тя малко по-рязко. — Любовница? Кандидатка за любовница? Потенциална любовница? Държанка? Странично развлечение?
	Вече я познаваше достатъчно добре, за да знае, че най-накрая ще стигне до конкретиката. Достатъчно беше да я постави в отбранителна позиция, в която тя за момент ще отстъпи, а след това ще реши да атакува — сякаш изведнъж я е раздразнило, че някой да иска да използва слабостите й.
	Това му напомни за изпита, когато тя избяга от кабинета му.
	— Коя съм аз за теб? — продължи тя. — И какво искаш от мен всъщност?
	— Мисля, че знаеш отговора.
	— Аз не мисля така.
	Кристиан леко се усмихна, което бе прието с явно разочарование от Теса.
	— Какво те развесели толкова?
	— Нищо. Просто си помислих, че няма нужда да отговарям.
	— Защо така?
	— Защото ти си един от онези хора, които не задават въпроси, ако не знаят отговорите.
	Тя отвори уста, сякаш машинално искаше да го упрекне за прекалено лекия тон и усмивката. Разчиташе на това лицето й изведнъж да се отпусне, но не стана така. Теса стисна устни, а бузите й почервеняха.
	Изправи се толкова бързо, че сигурно й се зави свят. Залитна, но когато той понечи да й помогне, тя махна с ръка.
	— Защо изобщо се срещаш с мен? — попита момичето.
	— Теса…
	— Доставя ти удоволствие да ме измъчваш? Това ли е?
	Както по време на последния подобен разговор в кабинета му, той не знаеше какво да отговори.
	— Трябва да си наясно колко трудно е за мен — добави тя. — И заради това, че когато се прибера вкъщи, в мислите ми все още съм с теб. Връщам се с теб в апартамента ти, където те чака жена ти. И се терзая, като виждам във въображението си… вас. Твоят живот с нея. Животът ти без мен.
	Тя вдигна поглед, затвори очи и поклати глава.
	— Какво правиш, Страх? Какво правим?
	Той искаше да каже, че нищо лошо, защото това беше истината. Ако Илона можеше да види срещите им, тя със сигурност много щеше да помисли, преди да го обвини, че има връзка.
	А може би не. Може би щеше да види повече от онова, което се вижда на пръв поглед. Най-лошият вид предателство. Не физическо.
	— Знаеш ли колко пъти съм си повтаряла, че няма да се виждам повече с теб? — продължи Теса.
	— Чакай…
	— Това няма смисъл, защото на първо място, имаш съпруга, а на второ… — Тя разпери ръце, а след това плесна с отвращение закръгленото си рамо. — Второ това, мамка му!
	— Теса…
	— Дори и да исках да имам връзка с теб, това е проклета гадост…
	— Успокой се.
	Тракането на влака стана още по-силно и Теса започна да се отстъпва към релсите. Кристиан видя, че очите й искрят и погледът й става отсъстващ.
	— Какво правиш?
	— Това, което трябваше да направя преди много време. Онова, което съм опитвала да направя. И което никога не успях да направя.
	Той направи крачка към нея и тя започна да отстъпва още по-бързо. Страх веднага спря.
	— Не се приближавай — каза тя.
	— Успокой се — повтори той, като леко вдигна ръце. — Всичко е наред.
	— Нищо не е наред.
	Той преглътна с усилие. Знаеше за всичките й опити за самоубийство, но предполагаше, че те ненапразно са били неуспешни. Сега обаче нещо сякаш се беше променило.
	Отне му няколко секунди, за да разбере какво. Към всичките проблеми на Теса се беше добавил още един.
	Той.
	— Не мога да се самоубия — каза тя, но продължи да отстъпва към релсите. Звукът на влака се усили. — Не мога дори да измъкна от теб това, което…
	— Питай — каза Страх. — Ще отговоря на всички въпроси.
	— Коя съм аз за теб?
	Тя се спря и Кристиан си отдъхна. Опита се да прецени колко далеч е композицията и с колко време разполага, но твърде рядко идваха тук и той не се ориентираше добре.
	— Коя? — попита тя със сълзи в очите си. — Тази дебела свиня, за която Илона говори през цялото време? Кучката, която е унищожила целия ти живот? Отнела ти е бъдещето, унищожила е кариерата ти?
	— Ти нямаше нищо общо с това.
	— Имах. Ако не бях аз, сега щяха да те хабилитират.
	Тя отстъпи още няколко сантиметра към релсите. Кристиан видя във въображението си обезобразеното тяло, лежащо върху тях. Той веднага прогони видението и се съсредоточи върху това, което трябваше да каже.
	— Разнообразие? — продължи Теса. — Защото ти е прекалено добре със съвършената ти съпруга? Имаш нужда от отдушник, за да не забравяш колко скапан е светът всъщност?
	— Не.
	— В този случай коя? — извика тя. — Коя съм аз за теб?!
	Той пристъпи и протегна ръка към нея. Отново се наложи да спре, защото Теса почти отскочи назад.
	— Отговори ми!
	— Не мога — каза тихо той и отново вдигна ръце. — Защото каквото и да кажа, ще бъде недостатъчно.
	Теса се втренчи в него, дишайки тежко.
	— Нямам подходящите думи, разбираш ли? — добави той. — Търся те във всеки човек, когото срещам. Мисля за теб в най-важните и най-съществените моменти от живота ми. Понякога ми се струва, че ти си причината за всичко. Всяка надежда, която изпитвам. Всеки сън, който имам, и всеки, който очаквам. И аз ще чакам, без значение колко дълго.
	Тя застина с безизразно лице. Той разчиташе на някакъв отговор, но Теса очевидно нямаше намерение да му го даде. Страх потисна нуждата да се приближи още малко.
	— Понякога се събуждам от тези сънища само за да се залъгвам с тях в реалността — добави той тихо.
	Накрая тя се раздвижи, избягвайки погледа му.
	— Не го прави — каза той.
	— Какво?
	— Не извръщай поглед — каза Кристиан и си пое дълбоко дъх. — Искам да видя очите ти. Трябва да ги видя. Знаеш ли защо?
	Нямаше намерение да чака отговора й.
	— Защото виждам в тях бъдещето си. Нашето бъдеще. Още шейсет, или може би повече години, прекарани заедно. Виждам и всички онези хора, които до втръсване ще ни питат как сме се събрали. Виждам как се прегръщаме, смеейки се, и всеки път с охота разказваме за дългия път, който е трябвало да изминем.
	— Страх…
	— Сега съм с някого, с когото мога да живея — прекъсна я той. — Искам да бъда с някого, без когото не мога.
	Той рискува да пристъпи към нея. Този път тя не отстъпи. За момент никой от тях не се обади и погледите им сякаш бяха сплетени. Отчаянието, което бе видял в очите на Теса, бавно избледняваше.
	— Чуваш ли се какви ги говориш изобщо? — попита тя.
	— Силно и ясно. И не от днес.
	— Това някакви гласове ли са? — добави тя малко по-отпуснато. — В главата ти?
	— В главата и в сърцето.
	— Звучи като признак на лудост.
	Той потвърди с леко кимане. Все още имаше чувството, че ако направи някакъв непремерен ход, Теса веднага ще се отдръпне. Беше при самите релси и влакът не беше далеч. Не беше нужно много, за да стане трагедия.
	— Луд ли си, Страх? — попита тя.
	В гласа й имаше нотка на топлина, която го успокояваше.
	— Предполагам, че трябва да съм, тъй като съм решил, че такива сълзливи аргументи ще ти въздействат.
	Тя леко се усмихна.
	— Въздействаха ми — каза.
	— Имам още от тях.
	— Тогава ги запази за друг случай — каза Теса, а усмивката й стана още по-изразителна. — Защото сега ме спечели.
	— Така че остава само да доведа сълзливото дело докрай.
	— Тоест?
	— Да те прегърна и да те целуна.
	Малко не му достигна, а думите му изчезваха в силния, почти оглушителен рев на приближаващата се товарна композиция. Кристиан се приближи към Теса, без да чака реакцията на думите си. Той не се нуждаеше от нея. Знаеше, че това е единственият момент, който определя целия им бъдещ живот.
	Но беше избързал, твърде много. Не беше помислил, че природата на Теса, страхът й от нарушаване на комфорта, срамежливостта й и култивираният с години страх от всякаква интимност могат да му попречат.
	Момичето реагира инстинктивно. Направи малка, едва забележима крачка назад.
	Това беше достатъчно.
	Преди Страх да съобрази какво се е случило, вече беше твърде късно. Теса се препъна и падна назад. Точно пред връхлитащия влак.


>>	Теса

C>
	Не се доверявай на себе си,
	не се доверявай на тази, която мислиш, че си.
C$
	Прочетох цялото съобщение няколко пъти, обръщах страницата, анализирах всяка дума и се опитвах да прочета всичко, което е в текста и между редовете. Нито едно от тези неща не ми даде никакви отговори.
	Какво трябваше да означава това?
	Имах усещането, че не съм получила съобщение от жената, която трябваше да ни даде нова информация, а друга пратка от Архитекта. Имаше толкова много въпросителни, че се чувствах сякаш са гъста гора — и сякаш бях самотна в нея, неспособна да намеря изход.
	Върнах се в колата безмълвно. Изкушавах се да покажа на Кристиан посланието и да помисля с него за това какво може да има предвид Мариана Спорняк. През цялото време обаче в главата ми звучеше молбата й да запазя всичко това за себе си.
	И да не вярвам на себе си. Или по-скоро на тази, която мисля, че съм.
	Какво имаше предвид? Този въпрос не ми даваше спокойствие, но благодарение на него поне за известно време успях да се съсредоточа върху нещо друго, освен върху това, което можеше да се случва на Игор.
	Накрая обаче всичките ми мисли се върнаха към него. Въпреки целия ми скептицизъм дълбоко се бях надявала, че сестрата на Патриция ще ни даде поне частични отговори. А срещата с нея само повдигна поредните въпроси.
	Да, Страх беше прав, че всички изчезвания бяха свързани, но това не ми помагаше по никакъв начин.
	Блъсках си главата над тези въпроси, усещайки, че колкото повече време минава, толкова по-малко съм в състояние да разбера нещо. На Страх не му беше трудно да забележи това.
	— Всичко наред ли е? — попита той. — Искам да кажа… с изключение на нещата, които не са наред.
	Наместих колана, който упорито се врязваше между гърдите ми.
	— Оценявам, че задаваш въпроса и сам му отговаряш — казах. — Много харесвам тази форма на разговор.
	— Предполагам.
	— Нямам нищо против да го приемем като норма.
	— Не съм готов да отида толкова далеч. Главно защото наистина искам да знам как се справяш.
	Обърнах глава надясно и огледах селските сгради, край които минавахме. Всичко тук създаваше впечатлението за ленива идилия, което ме караше да се чувствам сякаш съм от друг свят.
	— Надявах се, че ще постоим още малко — казах.
	— Научихме достатъчно.
	— Не мисля така.
	Страх ускори, настигна колата пред нас и се наведе настрани, за да види дали нещо не се движи от насрещната посока. Октавията беше на години, но двигателят все още си вършеше работата.
	След известно време пред нас не остана нищо, освен правия път.
	— Установихме какъв е Архитекта — каза Кристиан.
	Обърнах се към него.
	— В такъв случай мисля, че съм пропуснала нещо, защото единственото, което научих за него, е, че не обича финансистите.
	— Има още нещо.
	— Какво?
	— Няколко факта, които ни помагат да научим с кого си имаме работа. Може би не конкретни, но можем да му направим профил.
	— А ти кой си, Богдан Лах?
	— Кой?
	— Ама разбира се — промърморих. — Щом не знаеш за най-известния полски профайлър, как искаш да изградиш портрет на извършителя? Ако изобщо става дума за един човек.
	— Със сигурност — отсече Страх. — И не искам да определям колко тежи, дали е бил малтретиран като дете, дали е импотентен, дали пали конституцията в центъра на Торун, дали използва диалектизми и така нататък.
	— Тогава какво искаш да определиш?
	— Защо прави това, което прави. И защо тези хора са изчезнали.
	— Защото са имали връзка с финансите — отговорих с убеждение. — Толкова знаем. Останалото са празни приказки.
	— Не е задължително. Той за миг отклони поглед от празния път. — Спорняк е продавала кредити във франкове в момент, когато всеки съветник ги е възхвалявал до небесата. Тя със сигурност също е произнасяла тиради в тяхна чест.
	— Така че според теб наистина може да е отмъщение, задето е подвела някого да тегли кредит?
	— Може би. А може би не.
	Погледнах обелената кожа на пръстите си, търсейки място, където бих могла да вмъкна ноктите си.
	— Благодарение на това посещение знаем, че между Патриция и друг от изчезналите има ясна връзка — добави Страх.
	— Между нея и Замецки?
	— Мхм. Той е търгувал с акции на „Реимвест“, и разбира се, е забогатял най-много по време на бума. Не знам колко е спечелил благодарение на това че хората са започнали да взимат кредити във франкове, но предполагам, че е поставил рекорди. Значи Замецки е отишъл още по-далеч.
	— Тоест?
	— Той е бил типичен спекулант. И изключително запознат с въпроса, трябва да добавя — продължи Кристиан, намалявайки преди железопътния прелез. Беше очевидно, че отникъде не идва нищо, и все пак той спря и се огледа.
	Мина ми през ума, че в живота си не беше толкова предпазлив, колкото на пътя.
	— Колко запознат? — попитах.
	— Толкова много, че точно преди балонът да се спука, е продал всичките си акции. Той не само се е обогатил от финансовата катастрофа на всички, които са имали кредити по това време, но и е влошил положението им, продавайки акциите.
	Най-накрая намерих стърчаща кожичка около ноктите си и започнах да я беля. Чудех се дали отмъщението би било достатъчна мотивация. И трябва ли да гледаме на нещата толкова широко, колкото предлага Страх, или да се съсредоточим върху факта, че и Патриция, и Замецки са били свързани с „Реимвест“.
	— Третият изчезнал човек, Анета Роговска — добави Кристиан.
	— Тя не се е обогатила за сметка на франка.
	— Нима? Не помниш ли какво направи баща й?
	— Не съвсем.
	— Той унищожи политическата си кариера, като настояваше за допускане на спреда.
	Фактът, че водехме този разговор, без да се налага да превеждаме нищо един на друг, ме убеди, че имаме уникална връзка помежду си. Подозирах, че във всеки друг случай Страх ще трябва да обяснява на събеседника каква е същността на манипулирането на валутния курс от банките, така че кредитополучателят да плаща все повече и повече.
	— Роговски беше банкер — добави Кристиан. — Първо разби клиентите в частния сектор, после защитаваше подобни практики, докато седеше на министерския стол. Официално се оттегли от политиката след изчезването на дъщеря си, но и да не беше се случило, пак щяха да му вземат главата и да я набучат на кол пред кабинета на премиера.
	— Имал ли е някакви връзки с „Реимвест“?
	— Не, поне не съм установил нещо такова. Но тази компания няма нищо общо с това, въпросът е, че и тримата са допринесли за не една житейска трагедия. Хората от ден на ден ставаха все по…
	— Знам какво се случи тогава, Страх.
	— Да, да.
	— Но не съм сигурна дали не си толкова въодушевен просто защото това е твоята теория.
	— Не — решително отрече той, клатейки глава. — Това е ясна и основателна връзка.
	— В която липсват жена ти и Луиза.
	Не исках да ги споменавам, но Кристиан не ми остави друга възможност.
	— Те са изключение — прецени той. — И това, което се е случи с тях, беше злополука.
	— Тогава защо хаштагът се появи на профила на Илона?
	— Не знам — каза Страх, донякъде раздразнен. — Може би Архитектът е искал да ме забърка в тази история. Може би той реагира мигновено, наблюдава ситуацията и вижда, че се приближаваш към него с моята помощ.
	— Значи е решил, че трябва да те извади от равновесие?
	— Възможно е.
	Въпросът ми трябваше да му внуши, че всъщност е успял да направи това, но Кристиан се престори, че не го забелязва.
	— А Игор?
	— Той също е свързан е финансовия пазар.
	— Но не като първите трима души. Той никога не е наранил никого.
	— Сигурна ли си в това?
	— Да.
	— Може би не трябва да си толкова сигурна.
	— Какво трябва да значи това?
	— Може да има неща, за които не знаеш. И такива, които виждаш като в криво огледало.
	Не исках да слушам такива загадъчни предупреждения от устата му. Досега той беше единственият човек, който в целия този хаос говореше за всичко директно и не се опитваше да ме обърква допълнително. Всички останали сякаш правеха обратното, сякаш целият свят правеше така, че мислите ми да потънат в хаос.
	— С какво точно се занимаваше Игор? — попита Кристиан.
	— Споделени плащания.
	— Нещо като Тилт?
	— Какво?
	— Стартъп, който бе приет бързо от Airbnb. Чрез peer-to-peer плащания се разрешава няколко души да плащат заедно за даден апартамент.
	— Да… — промърморих. — Само че Игор искаше да създаде по-широка платформа, която да може да се използва за плащане на абонаменти, купуване на продукти и така нататък.
	— Само че ми се струва, че е закъснял, защото такива инициативи съществуват от дълго време.
	Свих рамене.
	— Идеята беше да накара клиента да разбере, че не се нуждае от бормашина, а само от дупки в стената. И че ако в къщата живеят няколко души, те всички могат да платят за пробиването им заедно. Така не само спестяват от бормашината, която биха използвали само веднъж, но и си поделят разходите.
	— Това е добре позната концепция.
	— Може би е имал някоя новаторска идея, не знам. Не разбирам от финтек.
	— А той напротив.
	Тембърът на гласа на Страх показваше, че това не е просто твърдение, а упрек към съпруга ми. Примижах, без да съм сигурна дали да продължаваме да дълбаем по темата. Имах чувството, че след като се срещнахме със сестрата на Патриция, нещо се промени и обичайният комфорт в нашите отношения по някаква причина се смени с напрежение.
	— Той винаги е бил много запознат с темата — продължи Кристиан. — Във втори или трети курс вероятно беше първият, който възприе идеята за биткойна и я обясни на останалите.
	— Знам.
	Много добре си спомнях тези обяснения, защото благодарение на тях дори и най-задръстените студенти разбраха какво е криптовалутата — и защо изобщо се нарича така.
	Обясненията на Игор бяха образни и прости. Той ни каза да си представим група приятели, които се срещат, за да играят покер. Нито един от тях няма пари и въпреки това искат да играят на пари.
	Всеки вади тетрадка и започва да записва в нея кой на кого колко дължи. След всяка партия бележките се сравняват и ако някой иска да мами или е допуснал грешка, веднага става ясно.
	Колкото по-дълго продължава играта, толкова по-трудно би било да се извършат някакви манипулации, защото сметките могат да се видят като на длан. Започват да оформят блокове. И това е всъщност идеята за блокчейна, веригата, благодарение на която може да съществува криптовалутата.
	А префиксът? Обяснението на Игор за него беше също толкова просто. Трябваше да си представим, че нашите покер играчи не се виждат. Това би било проблем, защото някой може да отиде на масата и да се представя за някой играч, да заложи нещо от негово име.
	Как да се реши този проблем? Дава се на участника нещо криптографско. Например два ключа за кодиране на самоличността — единият частен, показван само при залагане, другият публичен, така че всеки да знае кой е играчът.
	Отново наместих колана си, чувствайки се все по-неудобно.
	Мислех си за това с каква лекота Игор успяваше да обясни въпроси, които изглеждаха много сложни за мнозина. Страх беше прав, съпругът ми наистина познаваше материята и впрочем навремето беше инвестирал в криптовалути.
	Но заради това ли самият той си е подписал присъдата?
	— Може би е съветвал някого? — каза Кристиан.
	За момент ми се стори, че съм загубила нишката.
	— Хм? — промърморих.
	— Може би той е съветвал някого, който се е прехвърлил на биткойн или друга криптовалута като в случая с кредитите във франкове?
	— Има ли други такива валути?
	Той ме погледна невярващо.
	— Над хиляда. Във всеки момент може да бъде създадена нова.
	Това не биваше да ме учудва. Всъщност достатъчно беше само няколко души да организират игра на покер и да забравят да вземат парите си със себе си.
	— Какво? — каза Кристиан. — Никога не ти е споменавал нещо подобно?
	— Не.
	— А разговаряли ли сте…
	— За криптовалутите, финтека и какво правеше в Ай Би Ем? — довърших вместо него със саркастичен тон. — Имахме по-добри теми за разговор, Страх.
	Осъзнах обаче, че от време на време Игор беше говорил за финанси: Особено в контекста на книгата, над която работеше напоследък, с безнадеждното заглавие „Младият лебед“. Тя беше станала табу, но той твърдеше, че точно криптовалутите са важна част от нея. Беше много запален, можеше да говори на тези теми непрекъснато.
	„Имахме по-добри теми за разговор“ — прозвуча като ехо в главата ми. Моите собствени думи, но сякаш не мои.
	И всичко това, защото неволно използвах миналото време. Почувствах се по-зле, отколкото ако бях извършила предателство. Наместих колана си и тихо изругах, после просто го откачих. Като се имаше предвид всичко, което се вършеше наоколо, катастрофа и челен удар във въздушната възглавница щяха да са най-малките ми проблеми.
	— Трябва да поговорим с приятелите му — каза Кристиан.
	— За какво?
	— Дори да е само за този проект за споделяне на плащания. Може би по някакъв начин Игор е навредил на някого с интереси на финансовия пазар.
	— Или е нещо съвсем различно.
	— Какво?
	Свих рамене, неспособна да скрия раздразнението си.
	— Всъщност какво ли не — казах аз. — Връзката, която виждаш между всички тези хора, може да е свързана с неуспешна инвестиция, измама, нещо…
	По някаква причина измамата ми се струваше най-вероятен повод за отмъщение. Можех лесно да си представя положението, в което са се озовали първите трима изчезнали: нископоставен служител на финансова институция, магнат на капиталовия пазар и дъщеря на министър.
	Само че това бяха само няколко блокчета от по-голям пъзел.
	Пъзел, който се разрастваше все повече и повече, докато се връщахме към центъра.
	Звукът от съобщение прозвуча като предвестник на нова трагедия. Потръпнах с чувството, че телефонът не само вибрира в джоба ми, ами направо се е запалил. Измъкнах го веднага, задържайки дъха си.
	Страх внезапно спря колата край пътя.
	— Той ли е? — попита трескаво. — Качил е поредния туит?
	Преглътнах и плъзнах пръст по дисплея. Снимката на притежателя на профила беше неясна, показваше само частично осветеното лице в профил на възрастен мъж. Не можеше да се види много, но по някаква причина този човек ми се стори познат.
	— Да.
	— Какво е този път?
	Не какво, а кой, трябваше да кажа. Показах профила на човека, който беше качил туита с проклетия хаштаг, и бързо разгледах основната информация.
	— Теса?
	— Изглежда е някакъв лекар — казах. — Акаунтът е от две хиляди и десета, последният туит е изпратен две години след създаването му.
	— Как се казва?
	— Хенрик Май.
	— Говори ли ти нещо това?
	Хванах една кожичка и я дръпнах силно. Дори не забелязах, че по нокътя ми потече кръв.
	— Не знам… — промърморих. — Струва ми се, че някога вече съм чувала това име и фамилия.
	Страх ми подаде кърпичка и едва сега осъзнах, че трябва да избърша кръвта си, преди да е капнала на тапицерията.
	— Какво има в туита?
	— Самият хаштаг.
	Не ми повярва, затова му показах телефона. Това беше поредната шега на Архитекта. Въпреки че имаше само една дума, освен решетката, посланието беше доста красноречиво.
	— Той ни се подиграва — казах аз и се върнах към преглеждането на профила на Май.
	Фамилията беше често срещана, предполагах, че в Полша я носят няколко хиляди души. Хенрик не беше добавял никакви снимки, освен тази с неясния профил. Не беше твърде активен, но от време на време качваше по някой туит.
	Започнах да ги разглеждам, надявайки се, че ще мога да установя нещо чрез линковете, към които препращаха. Междувременно Страх извади телефона се и започна търсене в Гугъл.
	Кликнах върху линка в първия туит и се озовах в сайт, свързан с психологията. Статията се отнасяше до психопатологията, по-специално до нарушения, свързани с паметта.
	Намръщих се, местейки поглед по текста. Не познавах добре темата и статията беше написана на не много достъпен език. Разбрах обаче, че авторът описва редица симптоми, свързани със заболявания, чиито имена ми звучаха толкова странно, че можеха да означават нещо.
	Вторият линк ме насочи към материали, свързани със същата област, но по-конкретни. Този път авторът разглеждаше темата за илюзиите и халюцинациите на паметта, като описваше с подробности симптомите на двете заболявания.
	Третият туит ме отведе до следващата статия. И сега вече не можех да се съмнявам, че Хенрик Май не е дал линк към нея случайно. Тази статия се занимаваше само с един от въпросите, свързани с разстройствата на паметта — конфабулацията.
	С други думи, запълване на пропуските в паметта чрез неверни, измислени спомени. Авторът възразяваше срещу стигматизирането на хора, страдащи от тази болест, и показваше, че това е естествена защитна реакция на ума, опитващ се да закърпи дупките с всички налични средства.
	Последната статия беше свързана с разстройствата на самоличността.
	Изключих телефона и затворих очи за момент. Повече не можех да се самозаблуждавам.
	— Познавам го — казах. — Поне така мисля.
	Кристиан отмести поглед от телефона си.
	— Откъде?
	— Въведи името му в Гугъл.
	— Вече го направих. Знаеш ли колко резултати изскочиха?
	— Добави: „психиатър Варшава“.
	Вместо да направи това, което бях предложила, Страх се вторачи в мен, очевидно чакайки да продължа. Знаех, че трябва да го направя. По-добре е да научи всичко от мен, отколкото от търсачката. Първо обаче имах нужда от потвърждение.
	— Просто го напиши, Страх.
	— Не можеш да ми обясниш какво става?
	— Първо трябва да знам, че не греша.
	Накрая той добави това, за което го помолих, и ми показа първите няколко резултата. Поех си дълбоко дъх и отново затворих очи. Трябваше да се справя с осъзнаването, че всичко това наистина се случва. И че миналото е намерило начин да се върне при мен.
	— Е? — подкани ме Кристиан. — Защо трябваше да го проверя?
	— Защото не бях сигурна дали доктор Май се казва Хенрик.
	— Доктор Май?
	— Той ме прие в болницата. Преди няколко години.
	— Била си в болница? Защо?
	Избягвах погледа му, но знаех, че наистина няма как да избягам от това да обясня на Страх какво се е случило тогава.
	— След опита за самоубийство — казах.
	— Какъв опит?
	— Натъпках се с хапчета.
	— Кога беше това? Защо не знам нищо за този случай?
	— През две хиляди и тринайсета.
	Това беше отговор както на първия, така и на втория въпрос. По това време нямахме контакт, вече бях с Игор и задължителното условие за добрите ни отношения беше да се държа по-надалеч от Кристиан.
	— Но…
	— Не беше нищо особено. Просто лош ден.
	— Шегуваш се.
	— Не. Лекарите наричат хората като мен пристрастени към отровата. Но формалностите трябваше да бъдат спазени, така че ме прегледа психиатър. Трябваше да определи дали представлявам заплаха за себе си и трябва ли да се лекувам.
	— И?
	— Написа ми направление до клиника. Известно време ходих там — отвърнах, сякаш си говорехме за контролни посещения след инфекция, която не е опасна за живота. — Както и да е. Важното е, че Май ми написа това направление.
	Кристиан едва сега завъртя ключа, изключвайки двигателя. Той също разкопча колана си и се обърна към мен. Сложи ръката си зад седалката и се вторачи в мен, докато най-накрая не отвърнах на погледа му.
	Направих всичко, за да скрия срама си, но предполагах, че това не помага много.
	— В такъв случай може и да греша за общия знаменател на всички тези изчезвания.
	Не казах нищо.
	— Може би не става въпрос за финанси, а за теб.
	— Само че аз не съм имала нищо общо с повечето от тези хора.
	— Сигурна ли си?
	Не, не бях. Но не исках да го призная — нито пред себе си, нито пред него. Струваше ми се, че никога не съм срещала първите трима души, които са използвали хаштага, но можеше и да греша.
	Особено като се имат предвид статиите, до които водеха линковете в профила на психиатъра. Психиатърът, който се грижеше за мен, след като едва не отнех живота си.


>>	Съвременен Прометей
>>	Жержен, Вавер

	Треперещите, покрити с кръв ръце бяха ясно доказателство, че вината е негова. Страховски стоеше до старата зацапана мивка, без да знае колко време е минало, откакто е пуснал вода от чешмата.
	Накрая тръсна глава и започна да мие ръцете си. Сапунът беше оставен от предишния собственик, вероятно най-евтиният, който можеше да се купи. Кристиан търка кожата си с правоъгълната буца, докато ръцете му не станаха червени.
	Завъртя крана и стисна с пръсти ръбовете на мивката. Дръпна я, сякаш щеше да счупи керамичната раковина и да я разбие на пода. Отвори очи и погледна отражението си в прашното огледало.
	Малко оставаше да удари главата си в него с всички сили.
	Затвори очи и видя сцена, която го прояждаше като киселина в главата. Теса се отдръпна леко, но това беше достатъчно. Една трагична стъпка. Един миг, който промени всичко.
	Тялото й беше разкъсано от скоростния влак. Всичко беше в кръв.
	Кристиан стоя парализиран само за части от секундата. После този внезапен ступор беше сменен от поредица напълно ирационални действия. Когато композицията спря, Страховски вече тичаше към локомотива. Сякаш имаше шанс да спаси Теса.
	Следващите му спомени бяха само откъслечни образи. Кръв по вагона, части от тялото. Ръцете му се плъзгаха по тялото, отчаяно търсейки… какво?
	Някакви гласове. Писъци. Олюляващият се машинист, който беше слязъл от влака.
	Страх не помнеше какво се случи след това. Знаеше, че в крайна сметка разговаря с човек в униформа, после влезе в колата. Беше избутал няколко души, дори не си спомняше какво са го питали.
	После изведнъж се озова в Убежището. В безопасност от света, но наистина застрашен. Изглеждащ жив, но всъщност мъртъв.
	Животът му завърши на железопътните линии. А остатъците от кръвта върху мивката бяха доказателството.
	Кристиан не знаеше колко време е минало, преди да застане пред времевата линия в мазето.
	Дълго се взира в нея, сякаш можеше да я използва по някакъв начин, за да се върне в Таргувек Фабрични точно преди трагедията. Сякаш можеше да я предотврати.
	Беше твърде късно за това. Но това не означаваше, че той не може да направи нищо. Напротив.
	Страх се приближи до материалите си и започна бавно да добавя нови неща. Работеше без бързане, но с решителност, сякаш от това, което правеше сега, зависеше дали ще види отново Теса.
	Когато свърши, той беше сигурен, че ще се случи.
	Ще открадне огъня от боговете. Ще бъде като съвременен Прометей, като героя от романа на Мери Шели. Той също ще използва всички възможности, които му дава днешният свят, но за разлика от случая с Виктор, те няма да имат нищо общо с технологията.
	Инструментите бяха твърде много. Можеха да направят така, че за Кристиан всичко да бъде възможно.
	Включително и да създаде отново Теса.


>>	Теса

	Събудих се на странно място, не бях сигурна как съм се озовала там. Едва след малко аскетичният интериор ме накара да осъзная, че вечерта бяхме отишли в Жолибож, в апартамента на Страх. Не исках да прекарвам нощта с него, въпреки че самият той спа на дивана, но още по-малко ми се искаше да се върна вкъщи.
	Страх страдаше от недостиг на финансови средства, но малкият апартамент всъщност изглеждаше така, сякаш е проектиран според последните тенденции в дизайна. Разбира се, това се дължеше на големите контрасти — Кристиан беше боядисал стените с изразителни, по-скоро тъмни цветове и беше нанесъл върху тях светли елементи. Имаше и множество евтини уреди от JYSK и няколко минималистични фототапета.
	Седнах на леглото и се загледах в един от тях. Извивката на планински път се губеше някъде в мъглата. Всъщност цялата графика се състоеше от бели изпарения. И беше в съзвучие с това как се чувствах.
	Отидох в банята и си измих лицето, при което забелязах, че Страх ми е приготвил нова, неразпечатана четка за зъби. Проклех се, че не бях взела козметика или някои основни неща от апартамента ми. Най-много ме притесняваше липсата на фиба. Не беше първият, нито последният път в живота ми. Понякога се случваше да напусна дома си и след час и половина почти да се парализирам от ужас, че съм забравила антиперспиранта. Всъщност това беше невъзможно, но самата мисъл беше достатъчна, за да се облея в гореща пот.
	Намерих Страх в малката всекидневна, наведен над лаптопа, който си спомних от времето на университета. Понякога, след като го свържеше с проектор, можехме да видим Илона и Луиза на тапета, сякаш Кристиан искаше да ги покаже. Няколко пъти по време на лекция се случваше да се появи съобщение от Илона по Скайп.
	Направих кафе за двамата, после седнах на масата срещу Страх. Тъмните подутини под очите му ме накараха да си направя извода, че не е мигвал. И че е направил много повече, отколкото трябваше.
	Откъсна поглед от монитора едва когато му подадох кафето.
	— Благодаря — каза.
	— Мисля, че аз трябва да ти благодаря.
	— Казах ти, че това не е проблем. И без това напоследък не спя, или най-много да дремна за малко на дивана.
	— Имах предвид това, което си правил цялата нощ.
	Той отпи малка глътка почти безшумно, въпреки че кафето беше горещо. Знаеше колко ме дразнеше сърбането и оценявах, че обръща внимание на такива дреболии, за да не ме разстройва.
	Веднага осъзнах колко удобно се чувствам тук. Не, не ставаше въпрос за мястото, а за компанията. Със Страх ни свързваха много неща, общото ни минало беше по-богато от това на много двойки.
	Отхвърлих тези мисли. Не биваше да мисля за подобни неща, особено сега, когато не знаех какво се случва със съпруга ми.
	Божичко, какво ми ставаше?
	Не можех да се отърва от осъзнаването, че съм успяла да заспя без големи проблеми вечерта. Бях убедена, че няма да мигна, и първоначално не възнамерявах да си лягам. Същевременно чувството на комфорт, което ми даваше присъствието на Кристиан, свърши работата си.
	— Какво мислиш, че съм правил цяла нощ? — попита той.
	— Търсил си информация за Май.
	Той остави чашата и кимна.
	— Изглежда, че се е преместил.
	— Преместил се е? Къде?
	— Не знам. Не работи в нито една клиника или болница, обаждах се на всички във Варшава.
	Точно това очаквах. Страх беше педантичен и непоколебим — обичайният списък с имена в уебсайтовете не му беше достатъчен. Трябваше да се обади, да провери всичко сам, да бъде сто процента сигурен.
	— Но не се задоволи с това.
	— Не. Свързах се с всички болници, които успях да намеря.
	— Просто трябваше да ме събудиш и да попиташ.
	Той махна с ръка, сякаш това малко самосиндикално разследване му харесва.
	— Болница „Белански“ беше третата в списъка ми — отговори той и плъзна пръст по екрана на лаптопа. — Научих, че Хенрик Май е работил там доста дълго, до две хиляди и четиринайсета.
	— Последният туит е от този период. Тоест предпоследният.
	Кристиан потвърди с бързо кимане.
	— Никой обаче не искаше да ми обясни защо Май е напуснал болницата. Също така не успях да убедя никого да ми даде телефонния му номер.
	Усетих в гласа му подозрение, макар че изглеждаше неоправдано.
	— Изненадан ли си? — попитах. — Ако предоставят информация за някой психиатър, биха могли да му създадат проблеми.
	— Но можеха поне да кажат нещо. А всички мълчаха като гроб.
	— Явно имат правила.
	— Правилата са си правила, но аз прибягнах до наистина силни аргументи, твърдейки, че става въпрос за живота на един от бившите му пациенти.
	Зачудих се дали случайно наистина не е така.
	— Поисках поне да ми кажат болницата, в която в момента приема.
	— И?
	Страх сви рамене.
	— „Съжаляваме, но не можем да предоставяме информация за нашите служители“ — цитира той. — Така че започнах да търся сам, но не намерих нищо. Нищо, освен научна статия, която Хенрик Май е публикувал през август две хиляди и четиринайсета година.
	— За психопатологията ли беше? Нарушения на паметта, като онези в линковете му в Туитър?
	— Донякъде. В нея Май пише за дисоциативното разстройство. — Кристиан погледна към екрана и прочисти гърлото си. — Това е „разстройство на личността, включващо временното изключване на определени умствени дейности от съзнателен контрол“.
	По някаква причина звучеше по-тревожно, отколкото трябваше да бъде.
	— Поне това е определението в речника на полския език — продължи Страх. — Специализираните дефиниции подчертават дисоциация на съзнанието, паметта, идентичността или възприятието. Звучи неясно, но основното е, че болните могат дори да загубят връзка с реалността.
	— В какъв смисъл?
	— В най-различен. Може да се стигне до деперсонализация, когато човек започва да изглежда нереален на самия себе си и му се струва, че не съществува. Или до дереализацията, когато светът започне да изглежда нереален. Разбира се, и до амнезия или раздвояване на личността, но нас ни интересува друг, специфичен тип на това разстройство.
	Кристиан отпи от кафето, сякаш трябваше да се подсили с порция кофеин, преди да пристъпи към тези подробности.
	— Май пише за дисоциативната фуга. Чувала ли си за нея?
	— Не. И не съм сигурна дали искам да чуя.
	— Това е единствената ни следа, така че…
	— Говори, Страх.
	Той кимна.
	— Това е защитна реакция на ума, както и всички други дисоциативни разстройства. Поне така казва Май в статията си. Все още трябва да проверя дали това е само неговата разработка, или общоприето мнение.
	Ако някога съм съжалявала, че вместо с психология години наред съм се занимавала с управлението и социологията, беше точно в този момент. Наведох се към Кристиан и го погледнах в очите, чакайки продължението.
	— Всъщност става дума за бягство, което и означава _fuga_ на латински — добави той. — Умът се опитва да намери начин да се спаси от травматични събития. Той не може да се справи с реалността, със заобикалящия го свят и…
	— Знам това от собствен опит.
	— Да — неохотно потвърди той. — Дисоциативната фуга се проявява във факта, че пациентът забравя кой е той. Създава нова идентичност.
	— Да станеш съвсем различен човек?
	Кристиан кимна и отново отпи от кафето.
	— Това е свързано с ретроградната амнезия — добави той. — Такъв човек не може да си спомни нищо, което се е случило по-рано. Той губи истинските си спомени, заменя ги с други, измислени.
	Потръпнах от мисълта, че някой може да страда от такова състояние. Как би изглеждал животът му? И може ли да се говори за един живот? Как биха се справили неговите близки? И може ли изобщо пациентът да има близки? Работа? Интереси? Дори последното изглеждаше недостижимо.
	— Случва се, че след период на фуга пациентът се връща към… предишната си идентичност. Тогава не си спомня нищо, свързано с другата.
	Поклатих глава.
	— Колко често се случва това?
	— Доста рядко — призна той. — Но със сигурност има по-голям шанс за фуга от спечелването от тотото. Въпреки това от време на време някой печели дори десетки милиони.
	— Да…
	— Случаите ескалират по време на криза. По време на войни, природни бедствия и така нататък. Не всички биват докладвани.
	— Защо?
	— Поради две причини. На първо място, те често се случват там, където условията на живот са екстремални, в страните от Третия свят, откъдето тези неща просто не достигат до нас. Второ, при фугата обикновено става въпрос не само за умствено бягство, но и за реално. Пациентът създава нова личност, напускайки мястото, където е живял досега. В неразвитите страни често следите му се губят.
	Болката около ноктите ме накара да осъзная, че несъзнателно съм се поддала на тика си.
	— От какво се причинява фугата? — попитах. — Дали е генетично обусловено?
	— Няма достатъчно изследвания. В случая на шизофренията лекарите са имали възможността да проведат много аутопсии, да открият разлики в нивото на допамин и така нататък, но когато става въпрос за фугата, се анализира главно психологичният аспект.
	— Тоест?
	Кристиан си пое дълбоко дъх.
	— Всеки от нас изпитва незначителна дисоциация от време на време. Това е често срещано явление.
	— На мен като че ли не ми се е случвало.
	— Никога ли несъзнателно не си обърквала пътя? — попита той със съмнение. — Никога не си мислила, че гледаш себе си отстрани? Не си ли се изключвала по време на лекция, за да се усетиш едва след няколко минути?
	Вдигнах намръщено вежди.
	— Добре де — каза той. — Този последният пример може да не важи в твоя случай.
	Преместих ръцете си върху косата си и отметнах няколко кичура зад ухото си. Още веднъж си помислих, че имам нужда от фиба.
	— В крайна сметка обаче това са напълно безобидни случаи на бягство или може би моментно отдалечаване от реалността. Онези по-сериозни случаи стават предимно с хора, които в детството си са имали проблеми, били са сексуално насилвани, страдали са от депресия и така нататък.
	— Значи се случва само по естествен път?
	— В статията си Май доказва, че като цяло да, но…
	— Но какво?
	— Той също така твърди, че има такава опасност при въвеждането на хората в хипноза, защото така или иначе дисоциацията е елемент от всеки такъв сеанс. Добавя, че по този начин е възможно да се контролира пациентът до известна степен.
	Предположих, че ще продължи, но той спря и се замисли дълбоко. Чудех се за какво си мисли. И дали не за това, което беше хрумнало и на мен.
	Изводът беше очевиден. Според Кристиан аз бях връзката между изчезванията.
	Аз получих първата пратка, всичко започна от нея. И не само, че съпругът ми изчезна, но по всичко личеше и че лекарят, който ме беше прегледал в болницата след опита за самоубийство, също е изчезнал.
	Патриция беше посещавала същия университет. Илона беше съпругата, а Луиза — дъщерята на човека, с когото имах някаква връзка. Не, не някаква връзка, а просто връзка.
	Но Замецки? Може ли някога да съм го срещала и да не го помня?
	И Анета Роговска? Може и да съм се разминала с баща й по време на някоя конференция, участвах във всяка, от която можех да си намеря покана. Въпреки това не можех да имам нищо общо с такава знаменитост.
	И все пак логиката, изглежда, твърдеше обратното.
	Имаше едно голямо неизвестно. Потребителят на Туитър с ник _N.Delved_. Този, който ми изпрати съобщението за последния колет.
	Скрих лицето си в ръце и за малко масажирах слепоочията си, макар че главата не ме болеше.
	— Теса?
	Погледнах Страх през пръстите си.
	— Имам чувството, че никога няма да науча истината — казах. — Особено като се имат предвид тези психопатологични излияния на Май.
	— Мислиш ли, че те имат нещо общо с теб?
	— А ти нима не?
	— Ами…
	— Ако нещо с мен не е наред, може би дори самата аз не знам за това. Ако някой ме манипулира, още повече.
	Помълчахме известно време. Затворих очи, но веднага ги отворих отново. Под клепачите си видях Анета Роговска, Илона, Луиза и останалите. И за момент ми се стори, че и себе си.
	Потреперих.
	— Какво точно имаш предвид? — каза Кристиан.
	Самата аз не знаех. И със сигурност не бях готова да изкажа съображенията, които ме накараха да се запитам дали не съм луда.
	Но видях, че Страх чака отговора ми.
	— Трябва да го намерим — казах аз, пренебрегвайки въпроса. — Май.
	— Ще го намерим. Освен ако не е изчезнал като останалите.
	Генерализираше. Двама души от списъка на Архитекта не бяха изчезнали безследно, а бяха умрели. Но нямах намерение да го поправям, сега това нямаше значение. Логично беше да очакваме, че Май е споделил съдбата на мнозинството.
	— Добре ли го познаваше? — попита Кристиан след малко.
	— Не, едва го помня.
	— Аха.
	— Той ме прегледа, разговаряхме малко и след това ми написа направление.
	— Толкова набързо е прегледал момиче, отишло при него след опит за самоубийство?
	— Какво трябваше да направи? За него това вероятно е било съвсем обикновен ден.
	Страх не изглеждаше убеден.
	— Там сигурно има куп такива — продължих аз. — А Май вече беше на години и е видял какво ли не.
	Смътно си спомнях, че беше рязък, но ми беше трудно да преценя дали наистина е така. Всичко от онези времена ми изглеждаше мъгляво, неясно, сякаш от спомените на друг човек. Никога не се бях учудвала на това, нямах причина. В крайна сметка тази ситуация беше най-малкото необичайна за мен.
	Подозирах обаче, че може да е спазвал известна дистанция. В старите държавни болници беше пълно с момичета като мен. Тези хора десетилетия наред са правили всичко, за да спасят човешкия живот — и тези пациенти, които искаха да си го отнемат сами, със сигурност не бяха третирани като останалите.
	— Не помниш никакви…
	Кристиан млъкна, надявайки се, че ще довърша вместо него.
	— И аз не знам — добави. — Странни неща? Подозрително поведение?
	— Експерименти?
	Засмях се нервно, но крайчетата на устата му не помръднаха.
	— Не бих стигнала толкова далеч дори в най-мрачния сценарий — казах безгрижно.
	Страх не отговори.
	— Нали не мислиш, че такова нещо би било възможно в една цивилизована страна? — промърморих.
	— Не мисля. Но няма нужда да ти казвам, че животът ме е изненадвал поне няколко пъти.
	— Много хора са се опитвали да ме манипулират, Страх, но те уверявам, че никой не е експериментирал с мен.
	— И все пак статията на Май изглежда сякаш се отнася за теб. Като че ли е създадена на базата на твоя конкретен случай.
	Изгарях го с поглед, което не се случваше твърде често.
	— Полудял ли си?
	— Може би. Но ако не, това означава, че някой друг е полудял. И то достатъчно, за да прави неща, които обикновено са немислими.
	— Тоест? — промърморих.
	Кристиан си пое дъх, за да отговори, а аз рязко се изправих. Писна ми да седя на празна маса. Кафето дори не беше полумярка, имах нужда от нещо съвсем различно. Отворих хладилника и установих, че там цари същият минимализъм, както и в целия апартамент.
	— Дисоциативната фуга е оскъдно описана — каза Страх. — Поне като се има предвид начина на задълбочено проучване на шизофренията или други заболявания.
	Измънках в знак на съгласие и измъкнах млякото. Изсипах половин литър в канчето и добавих зърнени ядки, десетина кубчета шоколад, малко захар и малко плодове, за чиято свежест имах съмнения. Кристиан обаче нямаше нищо друго, което бих могла да използвам.
	Започнах лениво да разбърквам кашата, като забелязах с крайчеца на окото си, че Страх стои до мен.
	— Помисли си с какво реноме може да се сдобие Май след такава публикация.
	— Е, с какво?
	— Би станал звезда в научната общност. Би описал за какво предупреждава в статията си. Възможността за манипулиране на хора, страдащи от фуга.
	— Наистина си се побъркал, Страх.
	— Мислиш ли, че хората не са способни на такива неща?
	Погледнах го със съжаление.
	— Мисля, че дори не знаем на какво сме способни самите ние, да не говорим за останалите — отвърнах. — И извади две купи.
	Той се обърна леко объркан и после започна да отваря шкафовете един след друг.
	— Може да е нещо вдлъбнато, без значение какво — добавих.
	Мигове по-късно седнахме на масата и най-накрая можех да сложа нещо в стомаха си. Имах усещането, че съм постила няколко дни, така че освен кашата изядох и шоколада, който преди това бях отворила. През цялото това време Кристиан се вживяваше в своята концепция.
	Беше абсурдна. Не възнамерявах да я приемам дори като хипотеза. Както и да е, нямаше значение дали сме съгласни по този въпрос — важното беше, че сме единодушни в останалото.
	И двамата смятахме, че трябва да отидем в болницата в Белани, за да намерим отговорите. Със сигурност там работеше някой, който знае какво се е случило с Хенрик, след като е напуснал.
	Наложи се да почакаме половин час, за да се срещнем със завеждащата отделението. Накрая не издържах и отидох до машината, за да купя поне няколко баунтита. На връщане чух от разстояние, че Кристиан си говори с лекарката.
	Ускорих крачка, дъвчейки бързо едната част от баунтито, и завих. Жената веднага ме видя. И отстъпи назад, сякаш пред нея внезапно е избухнал пожар. Или като че ли е видяла призрак.
	— О, боже… — изстена тя. — Как е възмож…
	Виждах я за първи път в живота си. Но явно тя мен не.
	— Това сте вие… — добави тя.


>>	На ул. „Капри“ и „Средиземноморска“
>>	Стегни, Мокотув

	Страховски никога не се върна вкъщи. Въпреки че десетина часа след събитията на Таргувек Фабрични застана пред вратата на апартамента на ул. „Каталонска“, той знаеше, че това, което е от другата страна, не е вкъщи.
	Поне не за него. За човека, който беше същата сутрин — може би. Сега обаче всичко се промени толкова много, че Илона изглеждаше като съпруга на някой друг, а Луиза — като чуждо дете.
	Страх седна в креслото пред телевизора, без дори да сваля сакото си. Стоеше неподвижен и думите на Илона не стигаха до него. Тя обаче не спря да говори, напротив, все повече се разгорещяваше.
	— Къде беше, мамка му?
	Кристиан не отговори. Едва сега осъзна, че е посред нощ, но жена му все още го чакаше.
	— Какво е това? Кръв? — попита тя и посочи червените петна на ризата му.
	На Страх му се струваше, че е заличил всички следи, но явно не само психическите не можеха да бъдат премахнати.
	— Отговори ми!
	— Не.
	— Какво „не“?!
	Той отново замълча, а Илона застана пред него и закри телевизора. Точно както когато гледаше мач и на нея й се приискваше да му направи напук. Кристиан дори не бе включил приемника. Струваше му се, че е в различен свят.
	— Това момиче, което скочи под влака днес… — започна Илона. — Казаха, че учи в „Кожмински“.
	По това колко малко е необходимо, за да се свърже Теса с тези новини, си личеше какво е било психическото й състояние. Но сега всичко щеше да бъде различно. След като Кристиан я създадеше отново, ситуацията щеше да бъде съвсем различна. Теса щеше да бъде различна.
	Сепна се, когато жена му се наведе над него. За миг му се стори, че ще хване ръката му, но бързо осъзна, че това няма да се случи. Илона го погледна гневно.
	— Отговори ми! — повтори тя.
	Той се изправи и я блъсна машинално. Тя реагира, отблъсна ръката му и замалко да стигнат до бой. Страх влезе в кухнята, игнорирайки обидите, които бързо се превърнаха в крясъци.
	Извади от шкафа над хладилника бутилка водка и си наля в чаша за чай. Усети, че Илона се е появила до него. Тя подхвърли нервно нещо и замахна с ръка, като помете чашата от плота.
	Тя се разби на пода, а от спалнята на Луиза се разнесе тих вик.
	Страх едва го регистрира, както и всичко останало, но Илона незабавно тръгна към детската стая, губейки интерес към него. След известно време риданията утихнаха.
	— Това е краят — каза Илона, когато се върна.
	Кристиан седна в креслото, този път с чаша.
	— Писна ми от всичко това — добави тя.
	— Кое?
	Не биваше да й отговаря, поне ако искаше да продължи да се заблуждава, че ще успее да предотврати ескалацията на конфликта. Краткият му въпрос обаче беше изпълнен с горчивина и сега вече нямаше никакво връщане назад.
	— Какво? — изрева Илона. — Ще ти кажа точно какво, кучи сине!
	Тя вдигна ръка, сякаш искаше да го удари, но накрая само махна.
	— Писна ми да бъда третирана като уличница!
	— Какво…
	— Аз съм жена ти, разбираш ли? Не шибана любовница, не домашна помощничка, която да пере чорапи, да се грижи за детето и да готви проклетите обеди!
	Страх запази спокойствие, без да помисли, че по този начин само ще я раздразни още повече.
	— И ми писна да се преструвам, че не знам с кого се чукаш — продължи тя. — Писна ми да работя като вол, писна ми да бъда единственият човек, който изкарва хляба на семейството, в което няма истински мъж, мамка му!
	Върху бузата му падна капка слюнка, но Кристиан не помръдна. Той се загледа в жена си, опитвайки се да прецени дали вижда човека, когото е познавал досега, или някой друг.
	— Знаеш ли от какво още ми писна?
	— Не.
	Тя завъртя очи, сякаш я обиждаше, че въобще се е осмелил да отговори. Пое си въздух, опитвайки се да се контролира поне малко.
	— Че след бременността направих всичко, за да се върна във форма. Започнах диета, тръгнах на фитнес, дори се отказах от дребните удоволствия след всички дни на смяна на пелени и пране на мръсотия. И какво ми даде това? Фактът, че трябва да се конкурирам с тази дебела, мазна курва?!
	Кристиан скочи от фотьойла. Усети как ръката му трепери.
	Илона изведнъж се успокои. Точно като всички онези екстремни пътешественици, когато стигат до труднодостъпни, опасни места, без да поглеждат назад. И точно преди да стигнат до целта, спират за момент, усещайки страх.
	Дори Страховски да бе разчел добре емоциите на жена си, те скоро изчезнаха и мястото им отново бе заето от гняв. Илона сви устни, после го блъсна. Той залитна, но успя да запази равновесие.
	— Тя ли беше? — изсъска жена му. — Тя ли се хвърли под влака?
	Страх не възнамеряваше да отговаря. Беше убеден, че не е нужно.
	— Говори!
	— Знаеш много добре, че е така.
	— Ти, кучи…
	— Успокой се.
	Тя пристъпи към него и отново вдигна ръце. Този път сякаш се готвеше да го блъсне с още по-голяма сила. Страх нямаше намерение да реагира.
	— Кучката си е получила каквото заслужава — добави Илона. — А сега ти…
	— Какво каза?
	— Това, което чу.
	Кристиан бавно започна да се отърсва от вцепенението, но сега го обзе странно чувство на безсилие. Смисълът на казаното от Илона не можеше да стигне до него.
	Чуваше отделни думи, откъси от тирада. „Дебела патка“. „Така й се пада“. „Нека гние“. „За кучката кучешка смърт“.
	Промърмори под носа си да престане. Поклати глава, искаше му се да запуши ушите си и да не слуша повече. Чувстваше се като дете, което е станало напълно уязвимо. Като животно, хванато в капан.
	Илона обаче продължаваше.
	Не усети кога вдигна ръка. Дори не забеляза момента на удара. Видя, че е ударил жена си едва когато тя падна на пода. Илона не се изправи веднага, сякаш й трябваше време да осъзнае какво се е случило.
	От носа й се течеше кръв, която влизаше устата й се събираше върху венците. Илона дишаше бързо и неравномерно. Не беше уплашена, а напротив, когато шокът отмина, изпадна в още по-голям бяс.
	Виковете й нямаха край. Яростта й беше толкова голяма, че за момент затъмни майчините инстинкти. Отне й известно време да осъзнае, че в съседната стая дъщеря им реве, та се къса.
	Илона веднага тръгна към спалнята и преди Кристиан да успее да реагира, вече дърпаше Луиза към изхода. Бързо й подаде якето й, а тя самата наметна своето.
	— Край — каза отново.
	— Почакай…
	— Защо? За поредната плюнка в лицето?
	— Един през нощта е, не бива…
	— Не се приближавай, боклук — каза тя, гледайки го.
	Страх погледна Луиза. Тя беше объркана, но не й трябваше да разбира всичко, за да знае, че се случва нещо, което не би трябвало да се случва. По бузите й се стичаха сълзи, устните й трепереха.
	Ако не беше това, Кристиан можеше да се приближи до жена си, да се опита да я спре. Опасяваше се обаче, че така само ще влоши положението и ще доведе до ново избухване.
	След миг вратата се затвори с трясък. Страх постоя пред нея известно време, напълно зашеметен. Когато се съвзе, той се облече и също напусна апартамента. Много добре знаеше какво трябва да направи.
	Няколко часа по-късно беше в болницата.
	Държеше за ръката умиращата си съпруга, която го гледаше ужасено.
	Илона и Луиза бяха блъснати на пешеходна пътека малко след като напуснаха апартамента на „Каталонска“. Извършителят беше избягал от местопрестъплението, нямаше свидетели. На кръстовището на „Капри“ и „Средиземноморска“ нямаше камера за наблюдение.
	— Не се бой — каза Страх и погали ръката на Илона. — Трябваше да се случи.
	Тя изглеждаше така, сякаш искаше да каже нещо, но устните й дори не потрепнаха. Ръката й леко се движеше. На Кристиан му се струваше, че съпругата му с всички сили се опитва да я отдръпне.
	— Всичко това има смисъл — добави той. — И мога да ви върна във всеки момент. Като Теса.
	Гледаше как тя затваря очи за последен път. После сложи дланта й на болничното легло, стана и излезе от стаята. Реши, че няма време за губене.


>>	Теса

	— Не тук — каза лекарката и погледна нататък по коридора. — Да излезем навън.
	Съгласихме се без колебание. Всъщност бих се съгласила на всичко в момента, само и само за да разбера защо тази жена ме гледа така, сякаш съм възкръснала или съм отдавна изгубен роднина.
	Тръгнахме към задната част на сградата, а след това лекарката ни поведе по тясна пътека между дърветата към Младежкия дом на културата. Наоколо се носеше аромат, напомнящ по-скоро за стара, гъста гора, а не за града. Листата бяха влажни, както и пътеката, явно преди малко беше преваляло. Имах чувството, че влагата прилепва по мен като кожух.
	Спряхме се след няколко десетки метра. Лекарката извади цигари и ни предложи. Страх се възползва, аз вместо това извадих недояденото шоколадче.
	— Какво правите тук? — попита медичката. — Тоест… — Тя млъкна и погледна към Кристиан. — Приятелят ви ми каза, че търсите доктор Май, но защо? Вече нямаме нищо общо с него.
	— Но той е работил тук, преди да отпътува.
	— Не, той се отказа от работата с нас известно време преди да изчезне.
	— Изчезнал е? — намеси се Страх.
	— Не знаете ли това?
	И двамата поклатихме глави.
	— Хенри напусна жена си и един ден просто изчезна. Не е взел нито пари, нито колата си, нито дрехи.
	— Кога се е случило това? — попита Кристиан.
	Жената ни изгледа така, сякаш сме паднали от небето.
	— Не сте проверили в интернет?
	— Не намерихме нищо — отвърна той.
	Лекарката кимна, без да престава да ме гледа подозрително. Разговорът с чужд човек винаги ме е стресирал, а в тази ситуация дискомфортът беше още по-голям.
	Не ми беше позната. Струваше ми се, че никога не сме се срещали и все пак тя не само ме познаваше, но и по някаква причина предизвиквах в нея тревога.
	— Факт е, че не е писано за това във вестниците — каза тя. — Все пак мислех, че може да се намери някаква информация.
	— Проверихме каквото можахме — каза Кристиан. — Има само обща информация и препратки към няколко статии на доктор Май. Последната е от август две хиляди и четиринайсета.
	Жената се намръщи.
	— Това е интересно.
	— Защо?
	— Защото той изчезна малко по-рано, през юли същата година. За съжаление не мога да си спомня кога точно, ще трябва да попитам жена му.
	Спогледахме се със Страх, усещайки, че най-накрая сме попаднали на нещо конкретно.
	— Знаете ли как можем да се свържем с нея? — попита той.
	— Не.
	Разчитах на повече, със сигурност и Кристиан. Вместо да продължи, лекарката отново насочи цялото си внимание към мен.
	— Нямате ли контакт с нея? — казах аз.
	— Преди известно време тя напусна Варшава, искаше да започне нов живот. Откъсна се от цялото си минало, дори не остави номер, ако трябва да бъде уведомявана за някакви въпроси, свързани с нейния съпруг. Явно е решила, че Хенрик няма да се върне.
	И това беше всичко. Изглежда отново бяхме в задънена улица. Въздъхнах безпомощно и погледнах Страх в търсене на помощ, сякаш можеше да ми я даде.
	— Защо напусна доктор Май? — попита Кристиан. — Изтъкна ли някаква причина?
	— Да, но… след време се оказа, че няма много общо с истината.
	Тя замълча, сякаш по някаква причина това беше най-важното нещо, което е искала да ни каже.
	— Имало ли е някакви конфликти? — продължи да разпитва Страх.
	— Не, по-скоро не.
	— По-скоро?
	— Не бих нарекла това конфликт.
	— Можете ли да обясните?
	Тя се огледа и аз осъзнах, че сме стигнали до темата, която беше накарала лекарката да предпочете да говори тук, а не в болницата. Може би прекалено бързо бях приела ситуацията ни като задънена улица.
	— Имаше подозрения, че Хенрик взема подкупи.
	— Какви подозрения? От чия страна?
	— Неговите колеги и мои подчинени.
	— Колко сериозни бяха тези подозрения?
	— Достатъчно, за да ме разтревожат.
	— Но не достатъчно, за да бъдат огласени? — намесих се.
	Бях почти стопроцентово уверена, че това не е направено. В противен случай информацията за Хенрик Май в интернет със сигурност щеше да бъде много повече. Централната антикорупционна служба веднага щеше да се заеме с лекаря, а след изчезването му щеше да се вдигне по-голям шум.
	— Това бяха предимно клевети — каза лекарката след малко.
	— Предимно?
	— Някои съмнения не успях да разсея, но…
	— Въпреки това не съобщихте нищо на ръководството на болницата? — попита я Кристиан. — Или на службите?
	Жената не беше притеснена, напротив, изглеждаше така, сякаш след толкова години все още беше убедена, че постъпила правилно.
	— Не, защото най-сериозните съмнения и обвинения се появиха едва след като Хенрик изчезна.
	— До какво точно се отнасяха те?
	— Те всъщност бяха класически пример за очерняне на лекар. Ставаше въпрос за подкупи от фармацевтични компании в замяна на изписване на конкретни лекарства.
	— И не опровергахте тези обвинения?
	— Не — каза лекарката. — Но както казах, това беше постфактум. Хенрик вече не работеше при нас.
	Дори ако Май наистина беше вземал пари от фармацевтичните компании, това, изглежда, нямаше никаква връзка с дейността на Архитекта.
	— Мислите ли, че затова е изчезнал? — продължи да пита Страх. — Че е взел достатъчно подкупи, за да може да започне живота си наново?
	— Не, не мисля така. Не би могъл да спечели толкова много от такава дейност.
	Лекарката продължи да говори още известно време, като обясни, че не е открила връзка между обвиненията и изчезването на Май. Увери ни, че в противен случай нямало да се поколебае да уведоми полицията.
	И двамата си давахме сметка, че това са глупости. Петното върху репутацията на болницата би било значително, може би нямаше да може да се изчисти дълго време. Особено по отношение на психиатрите, при които доверието на пациентите е от решаващо значение.
	Чудех се защо жената толкова охотно ни разказа всичко. В края на краищата трябваше да има едно наум, че може да отидем при медиите или в полицията.
	Не знаех отговора, но знаех, че той може да бъде свързан само с един факт. С факта, че тази лекарка веднага ме беше разпознала.
	— Помните ме, нали? — попитах веднага след като тя приключи с обясненията си.
	— Доста добре.
	— И се изненадахте, когато ме видяхте. Защо?
	— Защото не би трябвало да сте жива.
	— Какво, моля?
	Жената веднага тръсна глава, сякаш в момент на умопомрачение си е позволила твърде много.
	— Извинете — каза бързо тя. — Прозвуча зле. Исках да кажа, че доколкото ми е известно, вие…
	Тя замълча, търсейки точната дума, макар че вече беше твърде късно.
	— Хенри твърдеше, че вие сте причината за неговото напускане — изстреля тя най-накрая.
	— Тоест?
	— Той ми каза, че въпреки усилията му вие сте си отнели живота. И то по изключително брутален начин.
	Почувствах се така, сякаш се нося по непознати, бурни води и няма и помен от никакъв бряг. Имах нужда от котва, но се страхувах, че дори да я намеря, няма да има за какво да се закача.
	Светът за миг стана нереален. Когато лекарката започна да говори, се олюлях.
	— След това той като че ли рухна, защото дълго време беше правил всичко възможно, за да успеете се справите с мислите за самоубийство. Твърдеше, че сте станали много близки. И че сте постигнали голям напредък.
	Тя изчака да отговоря нещо, но аз не възнамерявах да го правя. Бях виждала този човек само веднъж и не разбирах защо би твърдял нещо друго.
	— Е… — добави лекарката. — Както се вижда, всичко това е било просто фалшиво извинение.
	— Както се вижда — промърморих под носа си, после се обърнах към болничната сграда, скрита зад дърветата. Опитвах се да подредя всичко в главата си, но напразно.
	— Нещо не е наред? — попита лекарката.
	— Всичко е наред — казах аз. — Просто се чудя… дали след този опит с таблетките съм попаднала право тук?
	Явно беше изненадана, че това не е изявление, а въпрос.
	— Да. Не помните ли?
	— По-скоро смътно. Беше труден период.
	— Ами да… — съгласи се тя неуверено. — Бяхте при нас няколко дни, после Хенрик реши, че не застрашавате себе си или останалите.
	— И все пак ме изпрати в клиника.
	— Не знаех за това. Не следя подробностите за всеки пациент толкова внимателно.
	— Така беше. Само че той не се занимаваше с мен там, не съм имала контакт с него, откакто напуснах болницата.
	Жената ме погледна с подозрение и осъзнах, че се дължи на липсата на увереност в гласа ми. Това ме изненада, защото ми се струваше, че нямам причина да се съмнявам в тези факти.
	И все пак не ме напускаше усещането, че в пъзела, наречен реалност, някой внезапно е сменил някои елементи.
	Божичко, какво ставаше с мен?
	— И защо в такъв случай е твърдял, че се е занимавал с мен? — попитах.
	— Явно е имал нужда от извинение.
	— Но защо точно такова? Защо е избрал мен?
	Лекарката издиша тежко въздуха от дробовете си.
	— Обещавам, че ще се опитам да разбера. Но сега моля да ме извините. Време е да направя визитацията.
	Взехме си довиждане с нея, и двамата изненадани от факта, че тя не само ни разказа всичко, но и заяви, че е готова да продължи да помага. Това не беше просто учтивост, лекарката остави у нас усещането, че наистина ще открие истината.
	— Да хапнем нещо — предложих, след като я изпратихме с погледи.
	И двамата бяхме леко замаяни, реших, че един добър обяд в града няма да ни навреди. Особено Страх, който изглеждаше доста по-зле от мен. Не бях изненадана — поне бях успяла да спя, а той функционираше само благодарение на кафето.
	— Имаш ли нещо конкретно предвид? — попита Страх.
	Бяхме при парка „Белански“ и предположих, че там няма никакви ресторанти.
	— Не се ориентирам добре в района.
	— Не си ли била в „Релакс“?
	— Къде?
	— Студентски клуб в парка.
	— Аз и студентски клуб?
	Нямаше нужда да отговаря. След известно време вече седяхме в октавията и Кристиан обясняваше нещо за „Бара под душа“. Не знаех и това заведение, не звучеше като място, където бих искала да ям.
	В крайна сметка отидохме в „Базата на вкусовете“, малка кръчма срещу Беланската поликлиника. Тук предлагаха „натурални пироги“, каквото и да означаваше това. Поръчах си сладко сирене, а Кристиан си взе мус от пилешки дроб.
	Той имаше шест парчета в чинията, а аз — двайсет и четири. Страх обаче не коментира — не успяхме да започнем никакъв разговор. Появи се нов туит.
	При звука му едва не подскочихме в столовете си. Спряхме да ядем, спогледахме се и затаихме дъх. И двамата имахме Туитър, и двамата чакахме ново съобщение. И двамата знаехме, че ще го получим. Не очаквахме обаче, че ще бъде толкова скоро.
	Хаштагът „апсида“ беше като киселина, разяждаща очите. Погледнах го, без дори да забележа, че ръката ми трепери.
	— Не разбирам… — изстенах аз, поглеждайки към Страх. — Какво означава това?
	Той не отговори, също вперил поглед в известието.
	Както винаги, Архитекта се оказва пестелив на думи. Освен това ми се струваше, че не те са най-важното. Важното беше от чий профил се е появил туитът.
	Първата изчезнала. Патриция Спорняк. Видяна за последен път да тича на „Вибжеже Пуцке“. Момичето, от чиято снимка беше започнало всичко.
	Потръпнах от мисълта, че тя отново се обажда. Сякаш се свързвахме с отвъдното.
	Тръснах глава, казвайки си, че това не е Патриция, а човек, който по някаква причина правеше всичко възможно, за да загубя ума си. Поне така изглеждаше от моя гледна точка.
	С крайчеца на окото си видях, че Кристиан вдигна поглед към мен.
	— Ти си свързващото звено? — накрая каза той.
	— Да, така мисля…
	Прочетох туита отново.
	„Представи си образно, като друго състояние на нещата, нашата природа от гледна точка на умствената култура и нейната липса.“
	— Откъде е? — попита Страх.
	В тона му долових подозрение, сякаш по някаква причина мислеше, че аз съм виновна за всичко това. Че играя някаква зловеща игра. И че искам да му го върна заради цялата тъга, която ми е причинил.
	— Теса?
	— Мисля, че от „Държавата“.
	— Коя държава?
	— На Платон.
	Знаех, че Страх познава известния диалог на гръцкия мислител, въпреки че със сигурност не толкова добре, колкото го познавах аз. Той беше карал курс по основи на философията преди повече от десет години, а аз само преди две. Освен това се интересувах достатъчно много, за да се запиша по-късно на факултативен курс.
	— Сигурна ли си?
	— Така мисля — казах и отново прочетох туита. — Ако не ме лъже паметта, така започва диалогът на Платон с Главкон. Това е тази книга, в която се споменава алегорията за пещерата.
	Това не се налагаше да го обяснявам, беше основна концепция не само в психологията, но и в социологията. Освен това образът беше толкова ярък, че дори и най-задръстените студенти можеха да говорят за Платоновата пещера на изпита.
	Огнище, няколко оковани с вериги към стената хора и сенките, които виждат върху стената. Тези няколко елемента бяха достатъчни за Платон, за да покаже, че всичко, което виждаме, е просто илюзия.
	— И какво? — каза Кристиан. — Този човек се опитва да ни каже, че това, което виждаме, са само сенки върху стената на пещерата? Че тази реалност е илюзия?
	Преглътнах с усилие. Спомних си за пирожките, които изстиваха в чинията, но вече не ми се ядеше.
	— Че всичко, което знаем, е въображаемо?
	— Така излиза.
	— Не изглеждаш убедена.
	— Не е там въпросът — казах тихо, избягвайки погледа му. — Това е добра интерпретация, но Платон отива още по-далеч. Показва, че тези хора са били в окови толкова дълго, че са престанали да ги чувстват като нещо, което ги ограничава. И са гледали толкова дълго тези сенки на стената, че им се струва, че те са истинският свят.
	— Точно така.
	— Платон също иска да покаже, че хората живеят безцелно, не ги мотивира нищо възвишено, водят повърхностно, лишено от дълбочина съществуване.
	Страх присви очи.
	— Това е някакъв идеологически манифест?
	— Или съобщение, адресирано директно до мен.
	— До теб? Тук няма нищо лично.
	— Може и да има.
	— Имаш предвид онези статии на Май?
	— Не. Става въпрос по-скоро за това как се чувствам самата аз.
	Оставих приборите и отместих чинията настрани.
	— От известно време имам усещането, че… сама не знам, Страх. — Млъкнах и вдигнах поглед. — Чувствам се сякаш съм се откъснала от реалността.
	Видях в очите му тревога. Същата, която си спомнях от студентските времена. Или по-скоро от най-лошия период, когато заспивах ден след ден, мислейки си, че на следващия ден ще взема решението да сложа край на всичко.
	Тогава четях Платон, вероятно дори точно тази книга. Търсех в текстовете на гръцкия философ подкрепа за собствените си заключения. И колкото и да е изненадващо, я открих, макар че може би само защото използвах широко тълкуване.
	Алегорията на пещерата показваше също, че смъртта сама по себе си не е нищо лошо. Напротив, твърди Платон, тя може да доведе до освобождаване. До съществуване в света на идеите, тоест истинския свят.
	Защото видимата реалност, която познаваме, е просто илюзия. Истината е идеята. И в нейния свят може да има само душа. Не и тяло.
	— В този случай не става въпрос за теб — каза Кристиан.
	— Може би не… — признах. — Може би преувеличавам.
	— Да приемем, че е така. И двамата ще се почувстваме малко по-добре.
	Насилих се да се усмихна леко.
	— На мен ми прилича на призив към действие — добави той.
	— В какъв смисъл?
	— В такъв, че Архитекта се обръща към всички нас. Той иска да скъсаме веригите, да спрем да гледаме сенките и да проверим какво ги хвърля на стената.
	И аз предпочитах тази версия. За мен би било по-леко, ако знам, че този луд не се е фокусирал специално върху мен, а върху цялото човечество. Че иска някак си да го накара да се пробуди.
	— Както и да е, между другото открихме, че той е поне частично запознат с философията — добави Страх.
	— Това са по-скоро начални познания след няколко или най-много десетина университетски курса.
	— Начални? — попита той със съмнение. — За теб може да е така, но те уверявам, че повечето студенти излизат от на университета, напълно забравили за алегориите на Платон.
	— Не мисля така.
	Кристиан махна с ръка, сякаш нямаше смисъл да се говори за това.
	— Освен това привежда цитат — каза той.
	— Може да го е намерил в интернет.
	— Но трябва да е знаел къде да търси. И какво.
	Всъщност трябваше да призная, че може да е прав, но по някаква причина ми беше трудно да приема, че нашият противник има някакви познания, интелигентност или други качества на образован човек.
	Нашият противник? Веднага щом това определение се появи в съзнанието ми, осъзнах, че се поддавам на играта на Архитекта. Ставах един от участниците, който от сега нататък ще се опита да спечели. Въпреки че никой не знаеше правилата. Въпреки че те може и да не съществуваха.
	С известно закъснение осъзнах, че Кристиан ми говори нещо. Премигнах няколко пъти, връщайки се към реалния свят. Или може би илюзорния, както предпочиташе Платон.
	— Как мислиш? — попита Страх.
	Свих рамене.
	— Не чу повечето от аргументите ми, нали?
	— Само част.
	— Казах, че е призив за скъсване на веригите — повтори той.
	— Точно това го чух. Изключих се малко по-късно.
	Измери ме с поглед, в който видях намек за снизхождение.
	— Наистина ли нямаш усещането, че този човек иска по някакъв начин да ни събуди?
	— Не знам.
	— Може би не цялото общество, а определена група. Така или иначе, би имало смисъл.
	Докато побърканият не уточнеше намеренията си, всичко беше възможно. Включително и версията на Страх с пробуждането.
	Чакай малко…
	Осъзнах, че Платон гледа на нещата по доста сходен начин. Трябваше ми малко време, за да си припомня конкретната дума, която използваше. Въпреки че бях зазубрила латинските термини, се стараех да запомня и гръцките — обикновено чрез асоциации.
	В този случай това беше дума, подобна на амнезията, макар да бе нейната противоположност.
	В крайна сметка се сетих.
	_Анамнеза._ Не пробуждане, а спомняне.
	Платон твърдеше, че някога сме живели без тела, в реалния свят, в света на идеите. И само чрез _анамнеза_, спомняйки си, трябваше да научим за реалността. Според него сетивните преживявания са илюзорни, действат в обратна посока, изграждат илюзия.
	Все повече и повече звучеше като съобщение, насочено към самата мен. Съвсем не към някаква група.
	Веднага след това си спомних всички неща, които бях взела от „Държавата“, за да оправдая пред себе си самоубийството.
	Тленното не е истинско. Тялото не ни е нужно, то е причината за човешката немощ. Това е веригата, която ни държи в пещерата.
	Почувствах, че отново се приближавам до мястото, където не исках да се връщам. И което никога не бях напускала.
	Колко часа бяха минали, откакто лежах в леглото, обмисляйки да си отнема живота? Няколко десетки? Заради всичко, което се беше случило по-късно, не се връщах към тези мисли, но сега бях принудена да го направя.
	Архитектът беше успял да проникне в съзнанието ми. Не, нещо повече. Имах усещането, че по някакво чудо той може да ме контролира.
	Нямах възможността да развия тази идея, защото прозвуча ново известие.
	После следващото.
	И още едно.
	Появили се бяха три нови туита с хаштага. И знаех, че това е само началото на вълна, която ще ни залее.
	Отворих първото съобщение. То идваше от профила на Марчин Замецки и гласеше: _salvatore fabro_. Разбира се, това не ми говореше нищо, макар да предполагах, че по някаква причина би трябвало да ми говори.


>>	Салваторе Фабро
>>	Градините, Вавер

	Илона и Луиза се бяха озовали в по-добрия свят, сега можеха да живеят истински. Те никога не бяха преставали да съществуват и ако беше необходимо, Страх щеше да ги върне.
	Беше щастлив със съпругата си дълги години. Детето направи живота им пълен. Но Илона не можеше да го оцени, тя се съсредоточаваше все повече върху сенките, пренебрегвайки великолепието на всичко, което им се случваше.
	Започваше да се вманиачава на тема контрол, губейки уважението си към Страх, а преди всичко постепенно се отдалечаваше от него. От това страдаше интимната сфера, и не само тя.
	Създаваше му все повече и повече проблеми, той не можеше да следва плана си спокойно. А спокойствието беше абсолютно ключово. Спокойствието — и постоянството.
	Съпругата му му причини проблеми и след смъртта си. Донякъде сам си беше виновен, защото се появи на погребението. Не биваше да пие толкова много; малко — да, трябваше да създаде правилното впечатление. Той обаче не контролираше ситуацията, когато се появи полицията.
	Те трябваше само да го разпитат като свидетел. За съжаление Кристиан каза твърде много неща, като се оплака, че имат наглостта да се появят, когато той се сбогува със съпругата и дъщеря си. В крайна сметка всичко приключи с принудително задържане.
	Той видя подозрителните, обвиняващи погледи на няколко от опечалените. Ако зависеше от тях, на Страх щеше да бъде повдигнато обвинение, а след това да отиде в затвора.
	Те бяха предимно роднини на Илона. Очевидно тя се беше доверила на някои от тях, защото не пропуснаха да го попитат как е любовницата му. Това означаваше също, че нямаха представа кого е подозирала Илона.
	Случаят можеше да се окаже проблем в близко бъдеще. Страх знаеше, че на този етап твърде големият интерес от страна на когото и да било можеше да попречи на плановете му.
	Илона обаче вече не беше проблем.
	Той се беше простил с нея, но не завинаги. Не беше „сбогом“, а само „довиждане“. Точно както в случая с Теса.
	Но всичко по реда си.
	Засега трябваше да се отърве от елементите, затормозяващи работата на машината, която проектираше. От известно време се чудеше как да го направи така, че да не предизвиква подозрения у никого, докато най-накрая не намери доста просто решение. Те обикновено се оказват най-ефективни.
	Разбира се, помогна му малко късмет, но ако не беше изобретателността му, дори той би бил безполезен.
	Животът поднасяше изненади. Кристиан никога не бе предполагал, че може да му помогне италианец. При това войник.
	Особено като се има предвид, че беше мъртъв от около сто години.


>>	Теса

	Телефонът заигра в ръката ми, Туитър изчезна, а на негово място се появи входящо обаждане. Номерът беше варшавски, но не ми беше познат.
	Отговорих машинално, въпреки че последното, за което имах желание, беше да разговарям с някого. Четирите туита бяха погълнали цялото ми внимание — и точно те ме бяха зашеметили така, че неволно плъзнах пръста си по екрана.
	— Съжалявам, но не мога сега…
	— Моля ви, изслушайте ме, Тереза.
	Веднага разпознах гласа, който бях чула само десетина минути по-рано. Беше лекарката. Погледнах объркано към Страх, но той беше насочил цялото си внимание към туитовете.
	— Ало? — каза лекарката.
	— Да, тук съм… — промърморих. — Откъде взехте номера ми?
	— Оставили сте го, когато бяхте при нас.
	— Но…
	— Има нещо, което трябва да знаете.
	Подозирах, че има повече от едно такова нещо.
	— Спомням си за вас не само защото бяхте последният пациент на доктор Май — призна тя. — Вашият случай беше доста… интересен.
	— Интересен?
	Бяха ме описвали по различни начини в живота ми, но по този — май още не. Извърнах се от Кристиан, сякаш се боях, че ще чуе това, което искаше да ми каже жената. В първия момент не знаех откъде идва този мой страх. Отне ми известно време да осъзная, че лекарката говореше толкова потайно, сякаш това беше изключително личен въпрос.
	Помислих си, че може би това, което иска да ми каже, е причината да ни помага толкова много.
	— Какво имате предвид? — попитах.
	Чух леко пъшкане.
	— След като дойдохте при нас, трябваше да извършим кръвопреливане.
	— Досещам се.
	Тя помълча малко, сякаш не беше сигурна дали постъпва правилно, давайки ми тази информация.
	— Нуждаехме се от пълната ви документация. Нямахме контакт с вас, а преливането на кръв от несъвместима група…
	— Знам как приключва.
	— Ние, разбира се, направихме запитване и скоро след това получихме от вашата поликлиника всичко, което ни беше необходимо.
	— И?
	— Едно нещо привлече вниманието ми и всъщност… не знаех какво да правя с тази информация.
	Сега обаче явно знаеше. С удоволствие бих й го казала, ако имах малко повече смелост. Вместо това мълчах, чакайки нетърпеливо да продължи.
	— Вашата кръвна група е AB Rh+.
	— Възможно е.
	— Проверих няколко пъти, повярвайте ми.
	Изправих се и се отдалечих малко от масата. Обърнах се към Страх, но той все още беше погълнат от новите съобщения от Архитекта. Може би дори не беше забелязал, че съм станала.
	— Майка ви има нулева група, а баща ви — А — добави лекарката. — Не е възможно при тези условия да се получи група АВ.
	Опитах се да кажа нещо, но гласът заседна в гърлото ми.
	— Знам, че е трудно да се повярва в това, но ви уверявам, че съм проверила всичко няколко пъти.
	Все още не отговарях. Имах усещането, че веригите, които са ме приковали в пещерата на Платон, ме стискат още по-силно.
	— Трябва да има някаква грешка — казах най-накрая.
	— Боя се, че не.
	— Може би не в моя случай, а при родителите ми. Може би някой грешно е определил групите им.
	— И това е невъзможно — каза тя без колебание. — Такива неща биха могли да завършат с трагедия, нито един лекар няма да си позволи подобна грешка.
	— Въпреки това се случват грешки. Понякога чуваме за…
	— Да, има инциденти, след които пациентите губят живота си — прекъсна ме тя. — Но това се случва след подаване на погрешна кръвна група. Не след неправилно отбелязване в медицинската документация. Надзорът по този въпрос е изключително стриктен.
	— Но е възможно да стане грешка.
	— Щеше да бъде установена, Тереза.
	Звучеше така, сякаш ми казва, че съм неизлечимо болна, и предполагах, че е овладяла тона на гласа си до съвършенство. Той съчетаваше сигурността на съда в присъдата, но също така и някакво състрадание.
	Може би понякога това беше искрено. В този случай обаче беше само фасада. Отне ми само миг, за да го разбера.
	— Значи баща ми… може би не е мой баща?
	Лекарката помълча малко.
	— Боя се, че генетиката ни казва нещо различно.
	— Тоест?
	— Имате група АВ, а…
	— Майка ми нулева, а баща ми — А. Да, казахте ми вече. Но тези кръстоски работят по различен начин, нали? Понякога единият родител има А, другият В, а детето е нулева.
	— Точно така.
	— Тогава за какво става въпрос?
	— За това, че тази нулева в комбинация с която и да е друга група няма да даде резултат АВ — отвърна тя и въздъхна тежко. — Дори ако баща ви е имал АВ, пак трябва да имате А или В.
	Исках да преглътна, но гърлото ми се беше свило. Усетих как ме облива вълна от топлина, а бузите, вратът и ушите ми пламнаха.
	— Казвате, че нито майка ми, нито баща ми са мои биологични родители?
	— Най-вероятно.
	Тонът на лекарката показваше, че е сигурна в думите си. Исках да възразя, да потърся някаква вратичка, изход, но с какво можех да се противопоставя? С логика? С генетика?
	— Защо не ми казахте за това, когато бях при вас?
	— Не бях сигурна дали трябва да го направя.
	— Как така? Пациентът няма ли право да знае?
	Гласът ми трепереше, едва успявах да формулирам думите. Бях от хората, които, като се оплакват от закупения продукт по телефона, са примрели от страх и от ирационалното усещане, че борбата за техните права е нещо почти неморално. Всеки път, когато трябваше да предприема нещо такова, едва успявах да сглобя отделните изречения. И през цялото време ми се струваше, че трябва най-напред да се извиня за причиненото безпокойство.
	Не беше по силите ми да възроптая срещу лекарката.
	— Вие дойдохте при нас в много тежко психично състояние — каза тя. — Планирах да ви кажа, когато състоянието ви се подобри.
	— Накрая то се подобри.
	— И дадох тази информация на Хенри. Реших, че той трябва да ви я предаде.
	— Той не го направи.
	— Да, знам… но моля ви да разберете, че направих това, което ми се струваше най-добро за вас.
	И затова ли сега ми помагаше? Заради чувството за вина?
	Осъзнах, че си задавам тези въпроси само за да избегна най-важния.
	Коя съм аз?
	Защо съм била лъгана през целия си живот?
	Майка ми и баща ми никога не ми бяха дали основания да вярвам, че не са мои биологични родители. Може би съм пропуснала нещо. Може би не исках да видя някои неща. Знаех, че никой от тях не е с наднормено тегло. Нито един от тях не би могъл да ми даде гени, които да ме накарат да изглеждам така, както изглеждах.
	Понякога бях виждала невярващите погледи на техните приятели, но не мислех, че те могат да бъдат свързани с факта на биологичното родителство. Струваше ми се, че ме обвиняват по друг начин.
	Те като че ли предполагаха, че някой патологично ме е угоил против волята ми, срещу всяка логика. Че един от подхранващите се е добрал до мен, изолирал ме е от света и се грижи да ям все повече и повече.
	— Теса?
	Гласът на Страх ме изтръгна от платонските вериги. Поклатих глава, затворих и се обърнах към Кристиан.
	— Нещо е станало? — попита той.
	— Нищо.
	Той се приближи към мен и усетих парфюма му. Все още използваше същия като по време на лекциите в „Кожмински“. Спомнях си аромата му перфектно, усещах го всеки път, когато излизах от стаята, разменяйки с него потаен поглед.
	— Кой се обади?
	— Нищо важно.
	— Сигурна ли си?
	Истинският му въпрос беше: „Още дълго ли ще ме отблъскваш?“. Всъщност нямах намерение да правя това, но сега имаше по-важни неща за обсъждане от факта, че по някаква причина родителите ми са ме лъгали през целия ми живот.
	— Да — казах и посочих към телефона, който Кристиан беше оставил на масата. — Какво става с туитовете?
	В очите на Страх проблеснаха искри, сякаш само за приличие беше попитал с кого съм разговаряла и нямаше търпение да се върне към наистина важното.
	— Появиха се общо четири — обяви той. — Първият от Патриция, вторият от Замецки, третият от Анета Роговска.
	Не бях очаквала този последния. Досега Архитекта внимаваше посланието му да не достигне до широк кръг хора. Повторното използване на профила на Анета изглеждаше твърде рисковано.
	— И последният веднага изчезна — каза Кристиан, сякаш четеше мислите ми.
	— А четвъртият? Каза, че има четири?
	Разбрах защо го беше оставил за накрая и някак го бе отделил от останалите.
	— От Илона?
	— Да.
	— Какво имаше в него?
	— Продължение на предишните два.
	Така че искрите в очите му не бяха породени от това, че са се появили нови туитове. Кристиан беше напълно погълнат от факта, че един от тях идва от починалата му съпруга.
	— Тоест? — подканих го.
	— При Замецки също е _salvatore fabro_, а Роговска пише _custodisce le salme_.
	Не знаех италиански, всъщност не можех да съм сигурна, че е на този език. Можеше да е и диалект от Испания или дори от Португалия. Тази последната страна изглеждаше доста вероятна, тъй като точно там беше и последната следа от Анета.
	— Какво означава това?
	— _Le salme_ е „труп“ на италиански език.
	— А първата дума?
	— Това е форма на глагола _custodire_. Съхранявам, грижа се за нещо, защитавам нещо.
	Явно Страх беше прекарал пълноценно цялото това време, което бях посветила на разговора с лекарката. Въпреки че от приключването му беше изминало съвсем малко време, вече ми се струваше нереален.
	— Така че…
	— Така че някой се грижи за труповете, съхранява ги, наглежда ги.
	— Салваторе Фабро?
	— Така излиза от поредицата туитове, но го има и съобщението, което изпрати Илона.
	Не убягна от вниманието ми, че използва деятелен залог по отношение на двете жени. „Роговска пише“, „Илона изпрати“. В същото време „при Замецки е“. Сякаш те двете все още бяха живи и заедно с Архитекта изпълняваха плана му, а в случая със Замецки някой друг използва акаунта му.
	— Какво имаше в този последен туит?
	— Само четири цифри. Едно, девет, едно, пет. Тоест година.
	— Откъде знаеш?
	— Не знам, но това беше първата ми асоциация.
	— Защо? Може да означава нещо друго.
	Кристиан леко се усмихна, но в усмивката му нямаше радост, а по-скоро задоволство.
	— Мисля, че всеки би направил такава асоциация — каза той. — Но аз също си зададох твоя въпрос. И бързо стигнах до извода, че подсъзнанието е излязло на преден план, съчетавайки всичките три елемента.
	— Как?
	— Знаеш ли, че тичах много в парк „Белански“?
	— Аха.
	— Познавам този район доста добре, често го обикалях. Точно зад крепостта е Гробището на италианските войници.
	Вдигнах вежди и едва сега забелязах, че май всички от персонала на заведението слушат разговора ни. Изкашлях се тихо, но Страх не им обърна внимание.
	— Там, наред с останалите, има и такива, които са загинали в Първата световна война. Така че датата би паснала.
	— Никога не съм чувала за него.
	— Да кажем, че гробището не е сред туристическите забележителности на столицата — призна Кристиан. — Освен това районът е затворен. Под охрана е…
	Той млъкна. На мига двамата разбрахме какво трябва да проверим. Той завърши едва чуто, като каза, че с гробището се занимава италианското посолство, след което се върнахме на масата.
	Не беше трудно да се намерят снимки на главния вход на терена, който ни интересуваше. Надписът на голямата табела гласеше:
	„Построено през 1926 г. от италианското правителство. Тук почиват телата на 868 загинали“.
	Това беше доста свободен превод на италианския оригинал:
	_Eretto nel 1926 del governo italiano custodisce le salme._
	Последните три думи потвърждаваха, че сме на прав път. При самата мисъл за това сърцето ми заби по-бързо и след миг осъзнах, че нервният ми тик отново се е задействал.
	Не доядохме ястията си. И двамата искахме да намерим Салваторе Фабро възможно най-скоро. И да разберем защо е толкова важен.
	„Маримонска“, където се намираше гробището, беше близо, всъщност би било достатъчно да минем през парка. Но предпочитах да се придвижим по традиционния начин, с кола.
	Особено като се има предвид, че се чувствах наблюдавана не само от персонала. Не можех да се отърва от усещането, че този, който контролира всичко, постоянно е в центъра на събитията. Как иначе да си обясня, че всичко, което беше важно, в момента беше съсредоточено в Белани? И в тази същата част на района?
	Това създаваше усещането за един внимателно проектиран лабиринт, през който ме води волята на създателя му.
	Страх паркира октавията зад стадион „Хутник“ няколко минути след като напуснахме заведението. Не искахме да влизаме в гробището през главния вход и дори не знаех дали е отворен. Беше сигурно обаче, че няма да останем незабелязани — наблизо имаше автобусна спирка, а в района имаше твърде много минувачи.
	По някаква причина това ни се струваше неприемливо, сякаш правехме нещо нередно. Може би в известен смисъл беше така, защото Кристиан твърдеше, че това е затворена зона.
	Заобиколихме я, незабелязани от никого. От другата страна гробището беше скрито от гъста гора, а оградата изглеждаше лесна за прескачане. Поне що се отнася до хора със средно телосложение.
	Но аз имах голям проблем с това. Страх ми помогна да се кача на стената, а след това да премина през ниската ограда, а аз се почувствах толкова притеснена, че дори не му благодарих. Унизително преживяване.
	— А сега какво? — попитах. — Тук лежат почти хиляда войници.
	Гледката беше далеч не толкова внушителна, колкото прочутите прости надгробни плочи на гробището в Арлингтън в САЩ или белите кръстове в Нормандия, на плажа Омаха. Въпреки това имаше твърде много гробове, за да се проверяват поред.
	— Не мога да видя тук никакъв списък — добавих, оглеждайки се.
	— Не ни е нужен.
	— Така ли?
	— Имаме дата, така че можем да стесним кръга на търсенето — каза уверено Страх, сякаш всеки ден се занимаваше с търсенето на гробове.
	Въпреки скептицизма си бързо се убедих, че той е прав. На гробището имаше убити предимно във Втората световна война — техните надгробни плочи бяха относително чисти, други дори почистени. От Първата световна война бяха по-малко, а някои от гробовете се намираха на края на терена, точно до оградата.
	Плочите бяха напукани, покрити с мръсотия и мъх. Отнемаше ни известно време да прочетем поредните надписи, но накрая успяхме да намерим мястото, където почиваше Салваторе Фабро. Сложих ръцете си върху надгробния камък, сякаш се нуждаех от осезаемо доказателство, че сме успели да го намерим.
	Чудех се дали тялото на италианеца наистина е било положено тук някога, или това е просто място за отдаване на почит.
	Страх заобиколи гроба, огледа настилката, разбърка с крак сухите листа и разпери ръце.
	— Тук няма нищо — каза той.
	Огледах се неуверено.
	— И все пак по някаква причина Архитекта ни доведе тук.
	— Епитафията? — предположи Кристиан.
	Погледнахме надписа, но дори и да беше по-ясен, вероятно пак нямаше да можем да го разчетем. Само името, фамилията и датата на раждане и смърт бяха разбираеми за нас.
	Въпреки това бях убедена, че съм права.
	Бяхме дошли тук по някаква конкретна, важна причина.
	За първи път Архитектът беше използвал методите си, за да ни насочи директно към определено място. Преди това той ме беше изпратил до автомата за пратки, а _N.Delved_ в туита си ми каза да отида сама, но усещах, че сега е нещо съвсем различно.
	Но нямах възможността да помисля за това заради силен звук като от гонг.
	Веднага посегнах към телефона, паникьосана, че сигналът привлича вниманието на всички. Само че що се отнася до живите хора, тук нямаше никого, освен нас.
	Този път в съобщението беше включен единствено самият хаштаг.
	— Какво трябва да означава това? — попитах.
	Страх стоеше до мен и се взираше в екрана, а аз погледнах профила на жената, изпратила туита. На снимката трябваше да е на малко повече от двайсет години. Червенокоса, с весело кръгло лице. По-ранните туитове бяха от март две хиляди и дванайсета.
	Не помнех този период особено добре.
	— Мажена Молса — прочетох.
	— Позната ли ти е?
	— Не. А на теб?
	Кристиан поклати глава без никакво колебание. И двамата погледнахме дисплея, сякаш след малко щеше да се появи друга информация, която ще ни каже още нещо. Но не идваше друг туит.
	— Сигурна ли си? — попита Страх.
	— Че не я познавам?
	— Аха.
	— Мисля, че бих си спомнила.
	— Това не е бил най-добрият период за теб.
	— Какво?
	Той посочи датите на публикуване на другите туитове в профила на Молса. Бяха доста, момичето не се срамуваше да се изявява онлайн. После туитовете внезапно бяха спрели да се появяват.
	— Нещо трябва да й се е случило през две хиляди и дванайсета — добави Кристиан. — Тогава ти…
	— Знам къде бях. И през какво минах.
	И двамата бяхме напълно наясно с това. Страх може би дори повече от мен, нали той беше причината.
	И все пак, когато погледнах в очите му, видях в тях неизречен въпрос: „Сигурна ли си?“.


>>	Мажена Молса
>>	Жержен, Вавер

	Беше съвършена, Страховски нямаше никакво съмнение. Той търси подходящата кандидатка в продължение на много месеци, понякога започваше да мисли, че никога няма да я намери, но съдбата най-накрая му се усмихна.
	Времето го притискаше. Трябваше да приготви всичко до края на март.
	Той следеше Мажена Молса така, както го правеше и във всички предишни случаи. Знаеше дневния й график, местата, където обичаше да ходи, начините, по които прекарваше свободното си време, и всичко, което можеше да му бъде полезно. А може би дори повече, проверяваше и нещата, които изглеждаха несъществени.
	Ровеше в боклука й, знаеше какви кремове за лице употребява, каква вода пие, какво кисело мляко харесва и дори какви тампони използва. Това не беше много полезна информация, но Кристиан вече се беше убедил неколкократно, че е по-добре да знае повече от необходимото, отколкото по-малко.
	Знаеше също, че Мажена все още се придържа към режима, започнат на Нова година, ходи на фитнес три пъти седмично, отслабва с бързи темпове, спазваше и диета. Денят й за мамене беше в неделя, когато си позволяваше две парчета чийзкейк в някое кафене. Най-често на Краковске Пшедмешчие, където обичаше да ходи.
	Страх я наблюдаваше в шоколадената къща „Ведел“, дори няколко пъти се изкушаваше да седне и да поговори с нея. Опасяваше се обаче, че някой може да го види. Мястото имаше своите редовни неделни посетители, а Молса беше една от тях.
	Много клиенти със сигурност я помнеха и знаеха, че тя винаги седи сама на масата. Беше антисоциална, но не и груба. Усмихваше се учтиво, когато някой се опиташе да я заговори, но същевременно веднага опитваше да се отърве от натрапника.
	Всъщност момичето не будеше симпатия у Кристиан. Тя се фокусираше върху професионалния си живот, поставяше си цели само в тази област, напълно пренебрегвайки всички останали. Освен това не я водеха никакви възвишени подбуди.
	Бързо я разпозна като кариерист. Учила се е добре, завършила е Варшавския университет, а след това се е обучавала в „Чимански Месер Крат“. В крайна сметка обаче не беше избрала пътя на адвокат, който изглеждаше твърде дълъг и отнемащ много време, като при това не гарантираше онова, на което Мажена се надяваше.
	Известно време беше работила в една от банките като консултант на корпоративни клиенти, а след това бе наета във водеща компания, занимаваща се с тежка индустрия — и едва тогава бе попаднала в машината на корпоративния свят. Превърнала се беше в зъбно колело, работещо точно както компанията го изисква. Животът й като Мажена Молса бе свършил, тя беше приела ролята на анонимен безволев автомат.
	Страх обаче щеше да я измъкне от тази бездна. И да вкара отново живота в нея. Да й помогне да започне друго, по-добро съществуване, а после да й даде точно определена възвишена цел. Далеч от това, което корпорацията искаше от нея.
	Имаше обаче един проблем. Въпреки своята асоциалност, Мажена, като всяка друга единица в този мравуняк, следваше стадното поведение. Тя не бягаше самотно по „Вибжеже Пуцке“, а вместо това ходеше на фитнес. Отбелязваше деня си за мамене в кафене, а не на пейка в парка, с книга в ръка. Ако излезеше някъде, то беше само с приятели от работата — и то само когато може да извлече някаква изгода от тях. Не ходеше на други събития и никога не се прибираше у дома нощем.
	Тя беше идеалният пример за корпоративен човек. Живеещ сред останалите, но самотен. Адаптиран да функционира според общоприетата конвенция, но дълбоко в себе си отчужден. Свързан с хората повърхностно, като по принцип ги избягва.
	Той нямаше много възможности да се среща с нея, когато беше сама. А Страх се нуждаеше от такива условия. И беше от решаващо значение да не ги създава сам. Не искаше да оставя никакви следи, а следването на Молса навсякъде щеше да доведе точно до това.
	Така че анализираше графика й, изучаваше го и чакаше удобен случай.
	Мажена беше изключително предсказуема, но всъщност това беше слабост на всички хора. Всички казваха, че старите навици не отварят нови врати, че са като ръжда и че след като ги създадем, те започват да създават нас, но никой не си правеше труда да се раздели с тях.
	Напротив. Наблюдавайки всяко от лицата, които бяха в неговия списък, Страх се беше убедил, че хората се циментират в своите пашкули. С течение на времето те започваха да ядат едни и същи неща, да ходят на едни и същи места, да гледат един и същи сериали и филми и да се срещат с едни и същи приятели.
	Проникването в рутината беше проблем, особено когато новият елемент трябваше да остане незабелязан.
	Страх дълго време не можеше да намери начин да изведе Мажена от дома й и да я подмами там, където можеше да направи това, което възнамеряваше. Тя дори правеше покупки онлайн и гледаше новите филми едва когато се появяват на Блурей.
	В крайна сметка обаче Кристиан успя да й намери цаката. Всъщност той използва капана, който Мажена Молса сама си беше заложила.
	Профилът й в най-големия сайт за предлагане на работа беше истинска мина за информация. Сякаш за Мажена _GoldenLine_ беше най-важното място в мрежата. Тя редовно обновяваше всичко, беше се присъединила към всички важни групи, участваше в дискусии, демонстрираше ерудиция и знания и при това не търсеше никакви изгоди.
	Беше очевидно обаче, че ги очаква. Работодателите вършеха работата си, като търсеха вкусни хапки за своите клиенти, а Молса със сигурност беше точно такава.
	Беше достатъчно Страх да се представи за един от тях.
	Той си уреди среща с нея чрез лично съобщение, предполагайки, че постфактум никой няма да провери пощенската кутия на Мажена. Във Фейсбук акаунта — може би, следователите сигурно щяха да се доберат и до електронната поща. Но на никого нямаше да му хрумне мисълта да търси в _GoldenLine_.
	И жалко, защото по този начин можеха да се доберат до малкия паркинг във Вавер, близо до няколкото новопостроени сгради в покрайнините. Модерните блокове и корпоративните централи в тях бяха идеалното прикритие за Страх.
	Знаеше точно по кой път ще стигне Молса до уреченото място. Знаеше и къде ще паркира. А когато го направи, той вече беше само на крачка от успеха.
	Тръгна след нея и след няколко десетки метра забави ход. Облегна се на патериците, подви крака си и леко се прегърби.
	— Извинявайте! — извика.
	Тя се обърна, без да е сигурна дали говори на нея. Наоколо обаче нямаше никого другиго. Мажена първо се озърна, после погледна мъжа, облегнал се на патериците си.
	— Да? — каза тя, нервно дърпайки левия си ръкав.
	Както винаги, беше на път да закъснее. Кристиан очакваше това.
	— Извинявайте — повтори той. — Но сте паркирали на място за хора с увреждания.
	— Как така?
	— На маркировка за…
	— Невъзможно е. Гледах къде паркирам.
	Той се усмихна леко, надявайки се да направи добро впечатление.
	— Аз по принцип нямам нищо против, наистина — каза той, сякаш това наистина не го притесняваше. — Само че карах след вас и с удоволствие бих…
	Млъкна, когато тя изруга под нос и внезапно тръгна към него. Видя, че Молса, първо, няма намерение да губи повече време, и второ — не би си тръгнала, знаейки, че е извършила един от най-големите грехове на моторизираните хора.
	Отидоха до колата и Мажена разпери ръце.
	— Никъде няма знак.
	— За съжаление — каза Страх. — Но има маркировка. Ще я видите веднага щом дръпнете колата.
	Тя не попита къде стои неговата кола. Толкова бързаше, че дори не го поглеждаше. Явно нетърпелива и раздразнена, отвори колата — и по този начин си подписа присъдата.
	Кристиан замахна с патерицата и уцели жената право в главата. Тя падна върху каросерията с нисък стон и Страх побърза да повтори. Вторият удар не разреши проблема, едва на третия Мажена изгуби съзнание.
	Ако живееха в страна като Нигерия, където отвличанията за откуп бяха ежедневие, още в училище Мажена би се научила да не вярва на хората, които искат колата да се премести. Това е един от най-често използваните методи за отвличане на жени не само в африканските страни.
	Страх я натовари в собствената си кола, после подкара към градините. Бяха наблизо и нямаше почти никакъв риск тя да се свести, преди да са стигнали до местоназначението.
	Мажена дойде в съзнание едва в мазето, което Кристиан беше приспособил за новите цели. Той я завърза за металното легло при стената, уверявайки се, че няма може да се освободи.
	Известно време трябваше да изтърпи абсурдни въпроси, заплахи и молби.
	„Къде съм?“, „Защо ме отвлече?“, „Пусни ме!“. Мрънкането беше безкрайно и той все повече се нервираше. Надяваше се, че след ден-два Молса ще се успокои. Тя обаче сякаш изпадаше във все по-голяма параноя.
	Въпреки всичко Кристиан се придържаше към първоначалния план. Използваше метода с тоягата и моркова, показвайки на Мажена колко ще се подобри битът й, ако сътрудничи. И колко бързо условията могат да се влошат в противен случай.
	На моменти виждаше, че методът с моркова ще проработи, тогава донасяше вода и храна. По-често обаче трябваше да прибягва до тоягата, тогава за няколко дни лишаваше Молса от подлогата или изключваше отоплението.
	Когато най-накрая тя разбра, че показването на смирение и желанието за сътрудничество по въпроси, които изглеждаха незначителни, може да й помогне, Страх получи от нея паролите за акаунтите й в _GoldenLine_ и Туитър.
	Нямаше причина да не му ги даде. От нейна гледна точка това бяха дребни неща, абсолютно незначителни подробности, които не биха могли да й навредят.
	В действителност обаче беше точно обратното. Страх получи това, което му трябваше.
	А това означаваше, че Мажена Молса вече не му беше необходима.
	Правилното извиване на нечий врат точно под мозъчния ствол причинява внезапно набъбване на гръбначния мозък, нарушаване на кръвоснабдяването и прекъсване на нервните сигнали. Ала това изискваше много практика, която липсваше на Кристиан.
	Но той можеше да постигне същия ефект, като лиши клетките от кислород. Достатъчно беше да напълни избата с въглероден диоксид. Ефектът не беше толкова бърз, колкото при изкривяването на врата, но беше важно Мажена да не страда.
	Той трябваше да се грижи за нея. Човешката й обвивка щеше да му е от полза по-късно.


>>	Теса

	— Защо искаше да отнемеш живота си?
	Не помнех дали този въпрос ми зададе Хенрик Май, или може би един от психолозите по време на терапевтичното лечение. Но ясно си спомнях объркването, което цареше в главата ми по онова време.
	Не съм сигурна дали отговорих на този въпрос, или не. В крайна сметка, благодарение на терапевтите, разбрах каква е причината.
	Исках да знача нещо. Исках да започна да съществувам. Исках да стана съвършена.
	Смъртта изглеждаше чудесен начин за постигане на всичките тези цели. Името ми щеше да се появи в медиите, щях да бъда обект на многобройни разговори. Старите ми приятели от училище и студентските дни веднага щяха да започнат да ме признават — момичета, с които разменяхме само няколко думи, щяха да кажат, че се познаваме добре, че сме ходили заедно на пазаруване и купони.
	Всичките ми пороци веднага биха изчезнали. След смъртта се разпада не само тялото, но и човешката посредственост. Бих спряла да бъда невзрачна, грешките ми щяха да бъдат засенчени от преувеличени достойнства.
	Точно както в случая с лейди Даяна, Кенеди, Майкъл Джексън и много други, които бяха идеализирани след смъртта.
	В допълнение си припомнях за всички онези музикални клипове, в които артистите се опитваха да достигнат до младите хора, борещи се с мислите за самоубийство. Често се споменават имената на онези, които са отнели живота си заради дискриминация, унижение и сексуално насилие.
	Това трябваше да бъде нещо като отдаване на почит, но в крайна сметка ставаше стимул за хора като мен. То затвърждаваше убеждението ни, че ще съществуваме и след смъртта. Имената ни ще се появят в клипа на любимия ни изпълнител, а той самият ще се погрижи да бъдем запомнени.
	Нямаше по-добър начин да се почувстваш важен.
	Сега имах подобно усещане. Нямаше съмнение, че по някаква причина Архитектът е избрал точно мен. Само че в крайна сметка това беше оценка горе-долу със същата стойност като онази, която бих получила, ако си отнема живота. Ако сложа тези две неща на везни, никое от тях няма да натежи.
	Изсъсках от болка и най-накрая отместих поглед от гроба на италианския войник. Кръвта, която се стичаше покрай ноктите ми, ме накара да осъзная какво ми е причинило болката.
	Останахме пред гроба още известно време, като снимахме всяко негово кътче. Кристиан смяташе, че надписът има някакво значение и ще ни доведе до някоя следа, но аз бях по-скептично настроена.
	За каква следа можеше да става въпрос? Всяка следваща следа ни беше подхвърлена от самия Архитект. Не бяхме открили нищо, което той се е опитал да скрие от нас — напротив, получавахме само това, което ни предложи той.
	Напуснахме гробището по същия път, по който бяхме дошли. И отново почувствах унижение, когато минах над оградата. Освен това скъсах панталоните си.
	Когато се озовах от другата страна, се почувствах като в един нещастен ден в средното училище, когато преждевременно ми дойде цикълът. Не бях подготвена. И дълго време си спомнях този момент като най-унизителния в живота ми.
	— Не се притеснявай — каза Страх, вероятно чувайки звука на късащия се плат. — Не се вижда нищо.
	Може би наистина не се виждаше. Бедрата ми бяха залепени едно за друго.
	— Ще отскочим до вас, ще вземеш нещо…
	— Не — възразих категорично. — Не искам да се връщам там.
	Тръгнахме бавно към улицата, а аз се зачудих защо избягвам собствения си апартамент. Мястото, което е било моето убежище досега.
	Осъзнах, че е заради Игор. Ако се озова сама в апартамента в Левандув, ще усетя реално, че съпругът ми е изчезнал. И че съдбата му е в ръцете на един побъркан.
	Предпочитах да ходя със скъсани панталони.
	— Ако искаш, мога и сам да отида — каза Кристиан.
	— Няма нужда — отвърнах, а после посочих към телефона, от който преди малко Страх изглеждаше напълно погълнат. — Има ли нещо?
	— Не много. Мажена Молса е изчезнала в началото на април две хиляди и дванайсета. Преди това е работила в компания, занимаваща се с тежка промишленост.
	— Някаква връзка с „Реимвест“? Или изобщо с финансовия сектор?
	— На пръв поглед не виждам нищо. Компанията е влязла в няколко конфликта, но главно с правителството.
	— Защо?
	— Отнася се главно за превишаване на нормите на емисии, някакви нормативни глупости.
	Със сигурност не бяха глупости, но запазих това мнение за себе си. По време на една от срещите ни на гарите се съгласихме, че имаме различия в подхода си към опазването на околната среда. Страх подценяваше въпроса, а аз мислех, че този термин е неточен, защото става въпрос всъщност не за защитата на майката природа, а на бъдещите поколения. Затова трябва да говорим за защита на хората, а не на околната среда. Кристиан обаче не го виждаше по този начин.
	— Освен това е имало обвинения за нарушения на трудовото законодателство — добави той.
	— Нищо, което би било полезно за нас?
	Той потвърди с леко кимване.
	— Когато местните медии се заинтересували, сътрудниците с охота се разприказвали. По думите им всичко било безупречно, така че вероятно тук няма никаква връзка с Молса.
	— Провери ли профилите й в социалните мрежи?
	— Още не, ей сега…
	Той млъкна, спря на ръба на гората и ме хвана за ръката. Сякаш от ръката му право до сърцето ми през вените премина импулс. Не можех да кажа дали е приятен, или напротив.
	— Какво става?
	— Виж — отвърна той, пусна ръката ми и посочи към входа на гробището.
	Точно пред него стоеше полицейска кола с включена сигнализация, в момента от нея излизаха двама полицаи. Огледаха се с подозрение, изключиха сирената и се приближиха до входната врата.
	Приказваха си нещо, докато се опитваха да отворят портата.
	— По дяволите… — процедих. — Какво правят тук?
	Страх отстъпи леко назад.
	— Нямам представа.
	— Те могат да объркат всичко — казах аз, чувствайки как ми става горещо. — Ако Архитекта ги види…
	Знаех, че няма нужда да довършвам. Кристиан беше напълно наясно с инструкциите, които бях получила. И той разбираше, както и аз, че всяка заплаха от страна на похитителя трябва да се приема сериозно.
	— Тук са случайно — каза Страх.
	— Няма значение. Сам виждаш как изглежда.
	Гласът ми започна да трепери и горещата вълна ставаше все по-непоносима. Знаех, че потните петна ще се появят първо под мишниците, после върху корема и гърба, а накрая и по-надолу.
	Тези двама полицаи можеха да провалят всички шансове да се спаси Игор.
	— И това не е никаква случайност — добавих тихо. — Идваме тук заради туитовете, а след това се появява и полицията?
	Накрая откъснах поглед от полицаите и се съсредоточих върху утихналия Кристиан. Имах чувството, че е по-притеснен от мен, макар че се опитваше да го скрие на всяка цена.
	— Мислиш ли, че следят хаштага? — попита той.
	— Как иначе ще го обясниш?
	— Може би те държат под око.
	— Мен? Защо да ме следят?
	Страх си пое дълбоко дъх и се обърна към мен. Едва когато погледна право в очите ми, видях искреното безпокойство на лицето му. Познавах го достатъчно добре, за не може да го скрие от мен.
	— Някой от семейството на Игор може да е съобщил за изчезването му — каза той. — И в такъв случай със сигурност биха те потърсили.
	— Първо биха се обадили. Биха се свързали с мен.
	Боях се, че той ще продължи да настоява за тази версия, но вероятно осъзна, че е безсмислена.
	— Сигурно следят туитовете с хаштага, няма друго обяснение — добавих. — Само че как изобщо са попаднали на тези следа?
	— Някой може да е забелязал туита на Роговска.
	Тази възможност излагаше Игор на непосредствена опасност. Още повече че полицаите не оставяха впечатление, че ще се откажат само защото портата е заключена.
	— Какво ще правим? — попитах.
	— Да изчакаме. Нека видим какво търсят.
	— Това, което и ние — казах без колебание. — Гробът на този италиански войник.
	— Би трябвало да познават тази околност. Аз се натъкнах на нея само защото някога съм виждал надписа.
	Отстъпихме малко и застанахме до старите дървета, с които беше пълно в парка „Белански“. Облегнах се на масивен, покрит с мъх дънер и затворих очи.
	— Ако службите наистина се бяха заинтересували от появата на туит от Анета, досега щяха да са изпратили група от спецчастите — обадих се. — Мога да си представя мозъчния щурм, след като Архитекта ни даде информация за войника, гробището и датата.
	— Ако е така, това е добре.
	Вдишах дълбоко, но се чувствах така, сякаш вдишвам само градския смог.
	— Те действат, независимо от теб — продължи Страх. — В нищо не си се провинила.
	— Да, но за да има това някакво значение, ще трябва да го обясня на Архитекта.
	— Ще имаш възможност.
	Отворих очи и го погледнах въпросително.
	— Сигурен съм в това — добави той. — Преди да направи нещо на Игор, той ще се свърже.
	— Откъде тази увереност?
	— От убеждението, че този човек се нуждае от внимание, постоянно да се шуми около него. Той не се фокусира върху факта на постигане на целта си, а върху начина, по който го прави.
	Не бях толкова сигурна. Струваше ми се, че си имаме работа по-скоро с психопатични черти на характера, каращи този човек да преследва мисия, която според него е историческа.
	— Процесна ориентация — добави Страх. — _Reengineering_ като при Хамър и Чампи.
	— Това е наистина безнадеждно сравнение.
	— Давам си сметка.
	— Ако трябва, по-добре да беше прибягнал до Маккормак.
	— Дейностите на фирмата са всъщност процеси?
	Кимнах и при други обстоятелства можех да си позволя лека усмивка. Но се чувствах толкова претоварена с всичко, което се случваше, че дори сравненията, разбрани само от някогашната отличничка на Страх, не можеха да оправят настроението ми.
	През цялото време в главата ми звучаха думите на лекарката от Беланската болница. И не можех да се отърва от мисълта, че никога повече няма да видя Игор.
	Знаех, че тази лудост някога ще свърши. И бях също толкова сигурна, че тогава ще се озова в различен свят. Без моя съпруг. Може би дори и без себе си, защото ще бъда изгубена някъде в миналото, което се бе оказало една голяма лъжа.
	Наблюдавахме с Кристиан полицаите, които изглеждаха все по-нервни и очакваха с нетърпение някого. Замълчах за малко, въпреки че в мислите ми вървеше оживен вътрешен монолог.
	— През цялото време се чудя за едно… — казах най-накрая.
	— Какво?
	— Какво прави Архитекта с хората, които е отвлякъл?
	Страх пъхна ръце в джобовете си и се наведе.
	— Предполагаме, че и останалите е отвлякъл?
	— Да.
	— И на какво се основаваме при изграждането на тази теория?
	— На KISS.
	Кристиан вдигна вежди.
	— _Keep it simple, stupid_* — добавих небрежно, без да свалям очи от униформените.
	[* Придържай се към простотата, глупако (англ.). — Б.пр.]
	Сигурна бях, че Кристиан помни този принцип. Срещаше се неведнъж по време на лекции на теми, свързани с планирането в организацията.
	Сравнението беше също толкова валидно, колкото и това с процесната ориентация, но поне не се налагаше да обяснявам нищо.
	За мен изглеждаше очевидно, че в действията на Архитекта трябва да търсим най-простите причини. За него беше важно, че тези, които използват хаштага, трябва да се смятат за изчезнали, а не за мъртви. Дори и да е убил някого от тях, той не беше дал никакви доказателства за това.
	Но защо правеше това? Беше затворил тези хора някъде, държеше ги там години наред, промиваше мозъците им, променяше психиката им? Създаваше собствена армия?
	Не можех да се отърва от подобни мисли. По някаква причина този сценарий ми се струваше най-вероятен. И той се връзваше с чувството за мисия, което подозирах у Архитекта.
	— Някой дойде — каза Страх.
	Веднага насочих вниманието си върху полицаите. И двамата се изпънаха като струни, когато пред полицейската кола спря черен фолксваген пасат. От него излязоха двама мъже, единият с костюм, другият също с цивилно облекло, но не толкова официално.
	Размениха няколко думи с полицаите и всички влязоха в гробището. Подозирах, че мъжът с костюма е представител на италианското посолство.
	Гледахме как с бърза крачка минават между гробовете.
	— Те знаят точно къде отиват — отбеляза Кристиан.
	Това наистина беше така. След известно време спряха пред надгробния камък с надпис _Salvatore Fabro_. Мъжът с широка дреха се огледа, сякаш подозираше, че ги наблюдават.
	Вече не можехме да имаме съмнения, че и друг, освен нас е започнал да следи туитовете.
	— Да се махаме оттук — предложи Страх. — Вече знаем всичко.
	— Но…
	— Ако останем тук, само ще създадем проблеми. За себе си и за Игор.
	След като постави така нещата, нямах намерение да споря. Влязохме в гората и заобиколихме гробището в посока на близко паркираната октавия.
	Помолих Страх да ме заведе в Кей Еф Си. Исках да се спася от натрапливите мисли, чувствайки, че ако не отпочина малко, напълно ще изключа. Обилната поръчка в американската верига за бързо хранене щеше да помогне. Поне на теория.
	По пътя към апартамента на Кристиан се чудехме откога службите са се включили в случая, колко знаят и дали са наясно, че всичко е започнало от мен.
	От един есемес. Пратка в автомат, която можех просто да не взема.
	Не намерихме отговор на нито един от въпросите. Оказа се, обаче, че всъщност не се налага.
	Скоро след връщането ни в апартамента на Страх пуснахме новините по НСИ. На екрана се появи червена информационна лента. На нея имаше надпис, който от самото начало се бях бояла, че ще видя.
C>
	НАМЕРЕНИ СА ОСТАНКИТЕ НА ИЗЧЕЗНАЛА ЖЕНА
C$
	— Страх… — изстенах аз, застанала пред телевизора.
	Кристиан беше точно зад мен. Той се загледа в екрана толкова шокиран, колкото и аз. Никой от нас не си правеше илюзии, че това може да е съвпадение.
	— По неофициална информация, до която нашият редакционен екип е успял да се добере, жената е била служител в една от варшавските корпорации, чието изчезване е съобщено през април две хиляди и дванайсета.
	Почувствах как краката ми омекват.
	— Помолихме за коментар на говорителя на главното управление на полицията, но досега не сме получили отговор — продължи журналистът. — Но от източници, близки до полицията, знаем, че трупът е открит близо до парка „Белански“.
	Отстъпих крачка назад, сякаш телевизорът внезапно е станал източник на радиация.
	— Намирал се е в един от гробовете на Италианското войнишко гробище. Според нашия репортер е в напреднало състояние на разлагане.
	Спомних си занемарения гроб и сухите листа върху него. Старият гроб, непосещаван от никого, беше идеалното място да се скрие труп.
	— В момента на мястото работят криминалисти, които проучват всички следи. По непотвърдена още информация полицията вече има заподозрян.
	Обърнах се към Страх, който стоеше неподвижен, а устата му леко се беше отворила. Виждайки погледа ми, той се сепна и седна на облегалката на фотьойла.
	— На гроба са били намерени пресни пръстови отпечатъци — добави журналистът. — НСИ успя да получи потвърждение, че са на лице, срещу което вече е образувано производство.
	Последното изречение на журналиста беше като светкавица. В един момент всичко наоколо се озари и аз разбрах кое беше онова, което до момента оставаше неизказано.
	— Полицията казва, че случаят е свързан с други случаи на изчезвания и отвличания. В апартамента на заподозрения е намерен предмет, принадлежащ на една от жертвите.
	Аметистовият череп. С пръстовите ми отпечатъци.
	Това беше първият, но не и единствен елемент от по-големия пъзел. Имаше още много от тях.
	Моят апартамент. Връзката с Патриция Спорняк чрез университета. Слуховете за връзка с преподавател, а после смъртта на съпругата и дъщеря му. Изчезналият ми съпруг. Лекарят, който ме е лекувал. Местата, където се бях появявала напоследък. И фактът, че от известно време следя този проклет хаштаг в Туитър.
	— Господи… — казах. — Прецакана съм.


>	Трета част

>>	Теса

	Предаването на живо от гробището в Белани измести всички други новини тази вечер. Журналистите спряха да се занимават с напрежението в Близкия изток, новите ракетни тестове в Северна Корея и дори с недостатъците на местните политици. Фокусът беше изцяло върху намирането на тялото на Мажена Молса — и върху всичко, което беше свързано с него. Други съобщения се появяваха само мимоходом, сякаш кратка интерлюдия, така че зрителят да не се пресити с информация.
	Поредните сведения идваха едно след друго, подхранвайки любопитството и предизвиквайки апетит за още.
	Първо, името и фамилията на изчезналата жена.
	После информацията, че са попаднали на следите й благодарение на някакви интернет съобщения.
	И накрая официалното полицейско изявление.
	И именно този последен елемент ме накара да се почувствам така, сякаш нося тежестта на целия свят върху раменете си. С умиление си спомних моментите, когато лежах в леглото и търсех начини да сложа край на всичко веднъж завинаги.
	В този момент усетих непосилната лекота на битието. Но не тази, за която пише Кундера. Не и лекотата, с която се бореше Тереза. Моята имаше тежест. И следователно, по Кундера, също и стойност.
	Оказа се, че няма нужда да се самоубивам, за да стигна до първите страници на вестниците. Достатъчно беше, че някой ме е натопил за поредица от престъпления, заради които в не толкова хуманна страна бих била заплашена от смъртно наказание.
	За първи път данните ми се появяваха в полицейските съобщения. Видях лицето си — кръгло, подуто и отблъскващо. Косата ми не стоеше по най-добрия начин, а тена ми никакъв го нямаше, което свидетелстваше за прекаляване с млечни продукти и сладкиши.
	Заедно със Страх гледахме снимката с недоверие, сякаш това не бях аз, макар че и двамата разпознахме изображението без усилия.
	Кристиан пушеше цигара след цигара. Това, което той се опитваше да потисне с никотин, аз се стремях да преодолея с помощта на храна. Несъзнателно поглъщах чипс, бонбони и в крайна сметка всичко, което Страх имаше в апартамента си.
	Никой от нас обаче не можеше да избегне ключовия въпрос, който ни тревожеше. Накрая аз се насилих да го задам.
	— Защо той прави това? — попитах. — Каква е целта?
	Страх постави цигарата в пепелника и ме погледна по начина, който помнех от лекциите. Той гледаше така студентите, които харесваше, но които не се бяха подготвили за занятието. С разбиране, съчувствие, но и с някакво предизвикателство.
	— Какво съм му направила? Защо се е хванал точно за мен?
	Знаех, че Кристиан обмисля всички отговори, които са му хрумнали. В крайна сметка избра най-лошото. Мълчанието.
	— Кажи нещо — казах с недоволство, за което веднага съжалих.
	— Накрая ще изясним всичко.
	— Така, както военнопленникът си изяснява всичко точно преди екзекуцията? Мерси, не ми е нужно да знам кой и с какво оръжие ще стреля.
	Страх погледна към телевизора. Снимката ми беше изчезнала, заменена от кратка биографична бележка. Журналистите се бяха добрали бързо до основната информация и аз се почувствах така, сякаш целият отзвук, който очаквах от самоубийството ми, постепенно става реалност.
	Бивши приятели и познати, с които едва общувах в училищните дни, можеха да говорят за мен безкрайно. Оказа се, че всички изведнъж ме познават добре, разбират ме и могат да ми направят психологически профил, обясняващ това, което уж съм направила.
	Малко преди десет вечерта НСИ съобщи, че със случая са свързани поне осем души.
	Не бяха съобщени подробности, но беше очевидно, че става въпрос за хората, използващи хаштага. През 2008–2010 година това са били Патриция Спорняк, Марчин Замецки и Анета Роговска. По-късно Илона и Луиза Страховски, Мажена Молса, Хенрик Май и съпругът ми.
	На другите канали се появиха други мои снимки. В повечето случаи се използваха най-несполучливите, каквито не беше трудно да се намерят. В очите на общественото мнение се превръщах в озлобена, мразеща себе си и света серийна похитителка.
	А също така и убийца, след като трима души от списъка бяха мъртви. Опасявах се обаче, че в действителност тази бройка е още по-висока.
	Службите вероятно също изхождаха от това предположение, в противен случай моите данни и снимката ми нямаше да бъдат разкрити толкова бързо. Очевидно бях призната за изключително опасно лице, което трябва незабавно да бъде заловено.
	Достатъчно беше човек да ме погледне, за да се сети, че това е подигравка. Поне когато ставаше дума за истинската аз, а не за враждебното момиче от внимателно подбраните снимки в медиите. Дори някой да забележеше нещо различно в тях, веднага някой от психолозите заявяваше, че с външността си съм будела доверие.
	Пълните хора обикновено будят доверие, подчертаха те, като добавяха бързо, че нито една от жертвите със сигурност не се е чувствала застрашена от мен.
	С всеки следващ четвърт час се чувствах все повече и повече заклеймена. Журналисти, специалисти и предполагаемите ми познати даваха воля на въображението си, формулираха обвинения и се опитваха да ги мотивират.
	Останах с впечатлението, че за една вечер съм станала най-мразеният човек в страната. Освен това се боях, че всеки момент някой ще почука на вратата на Страх. Той ще отвори и ще нахълта група за бързо реагиране.
	В този сценарий Кристиан не беше изненадан. Напротив, той пускаше полицаите през вратата, защото се оказваше, че сам ги е уведомил къде да ме търсят.
	Това не беше напълно нереалистично видение.
	Колко дълго можеше да ме прикрива? И даваше ли си сметка какъв риск поема? Погледнах го, опитвайки се да установя това, но дори натрапливото му пушене не ми казваше много.
	— Всичко това може някак да се обърне — каза той след един от материалите.
	— Как?
	— Ще им обясниш точно какво се е случило.
	— И те просто ще ми повярват?
	— Ако започнеш от самото начало и им представиш всеки детайл, защо да не ти повярват?
	Наклоних главата си настрани.
	— Ако някой друг бе казал това, просто бих решила, че е наивен. Но теб не те подозирам в това, Страх, така че предполагам, че е опит да ме утешиш.
	— Успешен ли е?
	— Напълно безнадежден.
	Той се изкашля нервно, загаси цигарата си и леко се приближи.
	— Кажи им, че си получила черепа в пратка.
	— И какви доказателства за това ще представя?
	— Есемесът с информацията за пратката.
	— В който не пише нищо за съдържанието й.
	— Никой ли не те е видял да я отваряш? Не си ли показала на никого черепа?
	Със закъснение осъзна, че само един човек би могъл да ми е свидетел. И като видя изражението на болка на лицето ми, бързо съжали, че изобщо е засегнал темата.
	— Ще го намерим — каза той и вече не можех да си спомня за кой път ме уверява в това. — И тогава Игор ще потвърди всичко, което свидетелства за твоята невинност.
	— Дори и да стане така, никой съд няма да приеме съпруга ми за достоверен свидетел.
	— Няма да се наложи. В тази страна трябва да докажеш нечия вина, за да го осъдиш.
	— Сигурен ли си?
	Кристиан не отговори.
	— Освен това представи си как ще изглежда — добавих. — Оставила съм множество подозрителни следи, виртуални и реални. Ако ги анализираш една по една и ги проследиш, ще стигнеш до всяка от жертвите.
	— Ще обясниш на следователите, че…
	— Че всичко е заради поредицата от туитове? — прекъснах го. — Че някой ме контролира по този начин? Разбира се, мога да го направя. Но това ще бъде най-безумната линия на защита, за която някога съм чувала.
	— Знам как звучи, но един добър адвокат ще го представи в съвсем различна светлина.
	— Както в твоя случай?
	Този въпрос беше излишен, но когато осъзнах това, вече беше твърде късно. Страх преживя много, когато беше обвинен за смъртта на Илона и Луиза. В известен смисъл той изкупи онова, което беше направил. А аз — засега не.
	— Както и да е, никой няма да ми повярва — добавих бързо и след това погледнах към вратата. — Няма да отнеме много време. Скоро ще дойде някой.
	— Не мисля така.
	— Те вече дълбаят в миналото ми. Няма да им отнеме много време, за да установят, че си бил обвинен за връзка с мен.
	— Това не е обвинение — каза Кристиан.
	Леко се усмихнахме.
	— И никой няма да те намери тук — добави той. — В безопасност си.
	— Не съм. И ти също не си, защото когато ме намерят тук, ще си имаш не по-малко проблеми от мен.
	— Не се притеснявай.
	— Мислиш ли, че хората ще си мълчат? — изсумтях. — Някой студент или преподавател ще докладва незабавно. След шумното ти сбогуване с университета всички знаеха какво става.
	— Но не всички знаят къде да ме търсят — каза със задоволство Страх. — По-точно, никой не знае.
	— Така ли?
	— Последният ми регистриран адрес е на ул. „Каталонска“. Там следите ми се губят.
	— Със сигурност.
	— Говоря сериозно — каза той. — Погрижих се никой да не може да ме намери.
	Погледнах го с изненада. Знаех, че след всички трагични събития, които му се случиха, той иска да се откъсне от стария си живот, но не предполагах, че е бил толкова решителен.
	— Бягаше ли от някого, Страх?
	— Мисля, че от самия себе си.
	— И успя ли?
	— Както виждаш — каза той, като ме погледна многозначително.
	Или поне според него погледът му беше такъв. Беше ми трудно да преценя дали наистина е така. Внушаваше, че аз съм плитчина, която не му позволява да продължи напред и да се сбогува с миналото? Или имаше нещо повече? Или може би по-малко? Отново балансирах на добре познатата ми тънка граница на паниката.
	Спомних си какво наскоро ме доведе до такова състояние. Листът, който получих от сестрата на Патриция Спорняк. „Не му се доверявай“, беше началото на посланието. Можех да си спомня втората част без никакви проблеми. „А още по-малко се доверявай на себе си.“
	В комбинация със статиите за дисоциативната фуга, това създаде тежест, заради която загубих равновесие на тази добре позната граница. Бавно губех разсъдъка си и се страхувах, че дори ако някоя от службите или полицията са готови да ми повярват, след кратък разговор ще ме сметнат за побъркана.
	Докосването на Кристиан ме откъсна от тези тревожни размишления. Той сложи длан върху ръката ми, но веднага я дръпна назад.
	— Съжалявам — каза и си пое дъх, за да добави още нещо.
	Но нямаше тази възможност, защото проклетият ми телефон напомни за себе си. Имах включен WiFi, въпреки че бях прекъснала достъпа до клетъчната мрежа — Страх ми каза да го направя, в случай че се окаже, че някой иска да ме проследи.
	Звукът, който сега еднозначно свързвах с нещо зловещо, се разнесе из стаята и сякаш накара въздуха леко да затрепти.
	Не исках да посягам към телефона. Не исках да знам какво ми е подготвил Архитекта.
	Страх обаче бързо ми подаде телефона.
	— Не — възразих. — Провери ти.
	— Сигурна ли си?
	— Питаш, сякаш по някаква причина трябва да правя това, което той изисква от мен.
	Лесно ми беше да си представя, че Архитекта разчита на това да се отнасям към посланията му почти с религиозна ревност. И че може би дори да ги очаквам по някакъв болен, почти маниакален начин.
	Кристиан прокара пръст през екрана, после поклати глава.
	— Лицева идентификация — напомни той.
	Изругах наум. Дори не можех да си позволя такава плаха проява на бунт като да не чета туитовете. Взех айфона и позволих на обектива да разпознае лицето ми.
	После върнах телефона на Страх. Отне му само миг да прочете съобщението.
	Не питах какво има в него, не го подтиквах, сякаш бих могла да намаля удоволствието на Архитекта по този начин.
	— Павел Гервин — обади се Кристиан.
	Очакваше, че ще коментирам, разчитайки, че името и фамилията веднага ще изскочат от паметта ми като дявол от кутия. Когато той вдигна поглед, аз свих рамене.
	— Не се сещам.
	— Може да си го срещнала скоро.
	Намръщих се, без да знам към какво се стреми.
	— Предишният му туит е отпреди няколко дни — добави той. — Изглежда, че ако този човек е изчезнал, е станало едва сега.
	Хрумна ми нещо друго. Полицията вече знаеше за хаштага и трябваше да приема, че информацията може да е изтекла и в медиите. А ако е така, то и напълно случайни хора биха могли да разберат.
	Можех лесно да си представя ситуация, в която толкова много потребители ще започнат да публикуват туитове с етикет „#апсида“, че истинските, от Архитекта, ще се изгубят напълно сред останалите.
	— Какъв е туитът?
	Страх прочисти гърлото си.
	— „Аз съм вторият от многото“.
	Значи никой не се преструваше, никой не си играеше, никой не искаше да предизвика сензация. Това беше послание директно от човека, който по някаква причина искаше да ме унищожи. И беше продължение на съобщението, появило се в профила на Игор.
	Не се налагаше да напомням за това на Страх.
	Нито да му казвам, че трябва да очакваме, че сега хората наистина ще започнат да умират.
	— Всичко ще завърши трагично — казах. — Не само за мен.


>>	Анамнезис
>>	Убежището, Вавер

	Доста често Страховски имаше усещането, че всички съществени неща са били казани в древността. Принос за това със сигурност имаше Публилий Сир, римски освободен роб и поет мимограф, на когото беше приписвано авторството на множество крилати фрази. Една от тях постоянно съпътстваше Страх.
	Всъщност тя беше причината за всичко, което той вършеше сега, и гласеше, че мъдър човек може да избегне злото само по един начин — като го предвиди. Всичко после нямаше значение. Реакциите не се броят, единственото спасение беше анамнезата.
	Патриция Спорняк трябва да е очаквала какво ще се случи с нея. Замецки, Анета Роговска и всички останали. Всички онези, чиито имена са останали неизвестни досега, са пропуснати.
	Съдбата, която ще го сполети, трябва да е известна и на Игор. Може би на него най-вече.
	Страховски знаеше, че в неговото начинание има много неизвестни. Непрекъснато анализираше какво може да се обърка. Коригираше плана си, подготвяше алтернатива за всеки етап, години наред гласеше финалния щрих. В крайна сметка успя да проектира всичко така, както трябва да изглежда.
	Стана Архитект на новия ред. И скоро щеше да стане негов строител.
	Теса нямаше да знае какво ще се случи с нея. Може би първоначално ще й се стори, че може да прозре плана му, но след известно време щеше да осъзнае колко е грешала. Никой нямаше да очаква това, което ще настъпи.
	Щеше да започне с Игор, после да премине на Пол Гервин. Не много по-късно целият свят щеше да види как изглежда един велик проект.
	И да си спомни онова, което Платон се бе опитал да каже на обществото преди векове.
	Ще настъпи _анамнезис_.


>>	Теса

	Прекарах нощта, като се въртях от едната страна на другата и се чудех не само къде съм, но и коя съм. Понякога ми се струваше, че не се познавам. Мислите ми блуждаеха, изглеждаха чужди, несвойствени, принадлежащи на някой друг.
	Накрая, към пет, станах. Седнах с чаша кафе пред лаптопа в кухнята на Страх, съжалявайки, че вече съм изпразнила всички шкафове с бонбони. Не можеше и дума да става за излизане и пазаруване, и двамата се бояхме, че веднага ще бъдем разпознати.
	Кристиан вече беше поръчал онлайн всичко, от което се нуждаехме, но трябваше да изчакаме доставката. Още повече че не искахме да рискуваме контакт с куриер — по ирония на съдбата избрахме автомат за пратката. Кристиан трябваше да излезе утре през нощта и да я вземе.
	Въздъхнах и вдигнах капака на лаптопа, за да се заема с нещо, различно от храна. Видях отражението си в празния екран и отново ми се стори, че гледам някой друг.
	Обикновено избягвах огледалата, но този път не откъснах поглед от себе си. Преди години, по време на семейно събитие, вероятно кръщене, една от моите лели ми каза, че имам хубави черти и ако малко отслабна, веднага ще си проличи.
	Може би беше права. Но можеше и да запази тази забележка за себе си, защото оттогава насам думите й току изскачаха в мислите ми.
	Казах си, че един малък пост ще ми дойде добре, след което включих компютъра.
	На портала на НСИ голямо заглавие обявяваше, че е извършено поредното отвличане. Исках да промълвя „Нищо ново“, когато забелязах, че се е появила нова информация. Или по-скоро цял куп.
	— Страх! — извиках.
	Той спеше на дивана в стаята и нямах никакво съмнение, че ще ме чуе. Краткото изсумтяване и тихата ругатня ме убедиха, че съм права.
	— Кристиан! — добавих бързо.
	Рядко се обръщах към него по име. Всъщност бих могла да преброя подобните случаи на пръстите на едната ми ръка, защото го правех само когато ситуацията беше наистина неприятна.
	Страх влезе сънено в кухнята и се облегна на рамката на вратата. Обикновено бих взела разрошената коса за интересен елемент от неговата външност, но този път едва я забелязах.
	— Какво става? — попита той.
	— Имат информация за Гервин.
	— Господи… колко е часът?
	— Малко след пет — отговорих машинално, след което отново се съсредоточих върху новините на НСИ. — Успели са да установят, че е шейсетгодишен мъж, работещ в застрахователния сектор.
	— Това е широко понятие. Твърде широко.
	Трудно беше да не се съглася. Това можеше да означава както заетост в голяма международна корпорация, така и в системата за социално осигуряване. Бързо прочетох информацията, представена в статията. Беше толкова обширна, че можеше да послужи за основа на биографията на Павел Гервин.
	Някой беше свършил доста работа — преди това не бяхме намерили нищо важно за този човек в интернет.
	— Бил е служител на една от големите застрахователни компании — казах аз.
	— Значи има някаква връзка със света на финансите.
	— Още ли се придържаме към тази теория?
	— Тя е единствената, която има смисъл.
	— Ако не броиш мен.
	Страх отиде до масата, облегна се на нея и се наведе.
	— Възможно е в известен смисъл да си причина за случващото се — призна той. — Но този човек избира жертвите по специфичен, несвързан с теб начин.
	Не възнамерявах да обсъждам това сега, така че почти театрално не му позволих да откъсне погледа ми от компютъра.
	— Изглежда, че е мечтаел за политическа кариера — добавих. — През осемдесетте е действал в опозиция, печатал е брошури, дори е публикувал текстове.
	— Какви?
	— Главно за Маркс и Енгелс.
	— Критика?
	— Напротив, той хвали антикапиталистическите идеи — казах аз, примижавайки. Едва ли е бил твърде популярен в опозиционната общност.
	— Подкрепя комунизма?
	— Само в онази форма, за която мечтае Маркс.
	— Или модел, който не предполага, че след няколко години ще се появи Сталин и ще избие шест милиона души в негово име. И че в крайна сметка ще доведе до смъртта на петдесет милиона, ако приемем оценката на Норман Дейвис.
	— Аха — потвърдих. — Гервин хвали идеята за ликвидиране на социалните класи, критикува експлоатацията на най-бедните хора, лишаването на индивида от свободата на пазара и…
	— Значи е бил млад идеалист с потребност да изхвърли от себе си обожаването на комунизма.
	— Повече или по-малко.
	Кристиан отиде до кафе машината, после се обърна и насочи пръста си към лаптопа.
	— Научили ли са още нещо?
	— Много неща — казах аз, превъртайки статията. — Изглежда Гервин е като Чип Ламбърт.
	— Като кого?
	— Един от героите на „Корекциите“ на Франзен. Не си ли я чел?
	Звукът от включената машина за еспресо ме накара да мисля, че не е.
	— Ламбер също беше марксист, поне за известно време. В един момент той се отказа от този светоглед и продаде цялата си библиотека, за да има пари, с които да впечатли едно момиче. И се нае…
	— Да оставим Франзен — каза Страх. — А нашият изчезнал? Също ли е дезертирал от комунистическия лагер?
	Кимнах.
	— В края на краищата — да. След осемдесет и девета се присъединява към формиращия се СПК и… — Млъкнах, като видях, че Кристиан не знае акронима. — Съюз на полските комунисти.
	— За първи път го чувам.
	— През деветдесетте години те бяха част от СЛД — отговорих, а после изоставих темата с махане на ръката си. — Във всеки случай Гервин го напуснал малко по-късно, като накрая се отказал не само от политическата кариера, но и от своите възгледи.
	— В какъв смисъл?
	— Престанал да публикува, а в последната си статия пише за това как се е оставил да бъде измамен от комунизма.
	— Отхвърлил е учението на Маркс?
	Потвърдих с небрежно кимане, четейки цитатите от статията. Там нямаше нищо съществено, макар че подходът на Павел Гервин беше малко необичаен. Повечето хора, които бяха преоценили възгледите си в Третата полска република, бяха доста разочаровани от трансформацията и новоизлюпения капитализъм.
	Гервин беше на противоположния полюс. След като беше почувствал вятъра на либерализма, той бе опънал платната си, обявил превъзходството на свободния пазар над социалистическите идеали и отплавал към собственото си благополучие.
	Преразказах това накратко на Страх, добавяйки, че най-накрая Гервин е бил нает в международна корпорация и постепенно започнал да се издига в кариерата.
	Когато стигнах до края на статията, и двамата се замислихме за момент.
	— Затова Архитекта го е взел на мушката? — каза най-накрая Кристиан. — Защото е предал идеите на социализма?
	— Всъщност това дори би имало смисъл — забелязах. — Вписва се във връзките на други жертви със света на бизнеса и финансите.
	— Така че какво? — каза Страх, сядайки на масата с чаша кафе. — Архитектът пише свой собствен комунистически манифест?
	— Бих казала, че отива малко по-далеч от Маркс и Енгелс.
	Кристиан отпи от кафето, замисляйки се.
	— Наистина ли според теб целта му е такава? — попита със съмнение.
	— Според теб не е ли?
	— Сега не съм сигурен в нищо. Освен че си важна за него, може би най-важната. И че се стараеш да избягаш от осъзнаването на това на всяка цена.
	Не знаех как да му отговоря. Взех кафето в ръце, макар че беше отдавна изстинало, и за известно време останах неподвижна. Може би Страх беше прав? Може би търсех нещо, което нямаше никакво значение?
	Затворих лаптопа си и се огледах, сякаш по някакво чудо изведнъж нещо се е появило в кухнята.
	Кристиан стана и дойде при мен. Седна на ръба на масата, както правеше по време на лекции.
	— Нещо се случва с теб — каза той. — Нещо, което не мога да разбера напълно.
	— Какво имаш предвид?
	— Все по-често изведнъж се отказваш от мислите си. Говориш с накъсани изречения, гласът ти трепери и си обелила толкова много от кожата си около ноктите, че вече почти се вижда месото.
	Бързо издърпах ръцете си и ги скрих под масата.
	— Освен това се въртя цяла нощ, а ти си от хората, които могат да заспят толкова бързо, че това противоречи на всякаква логика.
	— Какво предполагаш?
	— Нищо. Питам само дали знаеш какво се случва с теб.
	Не знаех и той беше наясно с това. Ако не беше фактът, че сега съм търсена от полицията, със сигурност щях да се свържа с психологическия консултативен център, където се заеха с мен след направлението от Хенрик Май.
	Може би те щяха да знаят повече от мен. Може би биха потвърдили или опровергали всички съмнения, които имах относно дисоциативната фуга.
	Тази опция обаче отпадаше, така че ако исках да разбера нещо, трябваше да задълбая още в статиите на Май. Можех да проверя източниците, които той цитира, да почета по въпросите, които само бегло засяга…
	Боях се единствено, че картината, която ще се получи от това, ще ме представи в съвсем различна светлина. Наистина ли беше възможно да не съм биологичната дъщеря на родителите си? Да страдам от някакво разстройство на личността? И нещо с паметта ми да не е наред?
	Ако допусна, че първата версия е вярната, значи майка ми и баща ми са ме лъгали през целия ми живот.
	Ако допусна, че втората също, тогава групата от хора, които ме са ме лъгали, ще набъбне още повече.
	За да не се ориентирам в ситуацията, освен родителите ми поне двама най-близки до мен хора би трябвало непрекъснато да ме лъжат. Игор и Страх. А ми беше трудно да си представя, че и двамата биха се стремили към това да живея в измислен свят.
	И защо да го правят? За мое добро, за да не полудея напълно?
	Не, това нямаше смисъл, а по-нататъшните размишления доведоха само до по-нататъшни абсурди и още по-голямо объркване в съзнанието. Реших да се откажа от това и да обърна внимание на по-важните неща.
	— Трябва да запиша всичко това — казах.
	Кристиан кимна, явно задоволен.
	— Нямам предвид хипотетичната си лудост — уточних.
	— Аха…
	— Искам да анализирам всеки от случаите с хаштага.
	Боях се, че звуча като дете, което, виждайки вкусна хапка в магазина, обявява, че иска да я получи на всяка цена.
	— Добре — каза Страх. — Ако смяташ, че това ще помогне.
	— Ще помогне. Ако не на мен, тогава може би на някой друг, когото Архитекта набележи.
	Но всъщност не мислех за себе си или за разни анонимни хора, които биха могли да се окажат следващи жертви. А само за съпруга си.
	Погледнах към кабинета.
	— Мога ли да използвам твоята дъска? — попитах.
	— Знаеш, че да питаш преподавател за това е като да помолиш хирург да ти заеме скалпела си…
	— Вече не си преподавател.
	— Да — призна той с горчивина. — Но дъската е изписана. Възползвай се от постиженията на съвременните технологии.
	Погледнах към затворения лаптоп.
	— Ще намериш там няколко потенциално полезни програми — каза Кристиан.
	— Бележник? — промърморих.
	— Имаш ли нужда от нещо повече?
	— Определено. Нещо материално.
	Страх изчака малко, надявайки се, че ще пусна лаптопа и просто ще се заема с това, което планирах. Но наистина имах нужда от нещо с физическа форма. Предполагах, че ще очертая връзките между няколко части от този пъзел по-бързо и по-ефективно на хартия, отколкото в Уърд или в Пауър Пойнт.
	След малко получих от Кристиан бележник с характерното лого на корицата. Платноходка в открито море, символ на приключения, нови хоризонти… и други неща, за които понякога споменаваха служителите на „Кожмински“, описвайки символа на университета.
	Отворих бележника и установих, че е празен.
	— Дадоха ми го в един от дните на отворени врати.
	— Спомням си.
	— Така ли?
	— Присъствах на всичките, Страх. Бях една от малкото доброволки, които обясняваха на бъдещите студенти защо си струва да учат при нас.
	Не беше цялата истина. Въпреки че участвах редовно, мотивацията ми беше съвсем различна. Исках да бъда там в дните на отворени врати, защото знаех, че академичният състав винаги е представен от Кристиан. Той се изявяваше добре, беше млад, комуникативен и правеше добро впечатление на новите възпитаници. На някои студенти също. До такава степен, че бяха готови да се появяват в университета извън учебните часове, в свободните дни, и да насърчават тийнейджърите да учат там.
	Обичах да мисля за тези безгрижни времена. Тогава ми се струваше, че това е може би най-трудният период в живота ми, но днес бих дала всичко, за да си ги върна.
	Какво бих променила? Преди всичко бих изкоренила визията за бъдеще с Кристиан Страховски от съзнанието на младото, наивно момиче. Със сигурност нямаше да я махна от сърцето й, но с малко повече късмет можех да успея да я прогоня поне от главата й.
	И тогава нямаше да се стигне до куп неща, които хвърлиха сянка върху живота на много хора. Страх нямаше да загуби работата си, нямаше да съсипе цялата си кариера. Жена му и дъщеря му все още щяха да са живи и вместо да се чуди какво го заплашва заради това, че ме крие, Кристиан щеше да планира семейните ваканции.
	Въздъхнах, взех химикалката, която бе сложил пред мен. Черен „Паркър“, нищо специално. Но това беше достатъчно.
	Започнах да пиша всичко, което изглеждаше, че има някакво значение. Разполагах поредните елементи на две страници от бележника.
	От лявата страна записах аметистовия череп, защото всичко беше започнало с откриването му в пратката. После хаштага #апсида, който беше един вид свързващо звено. LMFAO, акронимът, който беше включен в поредния туит. И накрая _N.Delved_, никът на профила, от който ми беше казано да отида за следващата пратка сама.
	От дясната страна сложих повече елементи. Предупреждението от Мариана да не се доверявам нито на Страх, нито на себе си. Бележка за статиите на Хенрик Май относно фугата. Разкритията за кръвната група на родителите ми. И накрая цитатът от „Държавата“ на Платон, свързан с алегорията за пещерата.
	Погледнах всичко това и се почувствах зле. Не бях включила дори половината от най-важните неща, но дори и без тях този пъзел беше непосилен за мен.
	На всичкото отгоре направилият си второ кафе Страх реши да провери как напредвам. Бързо обърнах страницата, не исках да вижда информацията за родителите ми и предупреждението на Мариана Спорняк.
	— Как е? — попита той. — Вдъхнови ли те академичният бележник?
	— Не особено.
	Кристиан погледна първо мен, а после и празните страници. Допрях химикалката до листа, но не знаех какво искам да си отбележа.
	— Какво точно търсиш? — попита Страх.
	— Нещо свързващо.
	— За да се убедиш, че не си ти това нещо?
	Явно това не беше въпрос, така че не отговорих. Замислих се за миг и започнах да забелязвам елементите, които изглеждаха най-малко съмнителни.
	Жертвите.
	След като записах всички имена в колонка, започнах да мисля дали свързващият ги ключ наистина е този, който предполагахме.
	Патриция Спорняк работеше в инвестиционното консултиране. Марчин Замецки беше видна фигура в банковия свят. Анета Роговска чрез баща си имаше връзка със сектора на публичните финанси.
	Но по-нататък? Илона беше поредният човек, на чийто профил се бе появил туит с хаштага. Нито тя, нито дъщерята на Страховски имаха нещо общо с финансите. В този туит беше и акронимът LMFAO. Можеше да се предположи, че това е само подигравка на Архитекта, макар и зловеща.
	А можеше и да става въпрос за мен. Насочено по някакъв начин чрез Страх към мен.
	Наблегнах на следващите имена. Мажена Молса, олицетворение на корпоративността, кариерист, ориентиран към една цел в живота — придобиване на все повече и повече печалби.
	Хенрик Май, човек, обвинен във вземане на подкупи от фармацевтични компании, движен от подобни мотиви като Молса.
	Следващият човек беше най-трудният за разглеждане. Игор също имаше ясни връзки със света на финансите. Той не само работеше в голяма корпорация, но също така правеше планове да стане един от основните играчи във финтека.
	И Павел Гервин, единствената жертва, несвързана с мен или със Страх, която няма нищо общо с чисто финансовия ключ. Работата на застрахователния пазар изглеждаше твърде незначителна в сравнение с финансите.
	Грехът му се състоеше в нещо друго. И не ставаше въпрос за измяната на идеите на комунизма.
	Гервин се беше провинил в открита подкрепа на капитализма. На света, в който живеем. Светът, основан на парите.
	Това беше подробност, малък детайл, който само определяше ключа за подбиране на жертвите. Но когато го видях, накрая успях да разгадая Архитекта.
	Най-накрая чух какво ми казва.


>>	Легионът
>>	ул. „Доманевска“, Мокотув

	Поканата на потенциален клиент на кафе и бисквити беше очаквана, макар и напълно неоправдана. Страховски се появи в застрахователния център не за да сключи сделка, а за да види със собствените си очи какво представлява Павел Гервин.
	Избра го преди известно време. Мъжът пасваше идеално. Обикновено Кристиан имаше проблем с окончателното решение — той подготвяше списък от десетина кандидати и след това провеждаше монолог, опитвайки се да убеди самия себе си за някого от тях. В случая с Гервин нямаше никакви съмнения.
	— Мога да ви предложа много полезен план, благодарение на който бъдещето на роднините ви ще бъде осигурено и вие ще сте наясно, че нищо лошо няма да им се случи — рече Павел.
	Формулировката не беше особено привлекателна, но Страх кимна с благодарност.
	— В този пакет, първо, имаме капиталова гаранция. — Гервин замълча, сякаш искаше да се увери, че клиентът няма да поиска подробности. — Второ, обезщетенията се изплащат периодично под формата на рента.
	— Разбирам — каза Страховски, макар че мислите му бяха далеч.
	Агентът още известно време описваше оптимистични сценарии за бъдещето, като гарантираше, че всички задължения на Кристиан в случай на смърт ще бъдат незабавно платени и няма да натоварят роднините му. После той направи отиващата твърде далеч декларация, че техният жизнен стандарт няма да се влоши, а в зависимост от избрания от Страх вариант, дори ще се подобри. Това ще им помогне да се справят с болезнената загуба.
	На Кристиан тези глупости вече му бяха писнали, но изслуша всичко до края. Гледаше в очите на събеседника си, без да се фокусира върху думите му, а върху това дали наистина вярва в приказките си. Изглеждаше, че не. Гервин рецитираше формули, дадени от началниците му, без дори да мисли за тях.
	Беше зъбно колело на корпоративна машина, малко, незначително, заменимо. Идеалистичният левичар, който смяташе, че може да промени света, отдавна беше престанал да съществува.
	— Освен това можем да гарантираме изплащането на капитала, независимо от ситуацията на финансовите пазари — добави Павел, след което направи дълга пауза.
	Изчака отговора, но Страх присви очи.
	— Да изясня ли още нещо?
	— Не е необходимо — каза Кристиан. — Но ми се струва, че ви знам отнякъде.
	Гервин изобрази усмивка. Страх очакваше да чуе от него някаква изтъркана фраза, например че светът е малък.
	— Отдавна ли работите тук? — добави той, тъй като искаше да избегне слушането на клишета.
	— Вече ще станат десет години.
	— А какво правехте преди това?
	— Занимавах се с подобни неща — каза Павел уклончиво и прочисти гърлото си. — Но ако се върнем към полицата, бих искал…
	— Не сте ли публикували случайно в някой седмичник? — прекъсна го Страх. — Струва ми се, че името и фамилията ви са ми познати. И имам усещането, че съм виждал снимката ви върху страниците…
	Той млъкна и се почеса по главата, надявайки се, че Гервин ще довърши. Онзи обаче очевидно нямаше намерение да го прави.
	— Чакайте малко — каза Кристиан. — Не сте ли писали някъде за мутуализма?
	— Възможно е.
	— Статията беше за Прудон. За това, че играчите на пазара не бива да се конкурират помежду си, а само да си сътрудничат. Това е единственият начин да се постигне просперитет.
	Гервин мълчеше.
	— Никога ли не сте писали за това?
	— Напълно е възможно да съм писал.
	Страх щракна с пръсти и наклони глава.
	— Колективен анархизъм!
	— Моля?
	— Публикувахте поредица от статии за идеологията на Бакунин. Използвате Прудон само като отправна точка за описване на анархокапитализма.
	Отново му отговори единствено мълчание.
	— Не греша, нали?
	— Не, но наистина бих искал да ви представя…
	— Пишете за това, че частната собственост трябва да престане да съществува. Но не само тя, защото същата съдба трябва да сполети и държавната собственост.
	Гервин нервно се намести на стола си, сякаш търсеше удобна позиция. Или сякаш се готвеше да избяга.
	— Сега си спомням — продължи Страх. — Пишехте за това, което някога е казал Бакунин. Че всичко трябва да принадлежи на колектива. Не на индивида, не на правителството, не на самоуправлението, а на всички нас. И че парите трябва да престанат да съществуват и на тяхно място да се появят… ваучери? Така ли го наричахте?
	— Ставаше въпрос за средствата за производство. И вероятно съм използвал друг термин.
	Разбира се, в онези дни не е имало подобни понятия. Но идеята, за която Гервин пишеше в статиите си по това време, беше точно такава.
	— А какъв точно?
	— За съжаление не помня.
	Кристиан отново присви очи, този път не с интерес, а с упрек.
	— Не помните ли, или може би не искате да си спомняте?
	— Мисля, че трябва да се съсредоточим върху полицата — каза Павел неуверено, преглеждайки рекламните материали, които бе разпрострял пред клиента си малко по-рано. — Тук имаме наистина изгодна система…
	— Изгодно би било да нямате никаква система — казва Страх. — Поне ако се вярва на Бакунин.
	Гервин се насили отново да се усмихне.
	— Не се идентифицирам с неговите възгледи.
	— Аз също не — призна Кристиан. — По-близо съм до Кропоткин. Чували сте за него, нали?
	— Боя се, че…
	— Той отива още по-далеч с неговия анархокомунизъм. Не твърди като Бакунин, че собствеността трябва да принадлежи на колектива. Той вярва, че не трябва да има никаква собственост.
	Страховски съзнаваше, че това не е съвсем вярно, но се надяваше, че събеседникът му ще го поправи и накрая ще признае, че не само е знаел за тези възгледи, но и че някога ги е споделял. Павел обаче мълчеше.
	— Нали не греша? — добави Страх.
	— Не грешите.
	Кристиан поклати глава с явно предизвикателство.
	— Познавате възгледите на Пьотр Кропоткин достатъчно добре, за да знаете, че не е така. И въпреки това не искате да ме поправите. Толкова ли се срамувате от това, в което сте вярвали?
	Най-накрая Гервин погледна към вратата, за последен път потвърждавайки, че от негова гледна точка единственото спасение е бягството.
	Нямаше никакъв смисъл да продължава да го дърпа за езика, нито да го критикува. Павел Гервин не искаше да си признае за собственото си минало.
	Отвратителен тип човек. Но Кристиан се нуждаеше точно от такива.
	Те му бяха необходими, за да завърши Легиона си.
	И благодарение на това да върне Теса към живот.


>>	Теса

	— Парите — казах аз, преди Страх да попита откъде е този блясък в очите ми. — Всичко това е критика на парите.
	Не изглеждаше убеден. Седеше на ръба на масата и се взираше в мен, сякаш отново бях негова студентка и съм отговорила неубедително на един от въпросите му.
	— Помисли — добавих.
	Кристиан леко се наведе към мен.
	— Цялата конструкция на Архитекта се основава на заклеймяване на парите като източник на всяко зло? — промърмори той. — Не мисля така.
	— Твърде просто?
	— Прекалено очевидно.
	— Най-силните мотивации обикновено са такива.
	Той погледна бележките ми, а после и мен.
	— Прави всичко това, за да критикува капитализма?
	— Не, не. Тук има много повече неща.
	— В такъв случай не ги виждам.
	— Той не е по обясненията. Казах критика, но това е само фигура на речта.
	— Тогава го обясни ти — предложи Кристиан, после пъхна ръце в джобовете си и се изправи.
	Чувствах се сякаш съм на изпит. И нямаше значение, че винаги съм ходела на тях подготвена. Никога не съм се съмнявала, че имам правилните знания. Страхувах се единствено от това, че може да се препъна по време на предаването им. И сега беше така.
	— Той не иска да описва света, иска да го промени.
	— Как?
	— Иска да подкопае основите на целия ред. Иска да бъде човекът, който е напуснал пещерата на Платон.
	— А някой напуснал ли я е?
	— Да. Нали за това става въпрос в цялата тази алегория.
	Страх вдигна вежди и аз осъзнах, че не си е направил труда да опресни знанията си.
	— Тези сенки били наблюдавани от няколко души, но само един от тях бил освободен от оковите — добавих без колебание, защото си спомнях отлично визията на Платон. — Човекът излязъл навън, но не познавал света. Загубил се, търсил сенки вместо реални обекти, защото бил убеден, че сенките са истинските. Едва тогава разбрал, че сенките са илюзия. Че нещо друго е реално.
	— Дълбоко.
	Игнорирах язвителността към гръцкия философ. Той не беше сред живите вече повече от две хиляди и триста години, със сигурност не го притесняваха намеците от страна на живите.
	— Този човек отново изучил света, видял какво е реално и разбрал, че досега е живял в лъжа. След известно време се върнал при другарите си и поискал да ги освободи.
	— Нека да предположа: не се е получило.
	— Не — признах. — Те се защитавали както могат, твърдейки, че е полудял. От тяхна гледна точка той си е бил луд.
	— Аха.
	— През целия си живот били виждали само сенките. Не можели да разберат, че има нещо друго, освен тях.
	Кристиан протегна ръце и ги сложи на масата. Леко наклони глава, сякаш се опитваше да определи каква оценка да ми даде за този отговор.
	— Искаш да кажеш, че той иска да бъде този, който се е върнал в пещерата за всички нас?
	— Горе-долу.
	— Това би означавало, че има месиански пориви.
	— А кой сериен убиец няма?
	— Предполагам, че мнозина — каза Страх, като ме гледаше внимателно. — Освен това не сме сигурни, че е такъв. Все още има възможност да е отвлякъл тези хора, за да си направи армия.
	Слушах го само повърхностно, мислейки си, че наистина е трудно да се обобщава. В края на краищата цялата информация за серийните убийци, с която разполагахме, идваше от анализирането на случаите на онези, които са били хванати. Тоест онези, които са се оказали недостатъчно добри в работата си.
	Страх прочисти гърлото си, изисквайки внимание.
	— Не — подхвърлих. — Той не събира никаква армия.
	— Не? Просто така?
	— Той ги наказва, Страх — казах с убеждение, като почуках с пръст по страницата. — И дори не конкретно тях, защото те са само символи. Виж.
	Кристиан застана до мен и се наведе.
	— Избрал е Патриция заради маменето на хората с изгодни кредити. Измъкване от тях на несъществуващи пари. Замецки е олицетворение на онова, което критикуват всички пламенни противници на капитализма.
	Страх промърмори нещо под нос, без да е убеден.
	— Той е бил член на надзорния съвет на банка, нали? — попитах.
	— На борд.
	— Още по-лошо. Влияел е на всичко, което се е случвало в институцията.
	— Роговска не се е провинила в нищо.
	— Шегуваш ли се? — изсумтях. — Класически случай да си известен с това, че си известен. Благодарение на това направи малко състояние, пилееше парите и беше пример за това до какво падение води натрупването на богатство.
	Кристиан отвори уста, но не отговори.
	— Нещо не е наред? — попитах аз.
	— Просто звучи доста убедително.
	— Защото съм сигурна, че това ръководи Архитекта.
	— Мислех си по-скоро, че говориш така, сякаш самата ти вярваш в това. И че се идентифицираш с нето.
	— Полудял ли си?
	— Може би — отвърна той и направи кратка пауза. — Но ако е така, заедно с мен се е побъркал и целият свят. В противен случай храната в ресторанта нямаше да се рекламира като домашна и нямаше да си взимаме за вкъщи храна от ресторанта.
	Не знаех откъде идва тази объркана мисъл, но след миг осъзнах, че гладът дразни Кристиан може би дори повече от мен.
	Вдигнах умолителен поглед.
	— Недей.
	— Няма. Светът наистина е полудял.
	Трудно беше да не се съглася с това.
	— Архитектът изхожда от подобна предпоставка — отбелязах. — Само че той отива малко по-далеч.
	— И явно използва други методи, за да го покаже.
	Отново потупах бележника.
	— Мажена Молса е изчезнала, защото тя е пример за това как човек може да се подчини на корпорацията. Целият й живот е подчинен на кариерата й и на забогатяването. Тя е станала антисоциална, изключила се е от реалния свят, оставайки на мястото, където сенките танцуват на стената.
	Страх си пое дълбоко дъх и изведнъж стана сериозен. Знаех причината.
	— А жена ми и дъщеря ми? — попита той почти обвинително. — Какво са му направили?
	— Още не знам.
	— В такъв случай ще ти кажа аз: нищо. Те не съответстват на твоя символен ключ.
	— Или има нещо, което не знаем.
	Той не отговори и аз му бях благодарна за това. Сега не беше време за словесни престрелки, особено засягащи загиналото семейство на Кристиан.
	— Хенрик Май е бил корумпиран, това вече го установихме — продължих.
	— Така се говори.
	— Бил е користен, пренебрегвайки дадената клетва, избрал е забогатяването пред доброто на пациентите.
	— Така се говори — повтори Кристиан. — Освен това Игор не се връзва докрай.
	— Нима? От гледна точка на Архитекта може да е иначе — отговорих, налагайки си да използвам монотонен, лишен от емоции тон. — Игор искаше да изгради цялото ни бъдеще въз основа на своя стартъп. Или на компания, която да оцелее само защото други оперират с парите си. Финтекът е квинтесенцията на това, което Архитекта счита за зло в най-чиста му форма.
	Оставаше още Павел Гервин, върху когото побързах да се съсредоточа, за да не мисля по въпроса дали съпругът ми е жив. Гервин беше най-красноречивият пример, тъй като беше изменил на всичко, за което би трябвало да се бори Архитекта.
	Обсъдихме и него за кратко, но съмненията на Страх не изчезнаха.
	— Ти сам предложи преди известно време, че това е някакъв ужасен манифест.
	— Така изглеждаше тогава.
	— Но вече не?
	Кристиан се изправи, отиде до прозореца, открехна го и запали цигара. Не се обади известно време.
	— Знаеш ли онази поговорка за красивото? — промълви той толкова тихо, че едва го чух. Имах чувството, че не задава въпроса си на мен.
	Обърна се и аз свих рамене.
	— Че красив е само онзи, който може да види красотата у другите?
	— Страх, стига.
	— Същото важи и за лудостта — отвърна той и си дръпна дълбоко.
	Всъщност трябваше да приема това като обида, но може би беше прав. Това не променяше факта, че смятах антикапиталистическата връзка за най-вероятна. Дори и Илона и Луиза да нямаха нищо общо с нея.
	— Какво смяташ да правиш? — попита Кристиан след миг.
	Едва го каза, и осъзнах, че няма нужда да мисля върху отговора. Разбрах каква е била целта на всичките ми аргументи. И защо бях толкова твърдо решена да убедя в тях и него.
	— Ще публикувам това в блога си — обявих.
	— Какво е това?
	— Преди време създадох блог. Анонимно, нищо не ме свързва с него. Не исках никой да знае, че аз публикувам в него.
	— За какво говориш?
	Прииска ми се да перифразирам Мартин Лутър Кинг и да отговоря: _I had a dream_, но за щастие се спрях. Описах на Страх това, което възнамерявах да направя не толкова отдавна.
	Планът беше далеч от реализирането си и аз го изоставях толкова често, колкото Игор „Младият лебед“. Но в крайна сметка и двамата най-накрая се хванахме за онова, което ни се струваше най-важно. За да се приближим до реализирането на мечтите си само за малко, преди да се откажем отново.
	— И как нарече тоя блог?
	— Всъщност според пуристите е „този блог“, макар че според правописния речник…
	Млъкнах и беззащитно отместих поглед, когато той ме погледна с недоверие.
	— Тези неща се проверяват, преди да се качи публикацията — добавих, сякаш исках да му демонстрирам колко добре съм се подготвила във всяко отношение, включително и в езиковите нюанси. — А се нарекох Атрата.
	— Защо?
	— Зле ли звучи?
	— Не е зле, но може да е нещо по-интригуващо.
	— Обмислях _grimme Ælling_, така че можеше да е и много по-зле.
	— Какво?
	— Грозното патенце — казах аз с леко смущение. — Това е оригиналното датско заглавие.
	— Откъде ти хрумна тази идея?
	Не възнамерявах да губя време в обяснения защо по някаква причина чувствах необходимостта да се придържам към концепцията за лебеда. Всъщност и аз самата не разбирах това докрай. Може би ставаше въпрос за това, че заглавието на книгата на Игор внушаваше дистанцираност и самоирония, освен това подсказваше, че това начинание не е сериозно. Очевидно имах нужда от усещането, че и в моя случай е така — без значение колко далеч ще стигна с моята идея, в края на краищата така и няма да я реализирам.
	Благодарение на това, вместо да се паникьосвам и да бягам от нея, създадох Атрата. Иначе със сигурност бих се отказала, страхувайки се от това, че в края на краищата всичко ще стане реално.
	Чувствах се притеснена от тази мисъл. Щеше да се наложи да се отворя пред всеки, който случайно или умишлено може да посети блога. Бих се подложила на критика, бих се изложила на подигравки, а всеки разочарован тийнейджър би могъл на воля да излива помия върху мен.
	Вече бях минала през това в училище, научавайки най-красноречивите синоними на думата „дебел“. И предполагам, че при нормални обстоятелства бих направила всичко, за да избегна повторението на това развлечение.
	Сега обаче ситуацията беше различна.
	— Какво означава това? — попита Кристиан. — Атрата?
	— Всъщност нищо подобно… След като отхвърлих грозното пате, реших да се спра върху черен лебед. _Cygnus atratus_, алтернативно _Anas atrata_. И накрая избрах второто.
	Страх изглеждаше така, сякаш искаше да продължи да дълбае по темата, но аз не възнамерявах да му позволя.
	— Ще публикувам там всичко, което успяхме да установим — казах. — Ще напиша една дълга статия, ще добавя няколко снимки на жертвите, някои линкове към видеоклипове в Ютюб, в които авторите бързо и ефективно обясняват за какво става въпрос в анархокомунизма и подобните му идеи. После ще започна да разпространявам новината.
	— Да разпространяваш?
	— Интернет трябва бързо да клъвне, в края на краищата това е голяма сензация, а никой, освен нас не разполага с цялата информация.
	— Освен нас и службите.
	— Но те няма да споделят в мрежата това, което ще кажем ние — обясних. — Благодарение на това линкът към мен на _Wykop.pl_ ще скочи нагоре като курса на франка в Черния четвъртък.
	Той нямаше представа какво имам предвид, но не исках да губя време за обяснения.
	— Всичко съм подготвила — добавих.
	Чаках някаква реакция, но Страх предпочиташе да запази всичките си мисли за себе си. Изглеждаше малко притеснен, сякаш идеята ми някак го застрашаваше, сякаш е разрушила реда, към който се беше стремял до момента.
	— За какво ти трябва? — попита той.
	— Шегуваш ли се?
	— Не. Сега си в безопасност, никой няма да те намери тук, не е нужно да се притесняваш нито от полицията, нито от линчуване.
	— Линчуване?
	— Сега всички медии те очернят — каза той с горчивина, гасейки цигарата. — Полицията те преследва и хората искат кръв. Възможно е в момента никой друг да не предизвиква толкова негативни емоции.
	— Не мога да седя и да бездействам, Страх.
	— Можеш. И даже трябва.
	— Колко дълго? — попитах аз и разперих ръце. — Не мога да остана тук завинаги.
	— Никой няма да открие това жилище. Никой няма да те потърси тук.
	По някаква причина тонът му ме разтревожи. Отне ми време да осъзная каква асоциация съм си направила. Спомних си за побъркания, който отвлякъл любимата си и я затворил в златна клетка, без да възнамерява да я пуска никъде.
	— А когато се явя в полицията, дам показания и бъда изключен от кръга на заподозрените, ще мога…
	— Какво? — прекъснах го. — Да ме държиш тук през следващите няколко десетилетия? Да ми носиш новини отвън, да пазаруваш за мен и… всъщност да живееш вместо мен в реалния свят?
	Той се намръщи, явно обиден, че мога да го подозирам в някакви зли намерения. Знаех, че преувеличавам и това е не само неоправдано, но и обидно. Укривайки ме, той рискуваше всичко.
	— За какво, по дяволите, говориш? — изстена Страх.
	Добър въпрос, помислих си. Наистина ли това бяха моите страхове, или може би скритите ми желания?
	Трябваше да се примиря с тази мисъл. Години наред не исках да напускам апартамента си в Левандув, дори ходенето на пазар беше свързано със стрес. Когато знаех, че Игор няма да има време да пазарува, не мислех за нищо друго два дни предварително. А после отскачах колкото се може по-набързо до търговския център „Беренсон“, уреждах всичко за миг и се прибирах вкъщи. Моментът, в който завъртах ключа, беше като благословия. Опиянявах се от мисълта, че няма да ми се налага да излизам за известно време.
	Когато Кристиан може би неволно обрисува пред мен как може да изглежда животът ми занапред, отначало възразих, но си дадох сметка колко примамлива би била тази перспектива.
	Станах и отидох до прозореца. Облегнах се на перваза, наведох глава и за момент останах безмълвна.
	— Няма да трае вечно — каза Страх. — Накрая полицията ще стигне до истината и всичко ще се върне към нормалното.
	Вдигнах глава и го погледнах.
	— Не мога да седя и да бездействам. Цял живот само това съм правила.
	— Но…
	— Трябва да се заема с блога. Това е най-малкото, което трябва да направя.
	Исках да добавя, че Игор разчита на мен, че от мен може да зависи много и че не мога да си позволя да остана пасивна. Обаче погледът на Кристиан ме накара да осъзная, че няма нужда да го правя. Знаеше го.
	Той безмълвно пушеше поредната цигара. Когато я угаси, се обърна към мен и въздъхна.
	— Трябва да се погрижим за анонимността ти.
	— Имам VPN.
	— Какво?
	Не знаех дали въпросът бе за това какво означава акронимът, или може би беше израз на недоверие, че имам такъв акаунт.
	— Сигурен, криптиран канал, който мога да използвам в мрежата.
	Многозначителният поглед на Страх ми подсказа, че вторият вариант е правилният.
	— За какво ти е VPN? — попита той.
	— Преди време си купихме акаунт заедно с Игор. Искахме да имаме достъп до географски блокирани неща.
	— Тоест до недостъпните в Полша сериали на „Нетфликс“.
	Усмихнах се леко и кимнах. Използвах анонимната връзка само за да мога да се логвам в услугата като интернет потребител от САЩ. Игор обаче използваше VPN за други цели, твърдейки, че благодарение на това няма притеснения, че някой ще се добере до паролите му, кредитните карти и така нататък.
	— Атрата ще бъде напълно анонимна — добавих.
	Все още не изглеждаше напълно убеден, но аз го познавах достатъчно добре, за да знам, че в крайна сметка ще ме подкрепи. Знаеше, че имам нужда от това. Дори и да не успеех да постигна нищо, трябваше да съм сигурна, че съм направила всичко, за да открия Игор.
	Надявах се, че постът ми ще предизвика широк отглас. Когато натиснах „Публикувай“, имах на гърба си не капки, а потоци пот. Ръцете ми трепереха, устата ми беше напълно суха.
	Чувствах се сякаш съм на огромна сцена пред хиляди хора, за да покажа пред тях способности, каквито нямах. От известно време сърцето ми биеше толкова ускорено, че започнах да мисля какво да взема, за да се успокоя.
	Междувременно нищо не се случи.
	Постът се появи в блога, но броят на прегледите на страницата не скочи. Движението беше нула, можех само да сънувам някакви коментари. Това, което беше толкова важно за мен, на практика не съществуваше от гледна точка на останалия свят.
	Ситуацията се промени едва когато поставих линка на _Wykop_. Няколко часа по-късно той се появи и на няколко други места, а също така и във Фейсбук. На Туитър някой му беше сложил хаштага „#апсида“. Веднага след това линкът започна да се разпространява със скоростта на светлината.
	Гледах появяващите се коментари, сякаш са взривове на свръхнови звезди. Всеки от тях ми се струваше абсолютно уникален и същевременно опасен. Четях всичко, дори неуместните шеги. Чувствах се странно, концентрирайки толкова много внимание върху себе си. И _де факто_ не бях себе си, а само Атрата.
	Подозирах, че бумът едва започва, но в един момент цялото движение внезапно спря. И осъзнах, че това е просто илюзия — всъщност то се беше засилило, само че на друго място.
	Вниманието на сякаш целия интернет се беше съсредоточило върху блога на млад журналист от НСИ, който някога се занимаваше с отразяване на парламентарни въпроси. Бианчи обаче беше оставил този свят зад гърба си, след като разкри един от най-големите скандали в последно време.
	Сега той очевидно искаше да повтори успеха си.
	На неговия блог се беше появила значително повече информация, отколкото на моя.
	И той беше открил какво наистина свързва всички отвличания и убийства.
	Той беше намерил ключа.
	Прочетох всичко с недоверие, неспособна да разбера защо не съм го открила аз. Нещо повече — защо изобщо не ми е минало през ума. Сега всичко изглеждаше очевидно.


>>	Ключовата дума
>>	Убежището, Жержен

	Струваше му се, че може да предвиди всяко движение на Теса, всяко движение на службите, действията на полицията и журналистите. Планирането няколко години напред беше свързано с необходимостта от създаване на няколко версии, но Страх беше убеден, че е взел под внимание всяка възможност.
	Той подозираше, че след като тялото на Мажена Молса бъде намерено на италианското гробище, Теса няма да се предаде на полицията. Осъзнаването, че съдбата на Игор все още е несигурна, щеше да я държи под контрол.
	Трудно беше да се каже дали на този етап тя ще разбере позоваванията на Платоновата пещера и ще види какво се опитва Кристиан да предаде на света. В края на краищата обаче самата професионална дейност на жертвите трябваше да й даде храна за размисъл.
	Няколко въпроса обаче оставаха отворени. Страховски не беше сигурен дали на този етап Теса ще научи за монографията на Хенрик Май, която той никога не беше публикувал. С малко късмет това щеше да се случи — и може би щеше да накара момичето да разбере малко повече.
	Кристиан също така не беше сигурен кога ще бъде открита връзката между всички жертви. Ако медиите и полицията се заемеха с този въпрос, със сигурност съвсем скоро. Въпреки това те нямаше да разкрият нищо на обществеността.
	Службите щяха да направят всичко възможно, за да не се намесват в следствието, а разкриването на информацията не би помогнало за това. Журналистите щяха бъдат помолени да се въздържат от публикуване на материалите, но някой със сигурност нямаше да издържи.
	Малко беше необходимо да се съчетаят датите на изчезванията с ключовата дума. С апсида.


>>	Теса

	Бианчи публикува своите постове посред нощ, а системата на _Wordpress_ веднага ме информира, че някой е поставил линкове към моя блог. Така че отидох на сайта на журналиста веднага след като се появиха откровенията му.
	Беше около три и петнайсет, когато приключих с четенето. Застинала, с очи, вперени в монитора, усещайки как нощната тишина се сгъстява, прилепва към мен и не ме оставя да се движа. Светът отвън изглеждаше не толкова спящ, колкото изчезнал.
	Необходимо ми беше известно време, за да се съвзема. Станах, опирайки се на кухненската маса, и влязох в стаята с треперещи крака. Този път събудих Страх много по-деликатно, отколкото преди, като сложих ръка на рамото му.
	Той бавно отвори очи, после трепна, сякаш е видял призрак.
	— Какво става? — промърмори, надигайки се.
	— Грешала съм, Страх.
	— Какво? В какво?
	— Тоест не съм сигурна дали… — млъкнах и поклатих глава. Изчаках малко, за да се овладея. — Може би съм права за мотивите, но… Боже, не съм видяла поне половината от нещата, свързани с всичко това. Има много повече жертви. Много, много повече.
	Кристиан направи крачка към мен и усетих неприятната миризма на никотин.
	— За какво говориш?
	— Един от журналистите в НСИ откри връзката — отроних. — И това надхвърля човешките разбирания.
	На всичкото отгоре Бианчи беше убеден, че пише за мен. От гледна точка на целия свят аз бях Архитекта.
	Макар че журналистът не използваше този термин. Беше избрал много по-подходящ.
	Страх стоеше пред мен, оставяйки впечатлението, че иска да хване ръцете ми и да ме разтърси, докато не му казах за какво става дума.
	— Този човек е чудовище — казах аз. — Обикновена твар, която…
	Млъкнах, когато Кристиан хвана ръцете ми.
	— Не, не обикновена — поправих се. — Това е най-проклетата твар, която можеш да си представиш.
	Докосването на ръката му накара сърцето ми да спре да блъска като чук. Трябваше да си отдръпна ръцете, да направя крачка назад и да се успокоя. Вместо това пристъпих към Кристиан. Това беше деликатен сигнал, но се оказа достатъчен за него, за да ме приближи и да ме прегърне.
	Скрих се в ръцете му за момент, изпитвайки ирационалната надежда, че по този начин познатата ми реалност ще престане да съществува и заедно с нея ще изчезнат всичките ми проблеми.
	Сложих глава на рамото на Кристиан и затворих очи. Усещането за блаженство продължи само част от секундата, защото веднага се замислих какво означават за Игор откритията на Бианчи.
	Измъкнах се рязко и се обърнах, без да поглеждам Страх. Подех темата отново едва когато седнахме в кухнята и събудих лаптопа от дрямката му.
	— Достатъчно е било да се анализират датите — казах. — И да се провери дали някой е изчезнал в останалите дати, които съответстват на ключа.
	Кристиан сложи лакти на масата и облегна брадичката си.
	— Защото винаги трябва да има ключ — казах аз. — Освен това всеки сериен убиец трябва да остави следа, която става свързваща част за убийства. Нещо, благодарение на което може да се разпознае работата му.
	Страх ме гледаше със съмнение.
	— Всеки от тях иска действията му да бъдат оценени по някакъв начин.
	— Това е доста трудно в едно нормално общество.
	— По-скоро да — признах. — Но те не го виждат по този начин. Повечето от тях имат егоистична природа, която не се подхранва с нищо друго, освен самохвалството.
	— Нещо не виждам много да се хвалят — каза Кристиан.
	— Ще престанеш ли?
	— Нищо не правя.
	Реших, че ще е най-добре да игнорирам тези скептични коментари и да се съсредоточа върху това, което е важно.
	— И откъде е увереността на Бианчи, че изобщо става въпрос за сериен убиец? — добави Страх.
	— От списъка с жертвите, до които е стигнал.
	Едва сега усетих, че имам цялото внимание на Кристиан. Поех си дъх и несъзнателно заех същата поза като него. По някаква причина се почувствах малко по-уверена, което не се случваше често. Може би защото знаех неща, които Кристиан не знаеше.
	— Убиецът трябва да се е подготвял от години, защото дейността му е останала напълно незабелязана — продължих. — Въпреки всичко, което е направил, никой не се е сетил, че той стои зад всичките тези изчезвания.
	— Може би не е изпитвал нужда да се хвали.
	— Изпитвал е, както всеки друг — възразих аз, въоръжена със знанието от статията на Бианчи. — Всичките изпитват интензивни емоции, които винаги водят до един и същ резултат.
	— Какъв?
	— Потребността да се покажат пред света — казах без колебание. Звярът от Манчестър, Тревър Харди, е заловен, защото накрая се похвалил на брат си за едно от убийствата. Двама дегенерати от същия град, Иън Брейди и Майра Хиндли, са хванати, защото не могли да се сдържат да не посещават гробовете на жертвите. И такива примери има много.
	— Значи той се е разкрил през туитовете?
	— Не точно. С туитовете само е привлякъл вниманието към себе си, разкрил се е като свързващо звено между всички убийства.
	— Тоест?
	— Датите, които е избрал.
	— Да, това вече го каза, но…
	— Някои убиват определени хора, други по определен начин, на определено място, а очевидно има такива, за които е важна датата. Те работят например веднъж в годината.
	— Само че тези дати не съвпадат. Различават се дори не с дни, а е месеци.
	— Ето защо през годините никой не ги е свързал помежду им — признах, неволно приближавайки се до Страх. — Ако беше убивал само на първи януари, вероятно още преди години щяха да са му лепнали прякор Новогодишния убиец или нещо такова.
	Подозирах, че медиите биха намерили нещо по-оригинално. Аз обаче се бях изчерпала творчески след „грозното пате“.
	Страх не коментираше, а аз погледнах към списъка с имена и фамилии в бележника. Време е да стигна до същността, реших.
	— Патриция Спорняк е изчезнала на дванайсети декември две хиляди и осма — прочетох.
	— А Замецки повече от година по-късно.
	Потвърдих с бързо кимване.
	— По-точно на трийсет и първи декември две хиляди и девета — уточних. — Знаехме за тези две жертви, защото се появиха туитовете. Но не знаехме, че между тях има още една.
	Кристиан се намръщи, все по-заинтригуван.
	— Татяна Боршченко, единайсети януари две хиляди и девета — обясних. — След това имаме февруари следващата година и Анета Роговска.
	— Чакай. Тази Боршченко…
	— Също е свързана с манифеста на Архитекта — довърших вместо Страх, тъй като знаех какво точно има предвид. — Тя е украинка, дошла в Полша няколко месеца по-рано. И по всичко личи, че е планирала да се заеме с най-старата професия на света. Била е от момичетата, които са насилвани да проституират.
	— Ексклузивна компаньонка?
	— И така може да се нарече — потвърдих. — Мисля, че самата тя се е определяла като _sugar babe_. Имала е няколко редовни партньори, _sugar daddies_, които са се грижели за нея, и в замяна на това тя им е дарявала близост. По-скоро физическа, отколкото емоционална.
	— Значи смяташ, че това е поредната критика за това какво правят парите?
	— Така изглежда.
	— Кой е съобщил за изчезването й?
	— Там е работата, че никой. Същото е и в още няколко случая, поради което е било трудно да се съпоставят датите. Някои просто са липсвали.
	— Как е стигнал до това Бианчи?
	— В края на краищата един от приятелите на Татяна се притеснил, че няма контакт с нея. Полицията разпитала партньорите й, не намерила нищо подозрително и решила, че Боршченко се е върнала в родината си.
	Страх прокара ръка през косата си и се изправи. Нави ръкавите си, сякаш искаше да каже, че е готов за работа.
	— Добре — каза. — После през декември две хиляди и девета изчезва Замецки. Кой е след това?
	— Анета Роговска на двайсет и осми февруари следващата година. Поне така изглеждаше, докато не се оказа, че някой е изчезнал през януари.
	— Кой?
	— Зджислав Ратайчик, местен предприемач от Подкарпатие. Той основал малка фирма, всъщност един вид колцентър, предоставящ услуги на други субекти. Наемал хора без договор, не плащал осигуровки, не плащал данъци, създавал проблеми за всички служители, а накрая не им платил и заплатите. Изчезнал малко след като всичко се разпаднало, затова било решено, че просто е избягал.
	— Критика на експлоатацията на труда?
	— Точно — потвърдих.
	Ако не ме лъжеше паметта, Ратайчик беше изчезнал горе-долу по време на първата сериозна криза между мен и Кристиан. Малко след устния изпит, от който си излязох доста демонстративно.
	В същото време Архитекта вече здравата е работел. Трябва да е бил планирал всичко, което ще се случи в бъдеще, и вече да е следвал извратения си план.
	Почувствах неприятни тръпки.
	— През тази година не е изчезнал никой друг — добавих. — Нито пък през следващата…
	Страх знаеше какво имам предвид. В началото на две хиляди и единайсета загинаха жена му и дъщеря му. Спомнях си това време идеално, то беше свързано с един от най-трудните периоди в живота ми.
	Отначало със Страх рязко се отдръпнахме един от друг, а после с още по-голяма решителност се опитахме да върнем нещата обратно. След като беше изключен от университета, се срещахме още по-често, съкращавахме разстоянието помежду си и правехме всичко, което не биваше да правим.
	В крайна сметка това доведе до скандали на Кристиан със съпругата му. Всичко излезе на светло, Илона разкри връзката. След яростен скандал тя беше взела дъщеря си и бе избягала от апартамента. Влязла в колата, пренебрегвайки факта, че по-рано е пила. Не отчела също, че емоциите не й позволяват да мисли логично.
	Кристиан се втурнал след нея, за което по-късно си плати с обвинения от страна на полицията. Съседите станали свидетели на скандал около колата и според тях Страх не прикрепил с предпазен колан бебешкото кресло на задната седалка. За това той по-късно щеше да отговаря пред съда, но благодарение на добрия му адвокат успя да му се размине.
	От правна гледна точка нямаше съмнение кой е виновен всъщност. Илона беше навлязла в насрещното движение, шофьорът на другата кола не бе имал време да реагира.
	В морално отношение обаче други двама души бяха виновни. Аз и Страх. Ние убихме жена му и дъщеря му.
	Не помня много подробности от този труден период, но за мен това не будеше никакво съмнение.
	— Илона и Луиза не пасват — каза Кристиан.
	— Датата пасва…
	— Все още не си казала защо датите са важни — отбеляза той.
	Прав беше, но първо исках да му покажа всички жертви. Следващата беше бивш чейнджаджия, дребен измамник от Прага, извършвал машинации на пазара на предвоенните варшавски компании. Беше изчезнал на деветнайсети март, месец след смъртта на Илона и Луиза.
	Следващата жертва беше от същата година. Следите й се губеха на осемнайсети април. Изглежда, че в този период е била най-бурната дейност на Архитекта. И би могло да се предположи, че това е резултат от някакво събитие в живота му, нещо, което го е накарало да изпадне в ярост, но истината беше различна.
	Ставаше въпрос за дати. И след като представих всички жертви на Страх, накрая можех да му кажа и защо датите са значими.
	— Ключът беше апсидата — казах.
	— В какъв смисъл?
	— Речников.
	Той ме погледна нетърпеливо.
	— Освен църковното значение той има и второ, макар и рядко използвано. Астрономическо.
	— А по-конкретно?
	— Това е най-далечната или най-близката точка в орбитата на някакво небесно тяло.
	Кристиан изглеждаше така, сякаш съм навлязла в територия, където не може да се ориентира.
	— Например най-отдалечената точка на Луната от Земята.
	— Апогей.
	Значи все пак знаеше нещо.
	— Точно така — потвърдих. — А другата апсида е перигей. Моментът, в който нашият спътник се приближава най-много до планетата. Тогава е така наречената супер луна, хората имат проблеми със съня, а според някои тогава се случват и други явления на Земята. По-малко научните тези се отнасят до ускоряването на раждането, причиняването на силни емоции и така нататък.
	— Да, да. От време на време говорят за това в медиите.
	— Всяко такова явление си има своето име — продължих. — Януарското е пълноледие, февруарското пълносветие, мартенското пълнобурие, а…
	— Достатъчно за това — каза Страх. — Искаш да кажеш, че тези хора са изчезнали по време на супер луната. По време на перигея?
	Кимнах.
	— Всички дати съвпадат — казах. — И анализирайки всички останали, Бианчи е успял да достигне до следващите жертви. Всяка следваща апсида означава нова жертва.
	Кристиан не попита колко такива явления е имало от две хиляди и осма насам. Може би не му и трябваше да знае, защото отговорът би смразил кръвта във вените му. Погледнах го, неспособна да спра да мисля за това, че човек, който убива толкова много хора, трябва да е изключителен садист, жесток и деградирал.
	Това обаче нямаше нищо общо с лицето, което описваше в статията си Бианчи. Той ми бе дал прякора Селена, използвайки името на гръцката богиня и олицетворение на Луната.
	Кой обаче беше истинският извършител? В каква степен беше изкривена психиката му? Какво го беше довело до такава лудост? И наистина ли беше такова деградирало чудовище, каквото изглеждаше от броя на убийствата? И ако е така, защо близките му не са забелязали това?
	Исках да знам отговорите на всички тези въпроси. Но не ме оставяше на мира и въпросът как функционира той в обществото. Нали би трябвало да има семейство, приятели, съпруга или любовница, може би деца.
	Само че такива хора са майстори на камуфлажа. Подобно на Денис Рейдър, печално известния душегубец от Уичита, който беше председател на енорийския съвет и имаше съпруга и две деца.
	Никой от тях не е имал представа какви ги е вършил. В списъка на жертвите му имаше десет души, включително и малки деца. Той ги връзвал, измъчвал ги, душил ги до безсъзнание и после ги свестявал. След като най-накрая им отнемел живота, мастурбирал над трупа.
	А после се връщал вкъщи, целувал жена си и четял на децата приказки преди лягане.
	Дали Архитекта не е толкова деградирал? Като се имаше предвид какво беше направил последните години, отговорът изглеждаше очевиден.
	Когато Страх най-накрая осъзна мащабите на престъпленията на този човек, започнахме да мислим по въпроса заедно. Докато се усетим, минаха няколко часа, и Кристиан получи есемес с информация за доставката на пратката в автомата.
	Макар че ставаше дума за поръчка, която бяхме направили в един от онлайн магазините, съобщението предизвика у мен безпокойство.
	— Сигурен ли си, че това е добра идея? — попитах.
	— Не — каза Кристиан без колебание. — Но иначе тук ще умрем от глад.
	Изпратих го до вратата и той се обърна към мен, сякаш очакваше да го целуна. Със сигурност преувеличавах, но ми хрумна, че ако остана достатъчно дълго тук, може би в някой момент това няма да е толкова абсурден сценарий.
	— Внимавай — казах аз.
	— Трафикът е малък. Никой няма да ме види по това време.
	— Дано.
	— Спокойно — каза той с тон, който познавах добре. — Ще внимавам.
	Отвори вратата и ме погледна още веднъж по начин, който би трябвало да е ободрителен.
	— Никой няма да те намери тук — увери ме той. — Скоро ще се върна.
	Може би беше заради увереността в гласа му или заради убедеността в погледа му, но повярвах, че наистина ще стане така.
	След един час обаче започнах да се изнервям.
	След два изпитах дълбоко безпокойство.
	Когато часовете станаха четири, вече бях сигурна, че нещо се е случило.


>>	Луна или Селена
>>	ул. „Клаудини“, Белани

	Страховски наблюдаваше от разстояние как познатата му „Тойота Ярис“ спира пред входа на парка „Белански“. Ако Теса се придържаше стриктно към режима, който сама си бе наложила, би трябвало да е тук още преди трийсет минути. Той предполагаше обаче, че точно преди да напусне дома си, тя е направила това, което обикновено правеше — нахвърлила се е на сладкишите.
	Правеше така почти всеки път, поне така му изглеждаше. Когато бе взела решение, че ще се разхожда в парка „Белански“, беше почувствала, че има морално право да яде повече. Сякаш смяташе, че ще изгори всичко наведнъж.
	Беше му казвала това няколко пъти, но Страх не възнамеряваше да я порицава. Не би имало смисъл, рано или късно щеше да изяде всичко, което имаше в чекмеджетата, по рафтовете, в хладилника и във фризера.
	Тя излезе от колата, като почти заседна на рамката на вратата. Не изглеждаше много стройна, но не беше изненадващо, когато се имаше предвид, че трябваше да е станала почти сто и двайсет килограма.
	Това не притесняваше Кристиан. Напротив, то беше една от причините да я харесва толкова много. Нейното затлъстяване само по себе си не го вълнуваше, не там беше въпросът.
	От значение беше какви възможности създава тази ситуация. Дълго преди Илона той беше имал момиче, което тежеше приблизително толкова, колкото и Теса. Сексът беше приятен, може би дори по-приятен, отколкото с жена му след време, но най-вълнуващото беше осъзнаването на това какво можеше да прави Страх. Какъв голям контрол би могъл да има.
	Докато беше с него, онова момиче наддаде петнайсет килограма. Хранеше я, всъщност той решаваше кога и какво ще яде. Тя не му се съпротивляваше и той чувстваше, че може да направи всичко. Започна да контролира живота й в почти всеки аспект, едва не я направи недееспособна. И всеки следващ килограм беше като осезаемо доказателство за това.
	Накрая момичето разбра, че е угоявано от партньора си. Понятието „подхранвачи“ все още не беше известно, но някои неща няма нужда да бъдат подлагани на научен анализ, за да станат очевидни.
	Дори и тогава партньорката на Кристиан не направи нищо. Тя го остави да я храни, въпреки че знаеше накъде води това. Въпреки че много добре си даваше сметка, че всяка следваща паста, бонбон или торта я карат да се движи все по-трудно.
	За Страховски това беше най-приятният етап. Тогава имаше чувството за тотален контрол. Момичето не му отказваше, въпреки че знаеше, че трябва да го направи на всяка цена.
	Дълго време се връщаше с носталгия към онези времена, защото с Илона беше различно. Тя не само че му се противопоставяше, но и той не разполагаше с никакви инструменти, с които да я контролира. Храната не влизаше в играта, жена му пазеше чак болезнена диета.
	В началото в това имаше нещо, което му доставяше удоволствие. Той го прие като предизвикателство и си помисли, че рано или късно Илона ще се огъне. Но когато не го направи дори по време на бременността си, той изгуби надежда.
	Всичко, което се случи по-късно, беше следствие на това. А когато видя Теса по време на първата лекция, вече знаеше какво да прави. Известно време се съпротивляваше, защото беше свързано с професионален риск. В крайна сметка обаче природата му надделя.
	Представи си какъв контрол ще има, как ще доминира над нея. Освен това трябваше да си признае, че имаше еротични видения. За разлика от предишното затлъстяло момиче, този път той видя нещо явно сексуално в угояването.
	Сънува как лежат голи в леглото и той я храни със сладолед. Беше развълнуван от тази перспектива, тази буквалност на собствената му похот. Струваше му се, че Теса също ще бъде доволна от това, но от известно време взаимните им очаквания все повече се разминаваха и сега не беше толкова сигурен.
	Връзката им беше като синусоида. Периоди, когато всичко вървеше добре, преплетени с трудни моменти. А от няколко месеца ситуацията все повече и повече се влошаваше. Теса се беше сближила с Игор, всъщност можеше да се предположи, че преди няколко седмици са станали двойка.
	Страх знаеше, че това е по негова вина. Няколко пъти беше прекалил, понякога я притискаше твърде много да изяде нещо. Имаше нестабилни настроения, често мислите му бяха далеч. Всичко обаче беше само защото той изграждаше плана си.
	Пожертва много за него, може би дори връзката с Теса. Струваше му се, че момичето се изплъзва от ръцете му, че се отдалечава от него все по-бързо и вече е толкова близо до Игор, че скоро ще е твърде късно да може се насочи обратно към Страх.
	Може би вече беше така.
	Кристиан я наблюдаваше как слага слушалките си и пуска аудиокнигата. Щеше да успее да изслуша няколко глави, преди да се откаже от по-нататъшната разходка и да се върне в колата. Озлобена и примирена, без инжектирането на енергия, което би получила, ако за кратко потича, вместо да ходи.
	Изчака за момент, после взе малък пакет от пасажерската седалка и я последва. Страх също не би се отказал от някоя аудиокнига, особено ако открие някаква научнопопулярна статия, свързана с лунната тематика. Но не беше намерил подобно нещо в полските или англоезичните ресурси. Попадна на книгата на Ким Лонг за тайните на Луната, но тя беше достъпна само в книжен вид и като електронна книга. Освен това в нея нямаше нищо новаторско.
	Страховски тръгна бавно след Теса, като внимаваше тя да не го забележи. Мислеше си за правилния избор да заложи на Луната, преди окончателно да започне мисията си. Не би могъл да вземе по-добро решение.
	Естественият спътник на Земята беше обект на интерес от страна на човечеството от самото начало. Още праисторическите хора са вдигали глава към небето, вероятно виждайки огромно око, което ги гледа отгоре. Може би са търсили там чертите на лице, може би са си представяли далечен свят или страната, в която отиват хората след смъртта си. Така или иначе Луната трябва да е стимулирала тяхното въображение.
	Нейното символично значение през цялата човешка история е неоценимо. Вдъхновявала е не само митологията, но и ежедневието. Някога всички календари са се опирали на нея, музикалните инструменти били конструирани с нейната форма, а в Близкия изток имало дори азбуки, напомнящи за фазите на Луната.
	И до днес християните празнуваха най-важния си празник в неделята след първото пълнолуние след пролетното слънцестоене. Спътникът беше от фундаментално значение за развитието на човечеството, но за Страх имаше значение това каква светлина хвърля той.
	Сменяше слънцето на небето, разпръскваше нощната тъмнина, но в същото време не създаваше такива гъсти сенки, колкото звездата в центъра на системата. Дори когато беше в най-малката апсида, светлината му достигаше само три десети от лукса.
	Лъчите, отразени от луната, позволяваха да се види светът почти реален. С много по-малки сенки — даже по време на новолуние те изчезваха напълно. И точно към това се стремеше Кристиан.
	Чудеше се колко широка публика ще спечели, когато всичко излезе наяве. Списъкът на жертвите със сигурност ще циркулира по целия свят. Всеки поне ще си спомня за серийния убиец, който години наред не само че е останал незабелязан, но и напълно невидим.
	Впрочем относно серийната убийца. Сигурно ще я нарекат Принцесата на нощта, Сребърната кралица на нощта, Луна или Селена, или ще използват името на някоя друга древна богиня, свързана с Луната.
	Благодарение на факта, че ще имат убийца, а не убиец, въпросът щеше да стане още по-медиен и нямаше да мине много време, преди всеки да разбере до какво би е трябвало да доведе това. Страховски очакваше, че задълбочените психологически анализи ще направят Теса на нищо.
	Специалистите ще подчертаят нейната асоциалност, трудностите при адаптирането към всякакви порядки и други проблеми в междуличностните отношения. Със сигурност ще се опитат да покажат, че от години гневът и огорчението не са я напуснали, защото не е можела да разкаже на никого за своите дела. Била е недооценена, незабележима.
	Разбира се, осъзнаването на това беше дразнещо за Кристиан. Той неведнъж беше искал да изпрати анонимно писмо до някой от редакторите на седмичниците, обяснявайки, че хората, които се смятат за изчезнали или жертви на злополуки, всъщност са били убити от него.
	Но никога не отиде толкова далеч. Спомняше си как е бил заловен американският гений на престъпността и виртуоз, човек, чието име все още караше хората в САЩ да треперят. И не защото то напомня за един полски политик.
	Тед Казински. Юнабомбър. Бяха го заловили заради писмото му до медиите и лингвистичния анализ на неговия политически манифест.
	Такава сила имаха думите. Страх също възнамеряваше да използва силата им за своите цели. Но всяко нещо с времето си.
	Сега трябваше да поговори с Теса. Да поправи всичко онова, което е било разбито напоследък — и от което веднага се е възползвал Игор.
	Беше много гневен на бившия си студент. Беше подготвил Теса, всъщност я беше създал от нулата. Той беше този, който трябваше да се възползва от всичко постигнато. А междувременно Игор се беше появил от нищото и беше измъкнал под носа му плода на неговия труд.
	Кристиан ускори крачка, когато Теса влезе в една от добре познатите му пътеки. Щеше да я изненада, и в малка чанта, която беше взел от колата, имаше няколко неща, които трябваше да му помогнат. Три баунтита, пакет от любимите й начоси и кутия пепси лайт.
	Винаги избираше нискокалорични напитки, сякаш това можеше да промени нищо. Сякаш благодарение на това тя щеше да си спести толкова калории, че да може да яде безнаказано всичко, което обожава.
	Кристиан почти се изравни с нея, когато тя погледна през рамо. Дотук с изненадата, изруга той наум. Усмихна се леко, но Теса не отговори на усмивката. Напротив, уплаши се при вида му.
	— Какво правиш тук? — попита тя и дръпна слушалката от ухото си.
	— Исках…
	— Мисля, че и двамата си изяснихме всичко.
	Беше нетипично твърда, но той предполагаше, че е само временно.
	— И се съгласихме, че няма смисъл — добави тя.
	— За мен има.
	— В момента може би — каза тя, като спря аудиокнигата и извади другата слушалка от ухото си. — Но след пет минути ще промениш мнението си и всичко ще започне отначало.
	Страховски поклати глава и я приближи. Теса обаче веднага отстъпи назад.
	— Не искам да минавам през това отново.
	Подготвен беше за съвсем различен разговор и не успя да намери думи, които да отговарят на новата ситуация. Тишината обаче изглеждаше най-лошото решение.
	— Знам, че сгреших — каза той, само за да прекъсне мълчанието. — Но…
	— Няма никакво „но“. Ти показа чудовището в теб, Страх. Истинското си „аз“.
	Тя грешеше. Да, преди известно време имаше сблъсък между тях и той каза прекалено много.
	Теса му отказа, когато й донесе почти цяла кутия сладкарски изделия. Беше й купил всевъзможни лакомства. Мислеше, че ще бъде доволна.
	Но беше уцелил един от онези дни, в които тя се заблуждаваше, че може да се промени. Теса сви рамене, накара му се и го обвини, че е толкова дебела заради него. Той очакваше, че това ще се случи някой ден, но не мислеше, че тя ще реагира толкова остро.
	В един момент упреците станаха твърде много. А чашата преля, когато Теса избута кутията от масата. Това беше акт на бунт, който не той можеше да преглътне. Усещаше, че е загубил контрол. И искаше да си го върне на всяка цена.
	Той я хвана прекалено силно. Извика твърде високо. И позволи на емоциите да вземат връх. Само за момент, но след всички предишни спречквания това беше достатъчно.
	Теса отговори с допълнителни обвинения. Той ги обори, като в същото време се опитваше да направи всичко, за я подчини на себе си. Не можеше да понесе мисълта, че тя ще продължи да се съпротивлява.
	Подхвърли няколко заплахи, няколко ругатни. Взе картонената кутия със смачканите сладкиши, а после… всъщност не помнеше много от случилото се. Отпорът, която тя му даде, беше твърде решителен. Оказа се твърде силен удар право в сърцето.
	— Слушай… — започна той.
	— Не — прекъсна го Теса. — Нямам намерение.
	— Нека поне обясня.
	— Да обясниш? — отговори тя с още по-рязък тон.
	Почти същият като по време на спора им в университета, който стана причина за повечето от неговите проблеми.
	— Как ще ми обясняваш, че хвърляше храна в мен? Че ми каза да го духам? Че я натъпкваше в устата ми, като едва не ме задуши?
	— Теса…
	— Ти си болен.
	Той не знаеше как да отговори. Всичко, което му идваше на ум, изглеждаше неадекватно, неподходящо — и носеше риска, че ще я разгневи още повече.
	— Съжалявам — каза той накрая. — Не знам какво ми беше станало.
	— Нищо. Ти просто показа истинското си лице.
	— Не помня това. Трябва да е било някакво…
	Той млъкна, като се надяваше, че няма нужда да довършва и ще види поне сянка на разбиране в очите й. Не видя нищо подобно. Напротив, тя го гледаше така, сякаш беше непознат, когото изобщо не разбира.
	Той пристъпи към нея, но после отстъпи назад. Тя погледна несигурно към пакета, който беше донесъл със себе си, но на този етап той вече знаеше, че това, което е в него, не може да помогне. Разчиташе, че до момента Теса се е опомнила, върнала се е към старите си навици и е осъзнала, че никога няма да се откаже от нещата, които обожава. Очевидно обаче тя все още се заблуждаваше, че ще се промени.
	— Съжалявам — повтори той. — Знаеш, че всичко това е защото…
	— Защото си луд.
	— Единствената лудост, от която страдам, е…
	— Спри.
	— Свързана с теб — завърши той, макар да виждаше много ясно, че тя не иска да го чуе. — Напълно съм си изгубил ума по теб, Теса.
	Тя не отговори. Нито един мускул на лицето й не помръдна.
	— Никой никого така…
	— Млъкни — каза тя.
	Това събуди в него нещо, което беше излязло на преден план по време на последната им кавга. Този път обаче Кристиан се погрижи то да не изскочи на светло. Пое си дълбоко дъх, подготвяйки се още веднъж да се опита да я вразуми.
	Преди да го направи обаче, чу добре познат мъжки глас зад себе си.
	— Наред ли е всичко, Тес?
	Страховски се обърна към бившия си студент, който бързо се приближаваше. Някога Кристиан изглеждаше впечатляващо на фона на Игор, сега разликата не беше толкова ясна. Младежът отново беше с наднормено тегло, както през първата година, преди да започне да отслабва — но Кристиан се беше занемарил още повече. Като че ли във всяко отношение.
	— Не — каза Теса. — Нищо не е наред, когато този боклук е наоколо.
	Страх се почувства така, сякаш му е забила нож в гърба.
	— Какво искаш? — попита Игор.
	Фактът, че в гласа му прозвучаха и загриженост за Теса, и неизказана заплаха към Кристиан, му подсказа, че те всъщност са заедно.
	— Чу ли какво попитах?
	Игор се спря пред него. Измерваха се достатъчно дълго с погледи, за да стане ясно, че тази ситуация няма да свърши добре.
	— Махай се оттук — каза накрая Игор. — И стой далеч от нас.
	— Защото?
	— Наистина ли трябва да те заплашвам?
	— Не трябва, но си длъжен. Макар да се боя, че не е по силите ти.
	Бившият студент се приближи още повече към него и малко оставаше да се нахвърлят един върху друг. Страх беше в много по-лоша форма, отколкото преди няколко години, но предполагаше, че и така ще надделее над младежа.
	Само че това беше най-лошото, което можеше да направи в тази ситуация. Само би засилил всички негативни чувства, които изпитваше Теса.
	Той вдигна ръце, погледна я отново, после се оттегли. Тръгна си, без да каже нито дума. Реши, че е трябвало да го направи по-рано. Понякога отстъплението е най-доброто решение, особено ако човек е сигурен, че е временно.
	Страховски се обърна след десетина метра. Хвърли кратък поглед към Теса, мислейки, че момичето скоро ще забрави за всичко това. И отново ще стане негова собственост.


>>	Теса

	Трябваше да се е случило нещо. Седях пред телевизора с надеждата, че репортерите няма да прекратят усилията си да постигнат напредък в разследването, но не се появи никаква неофициална информация. В блога на Бианчи също нямаше смисъл да се търси нещо. Радиото мълчеше, а в интернет форумите дори не се споменаваше за Страх.
	Изглеждаше, че никой не го е открил. Никой не го свързваше с мен, не го обвиняваше, че е скрил серийната убийца, не го е задържал и не го разпитва.
	Но какво се е случило с него тогава?
	Оставена единствено на собствените си предположения, почти изгубих разсъдък. Никъде не можех да намеря нито моя телефон, нито този на Кристиан. Очевидно ги беше взел със себе си, вероятно за да се отърве от тях за всеки случай.
	Нямаше по какъв начин да се свържа с него. Четири часа след тръгването му започнах да строя най-абсурдните сценарии за това, което може да се е случило.
	Най-вероятен изглеждаше най-простият от тях. Някой беше разпознал Кристиан, беше уведомил полицията и полицаите веднага са го задържали. Не беше трудно да се разбере, че той ме укрива.
	Всъщност достатъчно беше някой полицай да размени няколко приказки с Мариана Спорняк или с някого от хората, които ни бяха видели заедно.
	Очаквах, че скоро ще чуя почукване на вратата или че цял отряд от полицаи ще нахлуе, без да пита, един от тях ще ме хвърли на пода и ще ме окове, а след това ще ме изнесе навън.
	Не, това беше нереалистична картина. Бяха необходими поне двама, за да ме вдигнат от пода.
	Опитах се да се ободря с такива мисли и с алкохола, който Страх още не беше успял да изпие. Залъгвах се, че водката по някакъв чудодеен начин ще ме накара да забравя за храната. Стана обаче точно обратното, а в апартамента нямаше почти нищо, с което да мога да задоволя глада си.
	На всичкото отгоре алкохолът доведе до засилване на тревогата ми. От време на време поглеждах към вратата, чувствайки, че ме измъчва параноя. В моменти на проблясъци на разум обаче си повтарях, че след като досега никой не се е появил, Страх не ме е предал. Може би дори не е бил хванат, а се е случило нещо друго.
	Сигурно не биваше изобщо да се съмнявам в него. В края на краищата той беше един от двамата души на света, които биха направили всичко за мен.
	Вероятно няколко десетки пъти в рамките на един час проверих електронната поща, надявайки се, че Кристиан ще реши да се свърже с мен по този начин. Но нямах никакви новини от него. В медиите също не се появяваше нищо.
	Шест часа след тръгването на Страх започнах да ровя из харддиска му. Това не беше най-лошият начин да се убие времето, а освен това реших, че може да намеря нещо, което да ми даде някои отговори.
	Може би Кристиан се бе свързал с някой, който е насочил полицията към него? Може би в допълнение към поръчката, която направихме в онлайн магазина, бе решил да отиде да напазарува някъде другаде? След като нямах никакви следи, трябваше да приема, че всяка информация може да ми бъде полезна.
	В историята на браузъра обаче се натъкнах на неща, които не очаквах да намеря.
	Страх беше прегледал много материали за дисоциативната фуга и беше прочел много статии, не само тези на Хенрик Май. Всъщност той вероятно беше стигнал до всичко, което може да бъде намерено в интернет.
	Несъмнено беше взел този въпрос по-сериозно, отколкото беше показал пред мен. Дори изглеждаше, че е приел версията с фугата.
	Прочетох няколко статии, останалите само прегледах, защото до голяма повтаряха предишните. После попаднах на нещо познато. Публикацията, появила се след изчезването на Май.
	Отново прегледах статията, този път фокусирайки се върху всичко, освен самия текст, който познавах много добре. Вниманието ми беше привлечено от една от бележките под линия. Някъде сред целия рояк от източници имаше информация за разговор с психолог.
	Веднага разпознах името и фамилията. Изабела Варска.
	Отне ми известно време, за да осъзная, че в статията на психиатъра, който се грижеше за мен в болницата, се среща името на терапевта, който се грижеше за мен по-късно.
	Нямах представа, че се познават. Още по-малко пък че са си сътрудничили по някакъв начин, когато Май е писал статията. И то тази, която пряко се отнасяше до дисоциативната фуга.
	Веднага се заех да проверя Варска в интернет. По всичко личеше, че тя все още работи в клиниката и помага на хора като мен, борещи се със собствените си слабости и смятащи, че най-доброто решение е просто да сложат край на всичко.
	Без особени трудности намерих телефонния й номера и адреса на електронната й поща, и дори акаунта й в Скайп, където тя от известно време даваше „виртуално дежурство за спешна помощ“. Благодарение на това Изабела сигурно успяваше да довежда при себе си хора, които вече са на ръба на пропастта.
	Бързо изтеглих програмата, създадох си акаунт и се опитах да се свържа с Варска. Разчитах на чудо, че съдбата ще ми се усмихне и ще направи така, че терапевтката да е на разположение.
	За съжаление за пореден път щастието не ми се усмихна. Изругах наум и после неохотно влязох във Фейсбук. През цялото време се притеснявах, че веднага щом използвам някоя социална мрежа, органите по някакъв начин ще разберат.
	Претърсих списъка си с приятели, не можех да си спомня дали някога съм добавяла Варска. Бързо видях, че не съм. Разбира се, това би било в противоречие с природата на отношенията, които ни свързват.
	Изпратих й покана за разговор по Месинджъра, давайки си сметка, че ако я добавя към приятелите си, някой може да забележи.
	След малко поканата беше приета и аз бях напълно парализирана. Знаех какво трябва да направя, но не можех да се принудя да преместя курсора.
	В крайна сметка обаче необходимостта от получаване на отговори се оказа по-силна от опасенията.
	Настроих гласов разговор, но никоя от нас не се обаждаше.
	— Теса? — каза най-накрая терапевтката. — Наистина ли си ти?
	Добър въпрос, помислих си, дори не знаеш колко е добър.
	— Да — казах. — И това е вече вторият път в последно време, когато лекар по някаква причина не вярва в това.
	— Кой беше първият?
	Право в целта, без излишно протакане. Това ми харесваше в нея — както сега, така и навремето, когато посещавах кабинета й.
	— Главната лекарка в Беланската болница.
	— Била си там? Защо?
	— Търсех информация.
	Отговори ми мълчание. Макар че само преди миг ми се струваше, че контактувам не с терапевтката си, а с добра приятелка от миналото — една от тези мои познати, с които дори след няколко години на мълчание веднага да започна свободен разговор.
	Около мен нямаше такива хора, но около Игор имаше. Често ми разказваше за приятели от гимназията, с които след размяната на няколко думи можеше да говори безкрайно. И да им каже повече неща, отколкото е способен да разкрие на приятелите си, с които се вижда всеки ден.
	— Каква информация? — каза накрая Варска. — За себе си?
	— Наред с другите неща.
	— И какво откри?
	Може би все пак имах някой като тези, за които Игор говореше. Може би Изабела беше такъв човек. Освен че тя ми помогна с терапията, станахме приятелки. Толкова близки, че сега, години по-късно, бях готова да й разкрия повече, отколкото на Страх.
	— Това, че май съм осиновена.
	Отново последва мълчание.
	— Или поне, че майка ми и баща ми не са мои биологични родители.
	Варска продължаваше да не отговаря и започна да ми става горещо. Усещах, че за моя психолог това не са никакви откровения.
	— Там ли си? — попитах.
	— Да, извинявай… това… — Тя млъкна за момент. — Това е изключително жалко.
	Само за част от секунда се заблуждавах, че ми се е счуло.
	— Не е трябвало да правиш това, Теса — добави Изабела.
	— За какво говориш?
	— Има някои неща, които… по дяволите, да не говорим за това през Фейсбук. Кога можем да се срещнем?
	Въпросът ме свари напълно неподготвена. Варска се държеше така, сякаш нямаше представа, че полицията ме издирва в цялата страна. Но за целта би трябвало да няма достъп до телевизия, радио и интернет.
	— Сега това е малко проблематично, не мислиш ли? — отговорих.
	— Има важни и по-важни неща.
	— Не разбирам…
	Чух я как дълбоко си поема въздух.
	— Не вярвам, че което и да било от нещата, които ти приписват, има нещо общо с истината — обясни тя. — Но има и някои неща, за които не знаеш.
	— Какви неща?
	— Да се срещнем. Всичко ще…
	— Не — отсякох — Искам да го чуя сега.
	Тя отново замълча и ми хрумна, че може би не трябва да й вярвам напълно. В края на краищата името й се беше появило в статията на Май. Статия, в която той разглеждаше заблуди, нарушения на паметта и доста сериозни психични заболявания. И която сякаш се основаваше на моя случай.
	Дали тези хора са ми направили нещо? Втълпили ли са ми нещо?
	Мълчанието от страна на Изабела не помагаше, но аз се отърсих от всички обвинения, които ми бяха хрумнали. Тази жена ми помогна да изляза от депресията, научи ме как да контролирам отчаянието и направи всичко, за да мога да започна нов живот. Нямах причина да спра да й вярвам.
	— Взимаш ли сега някакви лекарства? — попита тя.
	— Не. А трябва ли?
	— Не мога да отговоря на този въпрос, Теса. Не сме се виждали дълго време, не знам в какво състояние си.
	— В този момент в трагично.
	— Затова искам да ти помогна. Да поговорим на четири очи, на сигурно място, ти и аз, като стари…
	— Говорим — прекъснах я отново.
	Отне й известно време, за да осъзнае, че няма да направя никакви отстъпки. Доверието си е доверие, но можеше да се окаже, че органите през цялото време са в контакт с последния психолог, който се е занимавал с мен. И може би някой стоеше до нея, принуждавайки я да си уреди среща с мен.
	— Включи камерата — казах.
	Вероятно това беше първият и последен път в живота ми, когато предпочитах да говоря с някого под формата на видео чат.
	— Защо?
	— Искам да видя дали си сама.
	Знаех какво може да си помисли. Няколко пъти по време на нашите срещи тя ми беше демонстрирала, че страдам от напреднала параноя. Но това беше преди години. Би трябвало да знае, че оттогава нещата са се променили.
	Да, боях се от щурм на полицията, но това не беше параноя, а оправдан страх.
	— Боиш ли се от нещо?
	— В тази ситуация? — отговорих. — Как мислиш?
	Тя включи камерата, което само по себе си беше отговор. После премести лаптопа, за да видя, че в стаята няма никой. Достатъчно беше, за да се успокоя.
	— Чувстваш ли се застрашена там, където си сега? — попита Изабела.
	Тя гледаше право в обектива, което всъщност се случваше рядко. По време на такива разговори всички търсеха или събеседника, или самите себе си. Варска обаче си даваше сметка, че трябва да се свърже с мен. Разбира се, професионалният й инстинкт със сигурност се беше задействал.
	— Не знам — казах аз. — Вече нищо не знам.
	— Спокойно.
	Тонът, който използваше, беше странно познат.
	— Знаеш ли къде си, Теса? — попита тя. — Не искам да ми казваш. Питам само дали самата ти го осъзнаваш.
	— Що за въпрос?
	— Един от няколкото, които бих искала да ти задам. Ако не искаш…
	— Знам къде съм.
	Тя кимна с нескрито облекчение.
	— Следващият ми въпрос може да ти прозвучи малко странно — предупреди ме тя. — Знаеш ли коя си?
	Засмях се.
	— Малко странно? — отговорих. — По-скоро много.
	— Знаеш ли кое е реално и кое не?
	— Все повече и повече…
	— Отговори ми, Теса.
	Тонът на гласа й осезаемо се промени. Вече не беше успокояващ. Напротив, сега по някакъв начин беше станал предупредителен. До такава степен, че почувствах, че трябва да отговоря.
	— Да, знам — казах.
	— Имаш ли проблеми с ориентацията? С паметта?
	— Не, като че ли.
	— Като че ли?
	Започнах нервно да си гриза кожата край ноктите. Пръстите ми вече изглеждаха така, сякаш съм била подложена на необичайно изтезание.
	— Може би напоследък се чувствам малко по-различно от обикновено, но това е разбираемо — казах. — Освен това разчитам на теб да ми помогнеш, като ми обясниш няколко неща.
	Тя дълго гледа към уеб камерата на лаптопа.
	— Би трябвало постоянно да взимаш едно лекарство — каза тя накрая. — Това са малки бели, овални таблетки.
	Не казах нищо.
	— Казват се _atratis apsida_. Опаковани са в…
	— Не вземам никакви таблетки.
	— Кога спря?
	Едва сега това, което тя ми каза, достигна до мен. Тръснах глава, мислейки си, че ми се е счуло.
	— Как се казваха? — попитах, увеличавайки все повече и повече изтезанията.
	— _Atratis apsida._
	Атрата. Последният ми избор относно името на блога. И апсида.
	Можеше ли да е съвпадение?
	— Теса?
	— Да, момент… просто…
	Мислите престанаха да се подреждат в главата ми, започнах да плача и ми се струваше, че е най-добре да замълча, защото явно не ми достигаше сила.
	— Кога спря хапчетата? — повтори терапевтката.
	— Не си спомням някога да съм ги взимала.
	— Взимаше ги. Или поне би трябвало да ги взимаш. И то редовно.
	Неволно се огледах, търсейки нещо за ядене. Яденето срещу стрес беше на въоръжение при мен. Често ми се случваше това, което деликатно се описва като натрапчиво компенсаторно хранене и което аз в пристъпи на откровеност наричах гавра с волята.
	Изтрих потта от челото си. Чувствах, че подобна искреност сега липсва в оценката на психичното ми състояние.
	— Една таблетка сутрин, една вечер — продължи Варска, вероятно само за да ми напомни, че все още е на линия. — Колкото по-дълго не си ги вземала, толкова по-зле.
	Исках да възразя, да кажа, че с мен всичко е наред, но дълбоко в себе си знаех, че това не е вярно.
	— Потърси последната рецепта — посъветва ме Изабела. — След това намери опаковката. Ще преценим кога си спряла да приемаш лекарството си и може би ще успеем да разберем защо.
	— Вече няма как.
	— Тоест?
	— Не съм си вкъщи. Освен това не видях никакви хапчета там. Не взех нищо и…
	— Сигурно си ги скрила от себе си.
	Поклатих глава като малко дете.
	— Защо да го правя? — попитах, без да чакам отговор. — Това са някакви глупости. Или ми се подиграваш, или органите те карат да ме мамиш.
	Изабела се вгледа в камерата е разбиране. Нямаше нито злоба, нито сянка на разочарование от факта, че отправям необосновани обвинения.
	— Или може би Архитектът е планирал всичко? — провлачих. — Може би работиш с него?
	Тя се наведе над лаптопа.
	— Кой е Архитекта? — попита тя.
	— Не знам. Искам да кажа… той стои зад всичко това.
	Не съм луда, уверявах се. Ако бях, със сигурност нямаше да усещам колко налудничаво звучат думите ми. А бях напълно наясно с това. От гледна точка на Варска, говорех като побъркваща се. Или побъркана.
	— Мога ли да ти задам още няколко въпроса, Теса?
	Кимнах неуверено. Отне ми известно време да разбера, че тя не може да го види.
	— Да — казах.
	— Колко спиш напоследък?
	— Много. Колкото трябва… И… сама не знам, нормално. Както обикновено.
	— Лесно ли заспиваш?
	— Много лесно.
	Като се имат предвид обстоятелствата, това беше явно недоизказване.
	— Добре — каза топло Изабела. — Кажи ми, губиш ли понякога съзнание?
	Отдръпнах се от компютъра и столът тихичко изскърца.
	— Теса? — попита тя. — Сигурна ли си, че заспиваш, а не…
	— Какво? Изпадам в безсъзнание? За това ли искаш да питаш?
	— Не съвсем.
	Отново настана тежка тишина и ми ставаше все по-горещо. Твърде много неща ми се струпаха изведнъж, изваждайки ме от деликатното равновесие, в което се намирах до момента.
	Думите на Мариана Спорняк: „Не му се доверявай, още по-малко се доверявай на себе си“. Лекарката от Белани: „Майка ти и баща ти не са твои биологични родители“. Страх: „Сигурна ли си, че помниш всичко?“.
	Всичко това беше само върхът на айсберга. Останалото се криеше в думите на Варска.
	— Трябва да ти задам още един въпрос — добави тя след малко. — Убедена ли си, че всичко, което те заобикаля, е истинско?
	Платон. Сенките по стената на пещерата.
	Кратки, разпокъсани мисли минаха през главата ми като импулсите на мигрена. Премигнах няколко пъти, опитвайки се да се преборя с вцепенението, което постепенно ме обхващаше.
	— С кого поддържаш контакт сега? — попита Изабела. — Кой се грижи за теб, Теса?
	За какво, по дяволите, говореше?
	— Игор с теб ли е?
	— Н-н-н-е — заекнах.
	— А кой?
	— Кристиан.
	— Кой е Кристиан?
	— Страховски. Страх — отговорих като в транс. — Трябва да го познаваш, трябва да съм ти разказвала за него.
	— Страх? — попита тя. — Така ли го наричаш?
	Не знаех какво да отговоря на този въпрос. Казвах си, че не съм луда. Ако бях, нямаше да прочета това, което Изабела се опитваше да предаде между редовете. Душевноболният не знае, че е болен. Не допуска такава възможност.
	Не, това не е вярно. Има болести, за чието съществуване болният много добре си дава сметка. Май пишеше за тях в една от статиите, наричаше ги _егодистонични_. Такива са обсесивно-компулсивното и биполярното разстройство. Пациентът обикновено знае, че ги има, пречат му да функционира и често го дразнят. Иска му се да се промени, да се излекува, да се отърве от бремето.
	Но има и _егоситонични_ болести, при които пациентът смята, че не с него има нещо нередно, а с целия свят. Психози като шизофренията… нарушения на личността като всички дисоциативни състояния, за които бях чела.
	— Теса?
	Откъснах се от собствените си объркани мисли и отново се съсредоточих върху терапевтката. Едва сега осъзнах, че тя ми говори нещо. Погледнах часовника си с чувството, че по някакъв начин съм изгубила няколко минути от живота си.
	— Да — казах, надявайки се, че звуча така, сякаш знам за какво говори Варска.
	— Значи си наясно, че някои от усещанията, които изпитваш, може да са продукт на ума ти?
	Аз преглътнах с усилие.
	— Дори и този човек, Страх — продължи тя. — Никога не си ми казвала за такъв човек. А измислените герои, събития, факти или изобщо елементи на твоя свят често създаваш въз основа на подсъзнанието си.
	Изсъсках от болка, защото твърде силно откъснах парче кожичка.
	— Случвало се е вече да наричаш измислени герои по този начин.
	— Но…
	— Кристиан може да е олицетворение на нещо друго — на твоя страх или тревога. Страх.
	Сложих ръката си върху тъчпада и преместих курсора, за да завърша този разговор. Изабела не се опитваше да ми помогне, напротив, тя посяваше в психиката ми тревога. А аз се бях озовала в ситуация, в която не можех да си позволя това.
	— Кажи ми защо реагира с такова учудване на името на лекарството? — добави Варска. — Какво означава за теб _atratis apsida_?
	Задържах дъха си.
	— Светът, който създаваш, обикновено е много последователен. Той има много взаимносвързани елементи, опира се на солидна основа. Някога създаде цял сценарий, базиран на античната митология, друг път — на астрономията.
	Платон. Селена. Значението на естествения спътник на Земята.
	Поредните мисли ме нападнаха като удари, отправени от непознат, скрит в сенките враг.
	— Трябва също да те попитам и за мислите за самоубийство.
	Ако трябваше да ме пита за това, тя очевидно не ме познаваше толкова добре, колкото твърдеше.
	— Теса?
	Не възнамерявах да отговарям. Прекъснах връзката, излязох от Фейсбук, а после хлопнах капака на лаптопа. Изправих се на треперещите си крака и разбрах, че цялата съм мокра.
	Кипях не само вътрешно, но и отвън. Истинска вълна от горещина обаче ме връхлетя, когато видях какво показват по НСИ.
	ЗАДЪРЖАН Е ЗАПОДОЗРЯН, гласеше надписът на червената информационна лента. В непосредствена близост до нея се съобщаваше, че задържаният е Кристиан С., който не само е укривал убийцата, търсена от полицията, но й е помагал в това, което е вършела.
	Посегнах към дистанционното с трепереща ръка. Това трябваше да е някаква грешка, зловеща шега, заблуда. Смених канала.
	ПОМОЩНИКЪТ НА СЕЛЕНА Е ХВАНАТ.
	Натиснах бутона още веднъж.
	СЛЕДСТВИЕТО Е ПО СЛЕДИТЕ НА СЕРИЙНИТЕ УБИЙЦИ.
	Множествено число. Аз и Кристиан.
	Не бях успяла още да проумея всички последици от това, което току-що видях, когато на вратата се почука. А след това се чу силен, решителен вик:
	— Полиция! Отваряйте!


>>	Платоновата пещера
>>	Жержен, Вавер

	Годините на подготовка накрая се отплатиха. Дойде денят, в който Страховски най-накрая можеше да пусне машината, върху която беше работил толкова дълго. Аметистовият череп вече беше опакован, чакаше само да бъде изпратен.
	Когато започваше, той не мислеше, че за толкова кратко време ще разшири каталога с инструменти, които би могъл да използва за своите цели. Имаше чувството, че ако изчака още няколко години, не човек, а дрон ще достави пратката на вратата на Теса.
	Методът обаче нямаше значение. Важното беше Страх да остане анонимен.
	Той предвиждаше всеки ход на Теса, органите и медиите, подготвяше се за всяка възможност. Планирал беше три пратки за момичето. Първата щеше да бъде изпратена скоро, втората — няколко дни по-късно, а последната — когато всичко свърши.
	Къде щеше да я вземе Теса? У дома? В неговия дом? В някое скривалище? В затвора?
	Всъщност всички възможности бяха реални и Кристиан се подготви за всяка от тях.
	Първата пратка трябваше да осигури предмета, който да накара полицията да получи осезаемо доказателство за вината й. Втората трябваше да доведе до това Теса да напусне апартамента, а Игор да стане една от жертвите. Третата трябваше да постави черешката на тортата.
	До този момент всичко трябваше да е станало ясно. Всички щяха да осъзнаят, че убийствата са свързани, че апсидите на Луната са неговият подпис, който от години остава незабелязан. Че е отнел живота на онези, които са довели до деградирането на този свят.
	Самите те обаче не бяха най-важните. Важното беше посланието, което Кристиан можеше да предаде благодарение на тях.
	Всяка от жертвите по един или друг начин беше извършила недостоен акт. И всеки от тях го беше направил само с една цел — да се обогати. Ако не беше тази мотивация, не би се случило никое от нещата, заради които Страховски бе отнел живота им.
	Това беше напълно абсурдно.
	Някой някога беше решил, че парите, валутата, рудата, монетите или, най-сетне, отпечатаните по съответния начин парчета хартия имат определена стойност. Други го бяха приели. Трети обаче бяха готови да направят всичко, за да спечелят колкото е възможно повече от тази стойност.
	Страх погледна плана си за последен път. За миг се наслаждаваше на това, което му се беше удало да конструира, като запечатваше тази картина в съзнанието си, после започна да трие всичко. Когато свърши, той седна пред пишещата машина от времето на комунизма.
	Нави ръкавите си и се хвана на работа.
	Той започна манифеста с описанието на абсурда, за който си беше мислил преди малко. След това обяви, че всичко, което се е случило, е само началото. Миналото нямаше значение, предишните жертви или лунният му подпис също не бяха от значение.
	Сега, като предупреждение за предстоящото наказание, той възнамеряваше да изпрати туитове до всички, които са участвали в покварата на този свят. Първият беше Игор, след него беше ред на Гервин. Но нямаше да приключи с тях. Напротив, те бяха само началото.
	Той продължи, усещайки, че изразява това, което мисли в дълбините на душата си цялото човечество.
C>
	„Съгласяваме се с това, че животът ни се върти само около парите, но той и приключва заради тях. Защо? Кой е решил, че монетите, които сечем, банкнотите, които отпечатваме, имат една, а не друга стойност?
	Защо най-малката монета в Полша е един грош, въпреки че цената на изсичането й е осем гроша?
	А банковите трансфери? Виртуалните пари? Криптовалутите?
	Кой е решил, че това средство, а не друго, ще има такава, а не друга стойност?
	Кой е решил, че се плаща толкова за франка и толкова за злотата? И толкова за долара?
	Пазарът, ще отговорят капиталистите. Всичко е заради него.
	Пазарът, или какво? Ако погледнем в речниците, ще намерим дефиниции за място, където властват търсенето и предлагането, където се срещат тези, които искат да задоволят своите потребности, и онези, които искат и могат да задоволят потребностите на другите. Тази и останалите дефиниции са празни приказки.
	Следователно самото понятие за пазара е празно. Отговорът на всички предишни въпроси е различен и гласи: хората. Хората, които имат право на дума повече от останалите, са определили какво има такава стойност, къде ще бъдат отпечатани парите и в каква форма.
	Те са същите тези хора, които се грижат за нашата съдба. Тези, които искат от нас да отговорим на въпроси като: каква е причината за глада в света? Дори самият този въпрос показва фундаментална грешка в разсъжденията. Не трябва да се пита «какво?», а «кой?». Отговорът ще бъде прост: хората. Природата е богата, планетата е в състояние да задоволи нашите нужди. Гладните кризи не са причинени от недостига на храна по света, а от факта, че не е изгодно един човек да я споделя с други хора.
	Защото те са незначителни. Двама роби на пазара в Либия могат да бъдат купени на цената на най-новия айфон X. И то съвсем не в най-добрата конфигурация.
	Арнолд Шварценегер, който казва седемстотин думи в «Терминатор», е получил толкова, колкото няколко хиляди либийски семейства няма да спечелят през целия си живот.
	Кристиано Роналдо печели около двеста и четиридесет хиляди злоти на ден. И то след като си плати данъците. Неймар получава два и половина милиона седмично, а Карлос Тевес получава три в «Шанхай Шънхуа».
	Половината от световното богатство е концентрирано в ръцете на един процент от хората. Един процент.
	За да бъдем сред петдесетте процента от най-богатите, достатъчно е да имаме около десет хиляди злоти. В пари, недвижими имоти, движима собственост, каквото и да е.
	Но за да бъдем сред десетте процента от най-богатите, трябва да натрупаме малко повече от двеста и трийсет хиляди. Всъщност достатъчно е да притежаваме апартамент.
	А останалите деветдесет процента от населението на земното кълбо? Нищо. Дали живеят или не, каква е разликата? За нас е важно само, че те нямат онези късчета хартия или монети, за чиято стойност всички сме се съгласили.
	Тези деветдесет процента със сигурност биха желали да променят това споразумение. Тези, които имат малко повече, може би също биха се съгласили на това. Но те не се броят. Значение има само един процент на самия връх.
	Не е ли всичко това погрешно? Ако смятате, че парите не променят хората, спомнете си детството си, последната си победа в «Евробизнес», «Монопол» или друга игра. Спомнете си за промяната, която е станала във вас. Децата едва ли не са закърмени с убеждението за това колко много дават парите, дори и да не го разбират докрай.
	А банките? Даването на кредити? Ипотеките? Събудете се, те не правят нищо, освен да продават пари. Може ли да има нещо по-абсурдно?
	Освен това те съществуват заради лихвите, тоест те се обогатяват за сметка на хората, които наистина нямат средства. Поради това постоянно сме на червено, винаги имаме по-малко, отколкото можем да възстановим. Ако в момента имате трийсет и пет злоти в портфейла си и нямате дългове, вие сте по-богат от двайсет и пет процента от американците.
	Американците, които създадоха прочутите тайни служби не за да защитават президента на САЩ, а за да се борят с фалшифицирането на пари.
	Техният оборот създава напълно различен, отделен свят. Представете си колко пари се движат всяка година през филмовия бизнес, спорта, музиката, увеселителните паркове и транспорта. Сумирайте тези пари. Много ли е? Това е само част от всичко, което генерират хазартът и лотариите.
	А какво е работата? Самото задаване на този въпрос е като ерес. Обществото ни е научило, че всеки трябва да работи, че това е нещо благородно, възвишено. Всъщност това не е нищо друго, освен съвременно робство, доброволното подчинение на парите. За да го разберете, просто отидете в която и да е компания и погледнете затворените в офисите хора, които изпълняват същите безсмислени задачи всеки ден.
	Защо го правят? Какъв стимул ги прави готови да се откажат от свободата си и да вършат нещо, което често мразят? Парите, тяхното натрупване, това е очевидно. Защитниците на това състояние на нещата подчертават, че ако лишим хората от този стимул, те просто ще спрат да работят. И може би точно това ще се случи. Въпреки това би се появила друга мотивация да реализират своите цели и мечти.
	А междувременно всичко се свежда до едно просто правило. Първо, ние нямаме пари за нещата, които искаме, а в крайна сметка ни липсват не те, а време, за да ги използваме.“
C$
	Страх спря да пише и погледна часовника си. Все още имаше какво да сподели, но вече нямаше много време. Всичко трябваше да започне по предварително подготвения график.
	Той добави още няколко абзаца и завърши с най-важния. Този, в който описваше алегорията на Платон за пещерата.
	Той беше човекът, който е излязъл от нея. Той беше видял света такъв, какъвто беше в действителност.
	И сега зависеше от него да убеди всички останали, които бяха в окови, че е време да ги свалят.


>>	Теса

	Въображението ми работеше на най-високи обороти. Чух само един мъжки глас, но не се съмнявах, че зад вратата чака цяла група за бързо реагиране.
	Всичките в бронежилетки, каски, въоръжени до зъби. Може би не са очаквали проблеми, но правилата са си правила — за да заловят опасен престъпник, дори и ако той е невзрачен, трябва да са подготвени по съответния начин.
	— Отваряй! — изрева същият човек.
	Всъщност бях изненадана, че не бяха разбили вратата. Може би са очаквали капан, или са мислели, че не си струва усилията — в края на краищата така или иначе трябваше да отворя. Нямаше къде да избягам.
	Отидох до вратата с разтреперани крака. Притиснах се към нея, после погледнах неуверено през шпионката.
	Грешах. В коридора наистина имаше няколко полицаи, но никой от тях не беше подготвен така, както очаквах.
	Погледнах през рамо и се зачудих дали има нещо в апартамента на Кристиан, което ще влоши положението ми. Не, нямаше никакви доказателства, които да потвърдят предполагаемата ми вина.
	— Хайде! — призова ме полицаят. — Отваряй!
	Той не се държеше така, както очаквах, след като бях изгледала всички тези филми, в които трескавите служители на реда щурмуваха скривалището на престъпника. Не викаше „знам, че си там“, „има заповеди“ и „ще разбия вратата“. Не ме убеждаваше, че „няма къде да избягам“. Вместо това повтаряше едно и също с монотонен, лишен от емоции глас.
	Може би си даваше сметка, че това, което казва, няма значение. За момент го наблюдавах през шпионката и той със сигурност знаеше това. Тези хора изобщо не изглеждаха нервни, изобщо не създаваха впечатление, че са опасни.
	Напротив, като ги наблюдавах, можех да стигна до заключението, че мога да се разбера с тях. Но вероятно точно това беше целта.
	Бавно превъртях ключа, после отстъпих назад и натиснах дръжката на вратата. Едва го направих, и тя се отвори, а аз едва не загубих равновесие.
	Влязоха няколко полицаи с оръжие. Всички се целеха в мен.
	Дотук с разбирането, помислих си.
	— Лягай! — подхвърли един от тях.
	— На земята, мамка му, веднага! — добави друг.
	Машинално вдигнах отворените си длани и се отдръпнах още повече. Бих могла да се закълна, че всичко това всъщност не се случва, а е просто сюрреалистична илюзия. В момента бях готова да приема дори и най-абсурдното предложение на Варска.
	— Ръцете зад гърба! — викна първият от полицаите.
	— На земята!
	— Лягай!
	Нямаше нужда да добавят, че това е последно предупреждение — можех да го усетя отлично в техния тон.
	Направих всичко, което ми казаха. Първо легнах на пода, после скръстих ръце на гърба си и ги оставих да ме оковат с белезници. Не протестирах, когато ме вдигнаха и ме изкараха навън.
	Никой от тях не ми помогна да скрия лицето си, когато излязохме от стълбището. Щракането на фотоапаратите, светкавиците, призивите на журналистите и виковете на зяпачите — всичко това ме накара да се почувствам зле.
	Полицаите ме заведоха до патрулката, после един от тях ми помогна да се кача, а вторият затръшна вратата след мен. Миг по-късно колата бързо потегли към изхода на двора.
	Бях напълно зашеметена. Никой не ме информира за нищо, никой не ме попита нищо. Оставайки в дълбок шок, нямах представа къде ме карат или какво ще стане с мен.
	Накрая се озовах в стаята за разпити. Държаха ме там дълго време, но не знаех точно колко е изминало. После ме уведомиха, че съм задържана за четиресет и осем часа и че след изтичането им съдът може да вземе решение за временно задържане.
	Казаха ми, че ако искам, могат да се свържат с моя адвокат. Не исках. Предпочитах да говоря само с тях, изхождайки от предположението, че в реалния свят невинните няма нужда да се защитават. Достатъчно е да обяснят всичко.
	Те обаче не ми дадоха възможност да го направя. Отново ме оставиха сама, после за известно време ме затвориха с някакви други хора.
	Никой не ми говореше, отнасяха се с мен като с празно пространство. Другите задържани ми обърнаха внимание едва след като след няколко часа една следователка дойде да ме вземе.
	Тя ме заведе обратно в стаята за разпити и сложи пред мен кутия пепси.
	— Нямате ли лайт? — попитах.
	Тя пренебрегна въпроса ми. Седна от другата страна на металната маса, преметна крак върху крак и се облегна на едната страна.
	Полицайката мълчеше и ме гледаше толкова втренчено, че почувствах как бузите ми пламват. Струваше ми се, че ме е приковала с погледа си, почти ме насилваше по някакъв начин с него.
	— Имаш ли нещо да ми кажеш? — обади се тя.
	Преглътнах с усилие, казвайки си, че ще мога да се справя с обясненията. Ще овладея емоциите си, няма да се поддам на собствените си слабости. Ще разкажа всичко, което ми се е случило.
	Вече отварях устата си, когато в главата ми започнаха да избухват тревожни мисли. Не бях вземала твърде дълго душ, да не говорим за антиперспирант. През цялото време бях носила едни и същи дрехи, нямах с какво да ги сменя у Страх. И тази жена виждаше всичко това.
	Затворих очи за момент.
	— Е? — каза тя. — Ще говориш ли, или трябва да те дърпам за езика?
	— Ще говоря.
	— Искаш ли разговорът да бъде в присъствието на адвокат?
	— Не — казах без колебание. — Но имам един въпрос.
	— Какъв?
	— Как ме намерихте?
	Тя се усмихна, накланяйки се още по-силно, сякаш искаше да демонстрира небрежност и безразличие. Разбрах, че няма да получа отговор на този въпрос. Нито сега, нито по-късно.
	— В такъв случай искам да знам нещо друго — добавих. — Задържахте ли и Кристиан Страховски?
	Погледна ме с подозрение, може би дори с недоверие. Чаках напрегнато отговора, защото той щеше да покаже дали Изабела казва истината. Беше ли Страх истински, или наистина олицетворяваше страховете ми? Луда ли бях, или не?
	— Ако ми отговориш на този въпрос, ще чуеш от мен всичко, което искаш — добавих.
	Полицайката присви още повече очи, сякаш по тях падаше дъжд.
	— Задържахте ли го, или не?
	— Да.
	Вдъхнах с облекчение. Значи не бях луда, поне не по този начин. Незабавно обаче се укорих за чувството на облекчение, което ме обзе. Не беше уместно.
	— Е, чакам — каза полицайката. — Какво мислиш, че бих искала да знам?
	— Предполагам, че всичко.
	Тя кимна леко и аз започнах. През цялото време хапех устните си, заради което леко фъфлех. На всичкото отгоре след малко усетих кръв в устата си.
	Разказах за есемесите, автомата за пратки, черепа, туитовете и всичко, което се случи по-късно. Струваше ми се, че бяха минали векове, откакто беше започнало всичко.
	Боях се, че събеседничката ми ще се изсмее в лицето ми, но тя слушаше внимателно, сякаш за нищо на света не би отронила нито дума. Предположих, че ме записват, а поведението й беше просто театър, за да протече всичко гладко.
	Аз обаче бях далеч от това. Макар да описвах всичко, което ми се беше случило, го правех с накъсани изречения, полудуми, понякога мълчах и дълго време мислех как да подредя нещата.
	Когато свърших, жената все още беше в същата поза. Тя изглеждаше така, сякаш се канеше да изръкопляска, оценявайки моето творчество.
	— Това ли е всичко? — попита тя.
	— Да.
	Тя сви устни и изведнъж се надигна.
	— Чакай… — изстенах.
	— Знаеш ли, че те заплашва доживотна присъда? Предполагам, че с възможност за условно освобождаване едва след трийсет, може би дори четиресет години?
	Не знаех какво да отговоря.
	— Можеш ли да си представиш как ще изглежда светът, в който ще се върнеш?
	— Но…
	— В твой най-голям интерес е да ми кажеш сега доброволно всичко, което по-късно могат да те попитат моите колеги. Разбираш ли?
	Преди всичко разбрах, че по-нататъшните ми показания не могат да променят нищо. Полицайката вече беше чула от мен истината и аз нямах намерение да я украсявам.
	— Материалът срещу теб е солиден — обяви тя.
	Имах усещането, че не е чула нищо от това, което току-що й бях разказала.
	— А доказателствата са трудни за оборване — добави тя.
	— И какво трябва да направя? Да лъжа?
	— Напротив. Кажи истината.
	— Тъкмо това направих.
	Тя ме погледна за миг, вероятно чакайки да променя решението си. След като не получи отговор, изсумтя неодобрително и се запъти към вратата.
	— Чакай тук — каза, сякаш можех да си тръгна. — Някой ще дойде при теб скоро.
	Наистина дойде, но това не се случи скоро след като тя си тръгна. Когато мястото й от другата страна на масата беше заето от доста красив млад мъж, вече бях започнала да се побърквам.
	— Съжалявам, че се наложи да чакате толкова дълго — каза той и протегна длан към мен.
	Стиснах я неуверено над масата. Кожата му беше топла, малко влажна и мека, което по някакъв начин си пасваше с дружелюбния му поглед.
	— Под комисар Шчербински — представи се той.
	— Теса.
	— Да, знам — отвърна той и леко се усмихна. — И съжалявам, че трябваше да чакате толкова дълго. Имаше обаче някои формалности за уреждане.
	Той нямаше униформа, но стилът му на носене на дрехите не се различаваше от този на униформените служители. Носеше риза със стоманен цвят и откопчано горно копче, както и черни панталони. Завитите му ръкави и куфарчето, което бе поставил на масата, искаха да подскажат, че ще направи всичко, за да приключи въпроса възможно най-скоро.
	Не се заблудих нито за миг, че добротата му е искрена. Подозирах, че това е доста коварно встъпление към онова, което предстоеше да се случи.
	Сякаш потвърждавайки подозренията ми за двуличност, той извади от куфарчето кутийка пепси лайт, сложи я на масата и ми я предложи. Отворих я веднага, защото устата ми вече беше пресъхнала. С голяма охота също бих хапнала нещо, но не възнамерявах да го споменавам.
	Той ме изненада още повече, когато извади от куфарчето няколко баунтита.
	— Какво означава това? — попитах.
	Явно беше изненадан от реакцията ми.
	— Съжалявам, не мислех, че…
	— Подигравате ли ми се?
	— Просто си помислих…
	— Че какво? — прекъснах го, чувствайки как по лицето ми избиват червени петна. — Че ще опитате някаква манипулация? Че ще ми подхвърлите няколко шоколадчета като на някаква маймуна в зоологическата градина и за благодарност аз ще призная неща, които не съм извършила?
	Огледах се, сякаш някъде в стаята имаше венецианско огледало, зад което гледаха всички началници на Шчербински.
	— Не — отвърна той спокойно. — Мислех, че сте гладна. И че няма да ви навреди да ви донеса „Баунти“.
	Взрях се в очите му, борейки се с необходимостта да избегна погледа му. Исках да изпратя ясен сигнал, че няма да позволя да безобразничат с мен.
	— В крайна сметка това са любимите ви шоколадчета.
	— Откъде знаете това?
	Той се усмихна леко, което накара гнева ми да се усили.
	— Точно за това искам да поговоря с вас — обяви той с топъл, приятелски тон. — И това е причината, поради която донесох тези баунтита.
	— Не разбирам.
	— Ще разберете — отвърна той, подавайки ми баунтитата.
	Не възнамерявах да се възползвам, не исках да му доставям удоволствие. Но това беше по-силно от мен. Разопаковах едно шоколадче, а после пъхнах половината в устата си.
	Комисарят извърна поглед, сякаш правех нещо неприлично и не исках да ме гледа.
	— Добрахме се до скривалището във Вавер — каза той.
	Преглътнах несдъвканото парче.
	— До кое?
	— Не знаете ли за имота на Страховски?
	— Не. Какъв имот?
	— Купил го е преди няколко години и явно го е използвал за целите си.
	— Чакайте…
	— В момента техниците го проучват, надяваме се, че ще намерим нещо, което ще потвърди всичко установено до момента.
	Завих втората част от баунтито и я поставих на масата. За първи път от незапомнени времена напълно бях изгубила апетита си.
	— За какво говорите?
	Той вдигна вежди, явно изненадан, и до мен започна да достига нещо, което може би трябваше да забележа отдавна. Това, което се криеше зад думите на Шчербински.
	Таен имот.
	Техници криминалисти на мястото.
	— Колежката ми нищо ли не ви обясни?
	— Не, тя най-вече слушаше какво имам да кажа аз.
	Той въздъхна с такова очевидно безсилие, че нямах никакви съмнения, че не за първи път тази жена не прави това, което изисква от нея.
	— Добре… — каза Шчербински. — В такъв случай да започнем от самото начало.


>>	Теса

	Обмислила бях много сценарии за това как Страх може да е бил задържан. Не очаквах обаче, че се е случило, когато се е опитал да посети имота.
	— Проследили сте го? — попитах.
	— Не. Не можехме да го намерим, защото не знаехме за апартамента, в който се криехте. Кристиан се е уверил, че никой няма да попадне на следите му.
	— В такъв случай…
	— Обаче наблюдавахме апартамента ви на „Левандув“ — продължи Шчербински, без да ми позволи да го прекъсна. — И представете си нашата изненада, когато видяхме Страховски там.
	— Отишъл е в квартала ми?
	— Не само в квартала. Влезе в апартамента.
	— Невъзможно. Той нямаше ключ — отвърнах и поклатих глава. — Нито пък някаква причина да отиде там.
	Подкомисарят се облегна назад в стола си, точно както правеше полицайката. Струваше ми се, че веднага ще ме попита дали наистина не знам нищо, или просто се правя на глупава.
	— Не за първи път се сдобива с ключове — каза той. — Всъщност това се е случвало при много от жертвите.
	— Жертви? — изстенах аз. — Кристиан?
	В този момент бих била готова да приема, че наистина съм луда, ако това ще направи думите на полицая неверни. Но знаех, че с мен всичко е наред.
	През цялото време беше наред.
	— Той взе няколко чифта ваши панталони от апартамента на „Левандув“ — продължи Шчербински, без да обръща внимание на въпроса ми. — До момента предполагахме, че вие сте го помолили за това.
	— Не.
	— Значи не сте го изпратили до…
	— Не — повторих.
	Едва сега разбрах, че Страх е отишъл там, за да ми направи услуга. Решил е да направи жест, искал е да ми покаже колко го е грижа за мен, въпреки че не е било нужно да го прави — всичко останало го показваше ясно.
	Или по-скоро той оставяше такова впечатление.
	— После започнахме да го следим и накрая го хванахме, преди да изпрати друга пратка.
	— Каква пратка? До кого?
	— Тя съдържаше неговия манифест, озаглавен „Анамнезис“. Знаете ли какво означава това?
	Знаех много повече.
	— Спомняне — казах.
	— Значи знаете за концепцията на Платон, твърдяща…
	— Че някога всички сме си давали сметка какво е реално, а после сме забравили за това. Да, знам я. Доста добре, както вече казах на колежката ви.
	Преместих стола си по-близо до масата и леко се наведох напред. Шчербински ме изчака да продължа, но ми трябваше малко време да събера мислите си.
	Трябваше още веднъж да си повторя наум, че всичко това се случва наистина. Аз съм здрава, нищо лошо не се случва с мен. И никога по-рано не се е случвало.
	— Моля ви, кажете ми, че се шегувате — казах най-накрая.
	— Боя се, че не.
	— Какво имаше в този манифест?
	— Критика на съвременния свят, основан на парите.
	— И това е всичко?
	Нямаше нужда да отговаря, знаех, че това е само малка част от „Анамнезиса“ на Страх.
	— Не — каза полицаят. — Целият манифест всъщност е едно голямо признание за вина.
	Отпих от пепсито, защото имах усещането, че езикът ми ще залепне за гърлото.
	— Страховски описва в него всяка от жертвите и обяснява защо ги е лишил от живота им. Патриция Спорняк заклеймява като използваща слабостта на другите хора, за да печели пари, Татяна Боршченко — като човек, който забогатява, като продава тялото си, Марчин Замецки — като…
	— Олицетворение на цялото зло, свързано с банковата система — прекъснах го. — Да, знам, анализирах всичко това.
	Заедно със Страх. Той беше предложил нови идеи, бе говорил за корпоративните грехове на Мажена Молса, за престъпленията на другите жертви и…
	Божичко, колко от това, което ми беше казал, бе _де факто_ признаване на вина, което не бях успяла да видя? И до каква степен беше успял да ме манипулира?
	— Той беше на път да изпрати манифеста — заговори Шчербински. — Разбира се, не беше написал името и фамилията си и се беше погрижил да не можем да достигнем до автора на текста.
	— Как… — промърморих аз. — Как го е подписал?
	— Като Архитекта.
	Не можех да преглътна слюнката си.
	— Ако не беше фактът, че е отишъл за дрехите ви, вероятно щеше да изпрати писмото и да се върне на мястото, където ви намерихме. Нямаше да бъде разкрит и вие все още щяхте да бъдете главният заподозрян.
	Поклатих глава, опитвайки се да насоча мислите си в правилната посока. Имаше толкова много неща, за които исках да попитам, толкова много неща, които исках да знам. Всички въпроси сякаш бяха извадени от контекста, мимолетни.
	— А сега не съм? — попитах. — Главният заподозрян?
	— Не.
	— И писмото е достатъчно за това? В крайна сметка Страх може да го е написал, за да ме оневини.
	— Намерихме и други доказателства.
	— Какви?
	— Предполагам се досещате, че не мога да кажа всичко.
	— А аз, предполагам, се досещате, че трябва да знам. Трябва.
	Не знам дали умолителният ми поглед сработи, или може би подкомисарят беше дошъл тук с мисълта, че ще ми каже повече, отколкото би си позволил в друга ситуация. Знаеше, че не съм извършител, а жертва. Една от многото, но може би най-засегната от това, което Страх беше направил.
	— Задържахме го близо до мястото, където се криехте — каза той. — Веднага след като паркира до един от автоматите за пратки. Отвори багажника, вероятно за да вземе пратката, и тогава нашите служители го задържаха. В багажника, освен това, имаше няколко чифта панталони, покупки, малко инструменти и листовка с информация за доставяне на големи контейнери.
	Последният елемент изглеждаше най-важен, защото именно на него наблегна Шчербински.
	— Ставаше въпрос за доставка до вилната зона Жержен във Вавер — обясни той. — Благодарение на това стигнахме до малкия парцел, където Страховски е организирал своя… ъъ, команден център.
	— Какво… какво открихте там?
	Знаех, че от самото начало той се е насочвал към това.
	— Най-вече плановете му — изрече тежко подкомисарят. — Не беше лесно да ги пресъздадем, защото явно преди време се е опитал да ги изтрие. В крайна сметка обаче успяхме да ги възстановим достатъчно, за да сме сигурни, че сме хванали правилния човек.
	— Тези планове…
	— Вие сте част от тях, толкова мога да ви кажа. Несъзнателно, разбира се.
	Оставих кутията от пепси бавно и внимателно, сякаш беше пълна и се боях, че може да я разлея.
	— Трябва да знам повече.
	— Ще научите всичко по време на процеса. Поне по този въпрос.
	При последните му думи почувствах вълна от надежда.
	— А по други въпроси?
	— Предполагам, че ще мога да разкрия малко…
	Прекъснаха го, когато на вратата се почука. Униформеният, който надникна, не изчака разрешение да влезе вътре. Той хвърли трескав, напрегнат поглед на Шчербински.
	— Господин комисар, може ли за момент? — попита и се върна в коридора.
	Шчербински се усмихна извинително и се надигна. Увери ме, че ще отсъства само за момент и че скоро ще ми каже всичко, което е възнамерявал.
	— Скоро ще можете да се приберете вкъщи — увери ме той и изчезна през вратата.
	Този път не ме заключиха. И може би именно този незначителен факт ме накара да почувствам за първи път реалността на цялата ситуация. Вече не можеше и дума да става за това, че нещо си въобразявам.
	Но каква е тази работа с родителите ми тогава? Със статиите на Май? Предупреждението на Мариана? И с всички онези неща, които не се връзваха?
	Нямаше смисъл да търся отговори, поне не сега. Нуждаех се от повече информация от Шчербински, за да започна да сглобявам всичко.
	Нямаше съмнение, че Страх ме беше изиграл перфектно. Беше се възползвал от моите чувства, беше ги използвал срещу мен и ме беше направил сляпа. Въпреки това, което самият той твърдеше, той беше този, който въвежда хората в пещерата, оковава ги във вериги и запалва огъня зад тях.
	Погледнах баунтитата, събрах ги и ги хвърлих в ъгъла на стаята. После се върнах на мястото си и започнах да гриза кожата около ноктите си.
	Подкомисарят се върна след четвърт час. Изглеждаше така, сякаш бе претърпял пълна метаморфоза за това кратко време.
	— Какво стана? — попитах.
	Той седна пред мен, без да каже нито дума.
	— Надявах се да можем да ви кажем добри новини — започна той.
	— Какви? И защо не можете?
	Изведнъж ме обзе тревога. Може би не всичко беше такова, каквото ми се струваше? Може би бях разбрала погрешно думите му? Не, не. Те бяха съвсем недвусмислени и той нямаше да ми дава уверения, ако не беше сигурен, че съм наистина невинна.
	— Страховски е имал мазе в парцела — започна подкомисарят. — Предполагахме, че ще намерим там поне някои от похитените. Включително съпруга ви.
	Усетих, че леко се разтрепервам.
	— Очаквахме да има и други подобни места. И че в едно от тях ще намерим или Павел Гервин, или Игор. Последните двама души, които изчезнаха.
	Започнах да разбирам какви новини иска да ми каже.
	— За съжаление не успяхме да намерим нито един от тях — продължи Шчербински. — Освен това следователите потвърдиха, че Страховски е закупил само този парцел. След задълбочено проучване на мазето се оказа, че…
	Млъкна, и това ми подсказа, че ще бъдат потвърдени най-лошите ми страхове.
	— Имаше следи от ДНК-то и кръвта на съпруга ви. На Гервин също.
	Не знаех какво да отговоря, но не само аз имах проблеми с формулирането на мислите си. В резултат на това помълчахме известно време и имах усещането, че тази тишина стиска сърцето ми.
	— Съжалявам — каза Шчербински.
	— Но… може би… — започнах неуверено. — Може би го е преместил някъде? Намерили сте само следи от кръвта му, но не и него.
	— Разбира се, ние не изключваме нищо, но сигурно осъзнавате, че това е малко вероятен сценарий. На Страховски не му е трябвало да премества съпруга ви, това би било ненужен риск.
	Търсех трескаво някоя мисъл, за която да мога да се хвана — спасителен пояс, който да не ми позволи да потъна напълно.
	— А ако е искал да направи място за някой друг? — предположих. — Той даде да се разбере, че Игор и Гервин са само началото.
	— И не хвърли думите си на вятъра.
	Вдигнах вежди, надявайки се да каже още нещо. Мрачното изражение на лицето на под комисаря обаче ме накара да мисля, че каквото и да добави, няма да подобри настроението ми. Вече беше зачеркнал Игор, добавил го беше в списъка на жертвите.
	— Какво имате предвид? — попитах.
	— Както вече казах, успяхме да възстановим част от плана на Страховски. И наистина, от него произтича, че трябва да има още жертви. Боим се, че е убил или отвлякъл още някого, но не знаем кой е той и къде може да бъде.
	— Как така?
	Полицаят безпомощно сви рамене.
	— Откъде знаете, че още някой е застрашен?
	— Благодарение на датата.
	— Датата?
	— Той е планирал всичко с точност до деня. И от календара му изглежда, че има още една жертва. Може би в друг град, затворена на подобно място.
	— Може би мъртва — казах аз и той кимна.
	Фактът, че Кристиан е подготвил всичко толкова прецизно, ме ужаси. Представих си, че стои пред черна дъска, една от онези, които си спомнях от лекциите, и пише всеки елемент от своя план.
	Планира студенокръвно, предвижда всяко движение на опонентите си, без никаква емоция и с дълбокото убеждение, че никой или нищо няма да го изненада.
	Но защо е направил всичко това? Наистина ли за да даде нещо на света? Дали се е ръководил от изкривено чувство за мисия и наистина е вярвал, че той е този, който ще освободи хората от веригите?
	Или може би ставаше въпрос за мен? Можех лесно да си представя собственото си бъдеще, до което опасно се бях приближила. Страх щеше да ме държи в апартамента си години наред, може би десетилетия. Щеше да пазарува, да се грижи за мен, да ми осигурява нужното, да плаща сметките, да поръчва храна и най-сетне да избира нещата, които ще нося. Щеше да започне да решава всеки аспект от живота ми. Щеше да има пълен контрол.
	Може би ставаше въпрос и за това, и за посланието му към света. Може би той беше намерил начин да постигне тези две неща едновременно.
	Но не това ме притесняваше най-много, а неговата прецизна подготовка. Това ме накара да мисля, че Шчербински не е сгрешил за Игор. Кристиан не беше допуснал грешки, поне до ключовия момент, когато чувствата са взели предимство пред разума.
	Бях потънала в мисли, без да забелязвам, че подкомисарят ме наблюдава. Изведнъж осъзнах, че нямаше причина да ме информира за следващата жертва.
	— Защо ми казахте за това? — попитах.
	— Защото имаме нужда от вашата помощ.
	Това беше едно от последните неща, които очаквах да чуя. Но преди да успея да го помоля да се доизясни, Шчербински се наведе и извади от куфарчето папка с листа. Постави я насред масата и я затисна с показалеца си, сякаш беше преспапие.
	— Какво е това? — попитах.
	— Неговият манифест.
	— Това?
	Не мислех, че е толкова обширен. Очаквах по-скоро, че е събрал всичко на няколко страници. Изглеждаше обаче, че са няколкостотин.
	— Нещо не е наред? — попита подкомисарят.
	— Не, просто мислех, че е по-малък.
	Изведнъж той започна да ме гледа по-внимателно от преди. Едва сега усетих тежестта на погледа му и не ми хареса особено. В него имаше нещо обвинително, сякаш колебанието ми беше, за да покажа, че в края на краищата няма да им помогна.
	Дадох си сметка, че вършат добре работата си. Със сигурност бяха проучили миналото ми и знаеха, че още в първата година сме се сприятелили с Кристиан. Също така бяха наясно защо Страх е излетял от университета — и осъзнаваха, че сме имали връзка. Може би знаеха също, че заради мен двамата Страховски са се скарали и Илона е загинала.
	Разбрах, че Шчербински до момента се е преструвал, поне отчасти. През цялото време трябва да е мислил, че или Кристиан ми е промил мозъка, или аз все още го обичам и затова не мога да мисля логично.
	Възнамерявах да го освободя от тази заблуда.
	— Ще направя всичко, което трябва — казах. — Не само за да ви помогна да намерите онзи човек, но и за да осъдите този кучи син.
	На лицето на под комисаря се изписа задоволство. Подаде ми папката.
	— Манифестът е само част от книга — каза той. — Страховски го е превърнал в последната глава от нея.
	— Книга? — попитах.
	— Да. Описал е всичко под формата на роман.
	— За какво говорите?
	Той отново почука с пръст по папката и аз погледнах първата страница.
	На нея имаше заглавие.
	„Младият лебед“.


>>	Теса

	Застинах, неспособна да събера мислите си. При вида на тези думи сякаш изпаднах в пълна парализа. Веднага разбрах какво означава това.
	Стана ми зле и почувствах как кръвта се отдръпва от лицето ми. Въздухът в стаята изведнъж сякаш изчезна и не можех да си поема дъх. Нещо стисна гърлото ми, докато гореща вълна обливаше цялото ми тяло. Под бедрата ми се появиха мокри петна и лицето ми почти пламна.
	Шчербински ми говореше нещо, явно разтревожен, но думите му не достигаха до мен. Посегнах към първата страница с трепереща потна ръка. Оставих влажен отпечатък върху нея, обърнах я, после погледнах посвещението.
	„На Тереза“.
	По-долу имаше мото.
	„Нетърпеливите съпрузи са като две горящи трупи — колкото по-близо са един до друг, толкова повече се унищожават взаимно.“
	Знаех този текст. Беше от някакъв труд…
	На Платон.
	О, божичко, сега осъзнах какво означава заглавието. Всъщност този гръцки философ е бил наричан млад лебед.
	Сократ една нощ беше сънувал тази птица, седнала в скута му. Когато на следващия ден срещнал бъдещия си ученик за първи път, казал, че това е той. Че Платон е младият лебед.
	Преглътнах с усилие, пренебрегвайки въпросите, които ми задаваше обърканият Шчербински.
	Прегледах първите страници. Имаше заглавие, имаше посвещение, имаше мото. Въпреки това авторът липсваше.
	Можех да добавя името и фамилията му във въображението си.
	Игор Веда-Лендовски.
	Съпругът ми.
	Единственият човек, за когото бях сигурна, че никога няма да ме разочарова. И бях убедена, че го познавам добре. След всичките тези години, след всичко, през което минавахме заедно, смятах, че имам правото да бъда сигурна.
	Върнах мислите си към момента, в който се срещнахме. Вероятно на първите занятия на кръжока на Страх. По това време не установихме близки отношения, но това постепенно се променяше.
	Станахме познати, а по-късно и приятели. Но чувствата на Игор отидоха по-далеч и когато разбра, че моите са насочени другаде, беше огорчен. Успяваше да се справи с това — поне докато чашата с горчивина не преля.
	Знаеше много добре защо бях избягала от кабинета на Страх по време на изпита. От тогава насетне той правеше всичко, за да заеме мястото му в сърцето ми. Колкото по-дълго бях безразлична, толкова повече го привличах. Той се конфронтира не само с Кристиан, но и с други преподаватели. Един от тях не издържа и се опита да изгони Игор от залата, а фамилията Веда-Лендовски, която приех за своя след години, се превърна в синоним на проблеми.
	Когато Игор в един злощастен ден ни видя в сграда А, не можа да го понесе. Стигна се до сбиване, след което Кристиан беше изхвърлен от университета.
	Отне ни много време да възстановим добрите си отношения. Но след такава буря изплуването в спокойни води винаги е нещо специално. Нещо, което обединява екипажа дори ако се състои само от двама души. И може би особено тогава.
	— Чувате ли ме?
	Гласът на Шчербински някак си проби през потока от мисли.
	— Да… момент само… — промълвих, обръщайки още един лист.
	Всяка глава имаше свое собствено заглавие, свързано с това, за което се говореше в нея. Игор използваше разказ от трето лице, но пишеше от гледна точка на Страх.
	Беше го превърнал във фиктивен герой. И беше премахнал нашата история от рамките на романа.
	Погледнах първата глава.
C>
	Преспапието
	Пелцовизна, Прага-Север

	Страховски тичаше след момичето по „Вибжеже Пуцке“ и се чудеше колко ли километра имаше тя вече зад гърба си.
C$
	Игор описваше накратко началото на работата на Страх, споменаваше студентите, Файол, Дракър, Вебер и накрая мен и пишеше за живота на преподавател, който водеше Кристиан. Или по-скоро какъв беше този живот според съпруга ми. Всичко беше измислено.
	Също така и това, което той пишеше за аметистовия череп, който уж Страх използвал като преспапие. Никога не го беше притежавал, и аз, четейки за него, разбрах, че това е първото доказателство, което Игор беше подготвил, само че в крайна сметка то трябваше да съсипе не мен, а единствено Кристиан.
	Игор често слагаше мои думи в устата на съпругата му, като тези, че случайността не е нищо друго, освен непозната причина за някое събитие.
	Погледнах следващите глави.
	„Пънк рок“ беше заглавието на следващата. Намерих в нея поредните преиначавания, полуистини и предположения на Игор. Ако исках да оправя всичко, вероятно щях да започна от факта, че Страх не харесваше пънк рока.
	Някога беше имал момиче, което не помнеше с добро — и което почти насила го завлякло в един клуб при Политехниката. Игор обаче очевидно не знаеше за това. Той правеше грешка след грешка, но аз бързо осъзнах, че повечето неточности не са резултат от грешки, а са умишлени.
	В главата „Варшава Виленска“ пишеше за срещата ни там. Да, случила се беше, веднъж казах на мъжа си за нея. Но тя не изглеждаше така, както Игор я беше представил. И Страх никога не ме беше питал за апсидата. И никога не бях срещала Марчин Замецки в парка „Белански“.
	Поредната глава, поредните преиначавания. В „Сграда А“ описваше сцената в коридора, но тя нямаше много общо с това, което се бе случило тогава. Игор не ме обиждаше, напротив, беше убеден, че застава на моя страна и обвиняваше Страх, че ме използва.
	Защо представяше себе си в такава отвратителна светлина в романа? Допускам, че целта е била да намали риска от това някой да го заподозре. Може би и да обясни причините, поради които Страх би го взел на мушката си.
	Също така осъзнах, че само в първите глави той пишеше за себе си, използвайки името си — в по-късните се появяваше само като Веда-Лендовски.
	Обаче беше подчертал присъствието си. Разбрах това, когато започнах да си спомням всичко, което ми беше казал преди предполагаемото му изчезване. И никът, използван от потребителя на Туитър, който ми каза да взема пратката сама. Игор беше предположил, че туитовете имат връзки с акроними или анаграми.
	_N.Delved._ След разместване на буквите и премахване на точката се получаваше никнеймът на нашия акаунт в уебсайтовете за стрийминг, където гледахме сериалите. _Vedlend._ Веда-Лендовски. Това беше негова идея и през годините бях свикнала с нея толкова много, че думата ми се струваше толкова обичайна, колкото и всяка друга.
	Имаше обаче и други негови подписи. Спомних си, че Игор предложи да наречем извършителя Архитекта. Ако можех да погледна част от книгата му по онова време, веднага щях да открия истината.
	Четях поредните глави. „Убежището“, „Мариана“. Навсякъде преиначавания, навсякъде измислици и грешки, също и в името на университета, което беше сменено много по-рано.
	В едно можех да съм сигурна — Игор беше направил така, че да започна да полудявам в един момент. Той по някакъв начин, чрез изнудване или заплахи, беше принудил Мариана, главната лекарка от болницата и Иза Варска да ми замотаят главата. Подозирах, че в последните два случая е постигнал това благодарение на информацията за подкупите, взети от Хенрик Май. Игор сигурно беше публикувал статията след изчезването на психиатъра, преструвайки се на него.
	И той беше изпратил всички тези туитове. Но как го беше направил?
	Бях убедена, че представяше своя начин на действие, когато описваше как Страх преследва Мажена Молса, рови из боклука й и я затваря в мазето. Игор сигурно беше действал по подобен начин: като е довеждал жертвите си на ръба на поносимото, а след това е искал от тях нещо просто и невинно: потребителското име и паролата за акаунта им в Туитър.
	Манипулирал ги е, но то не беше нищо в сравнение с това как успя да изиграе мен. Той знаеше отлично как да ми обърка главата, как да ме извади от равновесие. Години наред му описвах своите психически състояния. Знаеше за всяко нещо, дори най-смущаващото, което ми се беше случило. Между нас нямаше табута.
	Освен книгата.
	Разбрах, че съм била като Паула Рейдър, съпругата на душегубеца от Уичита. Повече от трийсет години тя му сервирала закуска всяка сутрин, смеела се, шегувала се, а той бил не само чудесен съпруг, но и баща. Никога не вдигнал ръка срещу децата си, отнасял се добре с нея.
	Във втория живот, който водел, той бил съвсем различен човек. Изтезавал и убивал, извличайки нечовешко удоволствие. Преди най-накрая да отнеме живота на жертвите си, той ги изнасилвал и тероризирал. Правел им снимки и закарал една от жените в църквата, където бил председател на енорийския съвет. Слагал тялото й в различни сексуални пози и се снимал с него. Запазил снимките в мазето на дома си.
	Били са на една ръка разстояние от Паула. Същото, на което е била от мен книгата, над която работеше съпругът ми.
	Но защо Игор беше направил всичко това? За да си отмъсти на мен или на Страх?
	Струваше ми се, че вторият отговор е верният. Мразеше Кристиан от момента, в който видя, че има нещо между нас. В някакъв момент да го дразни по време на лекциите стана почти негова мания. И всеки път, когато споменавах Кристиан, Игор реагираше бурно.
	Подозирах, че отначало е искал да бъда само инструмент в ръцете му. Планирал е да ме използва, за направи така, че полицията да обвини Страх. Аз бях идеалното средство за целта, защото Игор е бил сигурен, че Кристиан ще ми помогне и в крайна сметка ще ме скрие и ще привлече вниманието на органите.
	Аз със сигурност е нямало да пострадам. Ролята ми е била ограничена до създаването на димна завеса, след което полицията ще види, че всъщност не съм виновна. За Игор трябва да е било важно органите да попаднат сами на следите на Страх, а не някой журналист или анонимен информатор да им подхвърли нещо. Само по този начин те биха могли да бъдат сигурни, че са заловили правилния човек.
	После нещо в концепцията на Игор трябва да се е променило. Може би е разбрал за моите срещи с Кристиан. Може би това го е вбесило до такава степен, че е започнал да проектира и проблеми, с които да се сблъскам самата аз.
	Те нямало да имат правни последици. Искал е да ми бръкне в главата, да ме обърка в психологически план. И опитът му беше напълно успешен, защото в един момент спрях да се доверявам на собствения си разум.
	Това бяха само мои предположения, но те бяха потвърдени, когато прочетох главата „В смъртта като в сън…“. Игор беше създал сценарий, в който загивах под колелата на товарен влак.
	Знаеше за моите опити за самоубийство, символиката беше твърде красноречива. В книгата си беше направил това, което аз не бях успяла да направя в реалността.
	Накрая му е оставало само едно, за да довърши всичко. Оставил е пратката с „Младия лебед“ в багажника на октавията на Страх. Може би първоначално е планирал да я изпрати по пощата, но е променил решението си, когато е разбрал, че така резултатът ще е още по-добър.
	Осъзнах, че книгата трябва да е била написана за кратко време. Той описваше многогодишна подготовка в нея, но всъщност беше планирал всичко много по-късно.
	Спрях да чета и отместих страниците встрани. Гледах ги дълго време и се чудех какво да правя. Можех да се опитам да обясня всичко на Шчербински с надеждата, че той ще ми повярва.
	Такъв резултат обаче беше малко вероятен. „Младият лебед“ всъщност беше най-красноречивото признание за вина, на което полицията можеше да разчита. Някои неща бяха фиктивни, като смъртта ми, но за тях това нямаше значение. Някои не бяха истина, но само аз и Страх го знаехме.
	Игор се беше погрижил Кристиан да не може да се измъкне. Беше оставил кръвта си в Убежището — и въпреки че Страх никога не е бил там, със сигурност следи от неговата ДНК са били намерени на пишещата машина, на която е създадена книгата.
	Осъзнах, че това не е единственото, за което Игор се е погрижил. Той знаеше, че само двама души ще могат да опровергаят обвиненията. Аз и Страх. Неговите показания, по очевидни причини, нямаха стойност за следователите — но моите?
	Едва този въпрос се появи в главата ми, и осъзнах колко много греша. Всичко онова, което трябваше да обърка психиката ми, не беше просто отмъщение. Беше част от прагматизма на Игор.
	Ако се стигнеше дотам, щях да бъда безполезна от гледна точка на защитата на Страх. Прокуратурата щеше да се добере до показанията на Мариана, главната лекарка на болницата „Белани“ и Иза Варска и психичното ми здраве веднага щеше да бъде поставено под въпрос. Всичките ми думи щяха да бъдат оспорени и щях да бъда изкарана луда. Информацията за опитите ми за самоубийство, която рано или късно щеше да бъде открита, със сигурност нямаше да бъде полезна.
	Други свидетели пък щяха разкажат за връзката ни, което в крайна сметка доведе до изгонването на Кристиан от университета. И двете неща щяха да спомогнат да бъде изгубено всякакво доверие към мен.
	Игор беше подредил и мен, и Страх.
	Не можех да спечеля срещу него нито в съда, нито чрез сътрудничество с полицията. Имаше само един друг вариант — да използвам същото оръжие като него.
	Реших да опиша случая си. В книгата ще вмъкна откъси от „Младият лебед“, които ще бъдат преплетени с моите спомени.
	И ще й дам единственото правилно заглавие.
	_Хаштаг._


>	Послеслов

	Ако това беше запис на истинската история на Теса, авторът вероятно би добавил накрая, че е написал книгата заедно с друг писател, който би се съгласил името му да се появи на корицата. Може би ще направи предложение на някого, чиито романи харесва, защото самата тя кара хикс петица, слуша „Айрън Мейдън“ и се идентифицира с определен персонаж.
	Но разбира се, всичко това е измислица.
	Истината?
	Самият въпрос показва, че Вислава Шимборска е била права, казвайки, че четенето е най-доброто забавление, което човечеството е измислило. Границата между реалното и въображаемото се размива.
	Но каква точно е истината?
	Какво има в главите, разказани от Игор? Дали е това, което твърди Теса? Или може би тя е тази, която лъже и точно тези фрагменти са истинските? Може би Игор няма нищо общо със създаването им, защото те са запис на това, което се е случило? И всички сме били заблудени от Теса?
	Надявам се, че поне някои от тези въпроси ще ви придружават за известно време, защото мен — със сигурност. От гледна точка на автора няма нищо по-добро — защото фактът, че историята продължава в съзнанието на читателя, ни кара да вярваме, че книгата не само е сполучлива, но и се е оказала нещо повече от поредната разказана история.
	Докато пишех, мислех за тези, но и за други въпроси. Исках да разбера Теса, да проникна в съзнанието й и да погледна света през очите й. Не беше нито лесно, нито приятно. Всъщност това изискваше много по-голямо умствено напрежение, отколкото очаквах.
	Но това показва колко крехка е човешката психика. И колко малко е необходимо, за да се напрегне тя. В случая с Теса един човек беше достатъчен. Този, който познаваше слабостите й и успя да ги използва. И го направи по такъв начин, че нашата героиня започна да се съмнява дали всичко е наред не само с нейната памет, но и с целия свят около нея.
	Този роман е наистина самостоятелен, но още преди да започна работа по него, знаех, че Теса ще се появи и на страниците на други книги. Тя бързо събуди симпатиите ми, но дори и това да не беше станало, резултатът щеше да бъде същият. Защото имам план за нея, свързан с Бианчи. Тези, които са имали възможността да прочетат „Завещанието“ и „Абсолютно мнозинство“, на този етап със сигурност могат да се досетят нещо. А онези, на които поредиците „Хилка“ и „В кръговете на властта“ са им непознати, ги очаква изненада.*
	[* „Завещанието“ _(Testament)_ е роман на Ремигиуш Мруз от поредицата „Хилка“ _(Chyłką)_ — правен трилър с главен герой адвокатката Йоана Хилка. „Абсолютно мнозинство“ _(Większość bezwzględną)_ е политически трилър, част от поредицата на Мруз „В кръговете на властта“ _(W kręgach wladzy)_. — Б.пр.]
	Искам все пак да благодаря на всички — за това, че постоянно създаваме заедно нови истории и доказваме, че Вислава Шимборска не греши.
	Искам да благодаря също на:
	— Моника и Робърт, които чуха за пръв път за „Хаштаг“ на обяд в един ополски ресторант и реагираха така, че ми се прииска да пропусна десерта и да продължа да пиша възможно най-скоро;
	— Родителите ми, на които понякога им се случва да изтръгват от ръцете си един на друг новата ми книга, когато непредвидливо им дам само един екземпляр преди премиерата;
	— Каролина, която внимателно разглежда всяка запетая в книгата и държи ръката си върху моя литературен пулс;
	— Целия екип на издателство „Четвърта страница“, който постоянно предлага нови идеи и инициативи и търпеливо понася факта, че авторът най-вероятно ще седи затворен в кабинета си и няма да прави нищо друго, освен да пише;
	— И накрая всички, които — като Теса — са се озовавали на ръба на пропастта и са решили да продължат да се борят. Те дават сила на другите, защото са най-силните.
@	Ремигиуш Мруз
@	Ополе, януари 2018
