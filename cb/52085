D>
	На…
	Моята баба — най-добрата разказвачка на приказки в света
D$


>	Благодарности

	Когато моята редакторка ме попита дали имам желание да включа „Благодарности“ в книгата, без да се замисля отговорих: „Да, разбира се.“ Изобщо не си давах сметка колко трудна може да се окаже подобна задача. Написването на благодарностите бе далеч по-сложно за мен от написването на цялата „Зимна песен“. Кого да включа? Ами ако забравя някого? Ами ако неволно засегна някого с достатъчно влияние да подкрепи или унищожи книгата ми? Ето защо изказвам една обща благодарност към всеки и всички, които са чели, работили, докосвали дори само с поглед моя текст. Благодаря ви много, много! Вашата помощ и подкрепа означават далеч повече, отколкото можете да си представите.
	Винаги съм се чувствала неудобно, когато се е налагало да изразя своята благодарност или да приема нечия благодарност, но би било непростимо да не назова онези хора, стояли най-непоклатимо и неотклонно зад мен. На първо място това е Дженифър Летуок, жената, която ме попита дали не искам да напиша тези благодарности.
	От самото начало Дженифър беше моята първа и най-голяма подкрепа в издателството, човекът, който видя потенциал в ръкописа и бе неотклонно до мен, докато минавахме през всевъзможните перипетии и неочаквани обрати на тази луда работа, която всички наричаме издателска. Благодаря й, че не позволи да разбера колко много се е плашила всеки път, когато се появявах с предложения за съвършено различен завършек или нов пролог, когато се обаждах с въпроси като: „А какво ще кажеш, ако…“. Хиляди благодарности и на Карън Масника и Британи Хилс — сред първите почитатели на „Зимна песен“ (и на „Лабиринтът“), на Даниеле Фиорелла за изумителната корица (и затова че прие моите идеи), на Анна Горовой за прекрасното оформление (и за включените в него мои рисунки!), на Мелани Сандърс за усилията книгата да види бял свят.
	Благодаря на Кейтлин Детуейлър, моята агентка и сестра по оръжие, мой неуморен съветник и защитник, самата тя изключително талантлива авторка. Кейтлин, ти пое риска да се заемеш с мен и книгата ми, като никога не трепна и нито за миг не загуби вяра в доброто бъдеще на „Зимна песен“, дори когато индустрията не знаеше какво да прави с нас. Вярвам, че още много книги са пред нас! Благодаря на Джил Гринберг, Черил Пиентка, Дениз Сен Пиер и на всички в литературната агенция на Джил Гринберг за подкрепата.
	Най-сърдечно благодаря на моите приятели по перо Мари Лу, Рене Ахдие, Рошани Чокши за съветите, коктейлите и съчувствието, когато се оплаквах, скубех косите си пред тях или в имейлите си за това, че бяха като емоционални канари по време на цялото това пътешествие. Благодаря от все сърце и на Кейт Елиът и Чарли Н. Холмберг за добрите оценки на „Зимна песен“ — първите похвали извън кръга на моите приятели, на семейството ми и на подлизурковците (шегувам се).
	Всеки писател има нужда от всестранно окуражаване, за да не губи здравия си разум, така че особено съм благодарна на Сара Лемън, Бет Ревис, Кари Райън и всички, дарили от своето време, за да са до мен, докато намеря своя стил и писателски глас, и най-вече специални благодарности на Кели ван Сант и Вики Лейн за това, че бяха с мен всеки ден в Гугъл и не пропускаха да ме предупредят, ако нагазвам в опасни води. На всички мои приятели в Ню Йорк, Ел Ей и Северна Каролина, все места, които наричам свой дом, благодаря, благодаря и пак благодаря!
	И накрая, но не на последно място, дължа огромна признателност и безкрайната си обич на моето семейство. Благодаря на Сю Ми, Майкъл и Тейлър Джоунс за това, че не загубиха вярата си в „черната овца“ на клана Джоунс; разбира се на моята халмеони* за всеотдайната обич и молитвите; не бива да пропусна и Мечо. Кой знае, някой ден може да успееш да изпълниш обещанието, дадено на колегите ти, и да ги напуснеш, за да станеш играч на покер, стига „Зимна песен“ да пожъне успех. Защо и да не си помечтаем.
	[* Халмеони (корейски) — баба. — Б.пр.]


>	Увертюра

	Живяло някога малко момиче, което свирело своята музика пред малко момче в гората. Момичето било дребно и тъмнокосо, а момчето — високо и светлокосо и били красива двойка, когато танцували под звуците на мелодиите, звучащи в главата на момичето.
	Баба й предупреждавала момичето да се пази от вълците в гората, но то знаело, че момчето не е опасно, дори да е Горския цар.
	— Ще се омъжиш ли за мен, Елизабет? — питало момчето, а момичето дори не се интересувало откъде знае той името й.
	— Много съм млада още — отвръщало то.
	— Тогава ще почакам — казвало момчето. — Ще чакам, докато си спомниш.
	Момичето се смеело и танцувало с Горския цар — момчето, което все оставало малко по-голямо и някак недосегаемо.
	Сезоните се сменяли, годините минавали и малкото момиче растяло, а Горския цар си оставал все същият. Момичето миело съдовете, търкало подовете, вчесвало косата на сестра си, но и често изтичвало в гората, за да се срещне със своя стар приятел сред дърветата. Играта им вече била друга — истина или предизвикателство.
	— Ще се омъжиш ли за мен, Елизабет? — питало момчето, а тъй като не разбирало въпроса му, момичето не се включвало в играта.
	— Все още не си спечелил ръката ми — отвръщало то.
	— Ще я спечеля. Ще спечеля, когато отстъпиш.
	Малкото момиче играело с Горския цар и се смеело, макар че всеки път губело.
	Зимата отстъпвала на пролетта, пролетта на лятото, идвала есента и отново настъпвала зима, но с всяка следваща година ставало все по-трудно, защото малкото момиче пораствало, а Горския цар си оставал все същият. То миело съдовете, търкало подовете, вчесвало косата на сестра си, пазело брат си от страховете му, криело кесията на бащата, брояло монетите и вече не ходело в гората, за да се среща със своя стар приятел.
	— Ще се омъжиш ли за мен, Елизабет? — питал Горския цар.
	Малкото момиче не отговаряло.


>	Първа част
>	Пазарът на гоблините

E>
P>
	Към гоблина недей поглежда,
	не му купувай плодовете: кой
	знае жадният му корен отде
	си смуче бесовете?
@	Кристина Росети, „Пазарът на гоблините“
P$
E$

>>	1.
>>	Пази се от мъжете гоблини

	— Пази се от гоблините — повтаряше Констанце — и от стоката, която продават.
	Подскочих сепнато, когато сянката на моята баба мина над бележките ми и разпиля мислите ми. Помъчих се да скрия нотите с разтреперани от срам ръце, но Констанце не говореше на мен. Застанала на прага, тя гледаше намръщено Кете, която се контеше и гласеше пред огледалото в нашата стая — единственото огледало в странноприемницата ни.
	— Чуй ме добре, Катарина — продължи Констанце, насочила кривия си пръст към отражението на сестра ми. — Суетата вика изкушението, а то е знак за слаба воля.
	Кете се направи, че не чува, и продължи да пощипва страните си и да подрежда буклите.
	— Лизл, ще дойдеш ли да ми помогнеш? — обади се тя и посегна към шапката на тоалетката.
	Прибрах листовете в кутията и завъртях ключето.
	— Това е пазар, Кете, а не бал. Отиваме да вземем лъка на Йозеф от _хер_ Каел.
	— Лизл — простена Кете. — Моля те.
	Констанце замърмори и затропа с бастуна си по пода, но двете със сестра ми не й обърнахме внимание. Бяхме свикнали с мрачните и зловещи предупреждения на старицата.
	— Добре, де — въздъхнах аз, пъхнах кутията под леглото и се изправих, за да помогна на Кете да закрепи шапката върху косите си.
	Шапката беше истинска камара от пера и коприна — комична купчина, особено за нашето малко, затънтено селце. Но сестра ми също беше комична, така че шапката напълно й подхождаше.
	— Оох! — изписка Кете, неволно я бях убола с фуркета. — Внимавай, де!
	— Обличай се сама тогава. — Пригладих къдрите на сестра ми и покрих раменете й с шал. Роклята беше с висока талия и коланът идваше под гърдите, така че простичката кройка подчертаваше всяка извивка на тялото й. Кете твърдеше, че моделът е по последната мода в Париж, но според мен така сестра ми изглеждаше скандално разголена.
	— Хм! — доволна от това, което вижда в огледалото, възкликна тя. — Просто завиждаш.
	Трепнах. Кете беше красавицата в семейството — златиста като слънцето коса, небесносини очи, страните — нежни като ябълков цвят и закръглена фигура. На седемнайсет, тя приличаше на зряла жена — с тънък кръст и сочни бедра, които новата й рокля щедро разкриваше. Близо две години по-голяма от нея, аз все още изглеждах като дете: дребна, слаба и бледа. „Малко хобгоблинче*“ обичаше да ме нарича баща ми. „Вещичка“ твърдеше Констанце. Само за Йозеф бях красива. Не хубава, _красива_, държеше да се знае той.
	[* Домашно духче, обикновено добронамерено, което се грижи за къщата. — Б.пр.]
	— Да, завиждам — рекох _аз_. — Ще ходим ли все пак до пазара?
	— След малко. — Кете ровеше в кутията си с дрънкулки. — Какво ще кажеш, Лизл? — попита по едно време сестра ми и вдигна няколко панделки. — Червена или синя?
	— Има ли значение?
	— Май не — въздъхна тя. — Вече е ясно, че ще се женя, никое от момчетата в селото няма да се интересува от мен. — И тя подръпна мрачно украшенията на роклята си. — Ханс не е от тези, дето забелязват красотите.
	— Ханс е добър човек — процедих аз.
	— Добър и скучен — отбеляза Кете. — Нали го видя на танците онази вечер? Нито веднъж не ме покани да танцуваме, ама изобщо. Стоеше в ъгъла и гледаше нацупено.
	Така си беше, но само защото Кете флиртуваше открито с неколцината австрийски войници, които минаваха през селото на път за Мюнхен, за да отблъснат французите.
	— Хайде, хубавице — увещаваха я те със своя смешен австрийски акцент. — Дай ни целувка!
	— Разпуснатата жена е като узрял плод — побърза да се обади Констанце. — Направо готов да бъде откъснат от Горския цар.
	Тръпки на тревога пролазиха по гърба ми. Баба обичаше да ни плаши с разкази за гоблините и другите същества, обитаващи горите в края на селото, но Кете, Йозеф и аз от деца не обръщахме голямо внимание на думите й. Вече на осемнайсет, бях твърде голяма за приказките на баба, но всеки път, когато споменеше Горския цар, усещах тръпка на вина. Въпреки всичко исках да вярвам в Горския цар.
	— Върви да крякаш някъде другаде, стара сврако — нацупи се Кете. — Защо все търсиш повод да ме клъвнеш?
	— Помни ми думите. — Изпод Овехтелите дипли на пожълтелите от времето дантели на бонето Констанце не изпускаше сестра ми от поглед, единствено тъмнокафявите й очи гледаха все още будно и проницателно от съсухреното лице. — Пази се, Катарина, да не стане така, че Горския цар да дойде и да те отведе заради разпуснатото ти държане.
	— Престани, Констанце — обадих се аз. — Остави Кете на мира. Трябва да се върнем навреме и преди майстер Антониус да пристигне.
	— Е да, боже опази да пропуснем прослушването на скъпоценния малък Йозеф пред прочутия виртуоз — промърмори сестра ми.
	— Кете!
	— Знам, знам — въздъхна тя. — Не се тревожи, Лизл. Ще се справи. Държиш се по-зле от кокошка, на чийто праг се е появила лисица.
	— Той няма как да се справи без лък — отсякох аз и тръгнах към вратата. — Идваш или тръгвам без теб.
	— Чакай — сграбчи Кете ръката ми. — Позволи ми да направя нещо малко с косата ти. Грехота е да криеш тези разкошни къдрици в плитка. Бих могла да…
	— Мушитрънчето си е мушитрънче, все едно дали е окичено с перата на паун — изтръгнах пръстите си аз. — Само си губиш времето. Нито Ханс… нито някой друг… ще забележи.
	Сестра ми трепна, щом споменах името на годеника й.
	— Чудесно — отсече тя и мина покрай мен без нито дума повече.
	— Ке… — понечих да я повикам, но Констанце ме спря.
	— Внимавай за сестра си, момиче — предупреди тя. — Пази я.
	— Да не би да правя нещо друго? — процедих. Все аз, аз и мама, се грижехме за цялото семейство. Мама бе поела странноприемницата, която освен наш дом бе и източник на средствата, с които преживявахме. Аз се грижех за останалите от семейството.
	— Нима? — Тъмните очи на баба не слизаха от лицето ми. — Йозеф не е единственият, който се нуждае от внимание.
	— Какво искаш да кажеш? — смръщих чело.
	— Забравяш какъв ден е днес.
	Понякога беше по-лесно да изслушаш баба ми, отколкото да се направиш, че не я чуваш?
	— И какъв е този ден? — изпъшках нетърпеливо.
	— Денят, в който старата година си отива.
	Нови тръпки пролазиха по гърба ми. Баба все още вярваше в стария календар и в последната нощ на есента, когато старата година умира и границата между Горната и Долната земя става съвсем тънка. Тогава обитателите на Долната земя излизат в Горната до настъпването на новата година през пролетта.
	— Последната нощ на тази година — продължи Констанце. — Започва зимата, когато Горския цар броди сред нас и си търси невеста.
	Извърнах лице. Някога беше излишно да ми го напомня. Тогава помагах на баба да сипва сол върху первазите на прозорците и пред праговете на вратите, за да попречим на злите сили да влязат. Но вече не можех да позволя на развихрилото се въображение да ме ръководи. Сега се вслушах в думите на апостол Павел пред Коринтяните — да загърбят подобни детинщини.
	— Нямам време за това — побутнах аз баба. — Пусни ме да мина.
	Мъка вдълба още повече бръчките по лицето й, попрегърбените й рамене се сведоха още, натежали от онова, което вярваше, че ще се случи. Сега тя трябваше да носи сама тежестта на вярванията си. Никой от нас вече не искаше да слуша за _Ерлкьониг*_, никой, освен Йозеф.
	[* Ерлкьониг (нем.) — Горски цар. — Б.пр.]
	— Лизл! — провикна се Кете от долния етаж. — Може ли да взема червената ти пелерина?
	— Внимавай какво избираш, момиче — не се отказваше Констанце. — Йозеф не влиза в играта. Когато _Ерлкьониг_ участва, той играе, за да спечели.
	Думите й ме накараха да спра.
	— За какво говориш? Каква игра?
	— Ти ми кажи. — Изражението й беше много сериозно. — Желанията, които мълвим в тъмното, имат последствия, а Господаря на злодеянията ще иска да си вземе обещаното.
	Думите й боднаха съзнанието ми. Спомних си как мама ни предупреждаваше да не обръщаме много внимание на думите на Констанце, защото е вече много стара и твърде слаба в главата, но отдавна не я бях чувала да говори толкова сериозно и ясно. Усетих как гърлото ми се свива от страх.
	— Съгласна си, нали? — продължаваше Кете. — Значи го вземам!
	— Не, не съм! — провикнах се аз над перилата на стълбището. — Слизам веднага, обещавам!
	— Обещаваш, значи? — избръщолеви Констанце. — Даваш обещания, но колко от тях успяваш да спазиш?
	— Какво…? — подхванах, ала когато се обърнах, баба я нямаше.
	Долу Кете беше свалила вече пелерината от закачалката, но аз я дръпнах от ръцете й и се загърнах с нея. При последното си идване Ханс бе донесъл подарък от магазина за платове на баща си — преди да предложи на Кете, преди всичко между нас да се промени — прекрасен топ вълнен плат. _За семейството_, обяви той, но всички знаеха, че подаръкът е за мен. Платът бе плътен, кървавочервен и прекрасно подхождаше на мургавата ми кожа. Мама и Констанце ми ушиха пелерина, а Кете не криеше колко много й харесва.
	Минахме покрай баща ми, който свиреше на цигулката си прекрасна стара мелодия в салона. Огледах се да видя дали гостите не са пристигнали, но никой не бе дошъл, огънят в камината дори не беше запален. _Папа_ бе все още с дрехите си от предишната вечер и от него се носеше миризма на застояла бира.
	— Къде е мама? — попита Кете.
	Майка ни не се виждаше наоколо и вероятно тъкмо за това _папа_ бе събрал смелост да свири в салона, където всеки можеше да го чуе. Цигулката беше повод за разправии между родителите ми, парите не стигаха и мама предпочиташе _папа_ да свири срещу заплащане, а не за удоволствие. Вероятно скорошното идване на майстер Антониус бе причината тя да поотпусне връзките на кесията си, както и юздите на семейството. Прочутият цигулар щеше да отседне в нашата странноприемница на път от Виена към Мюнхен, за да чуе изпълнението на малкия ми брат.
	— Сигурно си почива — предположих аз. — Станахме още преди изгрев, за да търкаме подовете заради майстер Антониус.
	Баща ни беше страхотен цигулар и бе свирил с най-добрите придворни музиканти в Залцбург. Пак в Залцбург, обичаше да се хвали той, имал привилегията да свири с Моцарт по време на един от последните концерти на Великия композитор. _Гений като него_, твърдеше _папа_, _се среща веднъж в живота. Случва се_, продължаваше той и поглеждаше Йозеф изпод вежди, _светкавицата да падне два пъти на едно и също място_.
	Малкият ми брат рядко се вясваше сред посетителите, които се събираха. Стесняваше се пред непознати и най-вероятно се криеше някъде в Дъбравата на гоблините, за да се упражнява, докато пръстите му започнат да кървят. Копнеех да отида при него, въпреки че докато го гледах, от съчувствие ме заболяваха върховете на пръстите.
	— Е, добре, идвам с теб — дружелюбно заяви Кете. Сестра ми често намираше извинение да се измъкне от задълженията си. — Да вървим.
	Вън ни посрещна истински студ. Това бе необичайно дори за късна есен. Светлината беше приглушена, слаба и променлива, сякаш гледаш през завеса или воал. Едва забележима мъгла обгръщаше дърветата по пътя към града и вретеновидните им форми напомняха призрачни крайници. _Последният ден на годината._ В ден като този границите между световете наистина изтъняваха.
	Тук-там по разровената, набраздена от колелата на каретите пътека към града бе нападал конски тор. Двете с Кете се стараехме да вървим по изсъхналата трева отстрани, където не бе така кално и влагата нямаше да измокри обувките ни.
	— Уф! — Кете заобиколи поредната купчина тор. — Добре щеше да е да имаме карета.
	— Да можеха желанията да се сбъдват.
	— Тогава щях да съм най-могъщият човек на света — размечта се Кете. — Имам толкова много желания. Искам да съм богата. Да можем да си позволим всичко, което искаме. Помниш ли, Лизл: Представи си, че… Представи си, че…
	Усмихнах се. Като малки двете с нея обичахме играта „Представи си, че…“. Въображението на сестра ми, за разлика от моето и на Йозеф, не успяваше да обхване невероятното, но пък тя имаше изключителна способност да се преструва.
	— Представи си, че… — меко подсказах аз.
	— Нека поиграем — предложи Кете. — Какво би искала да се сбъдне? Ти си първа, Лизл.
	— Добре. — Първата ми мисъл беше за Ханс, но побързах да я изтласкам от ума си. — Йозеф да стане прочут музикант.
	— Все той е на първо място — нацупи се Кете. — Нямаш ли мечти за себе си?
	Имах, но те бяха заключени на сигурно място в кутията под леглото, на което спяхме двете, така че никой нито да ги види, нито да ги чуе.
	— Е, добре — съгласих се аз. — Твой ред е Кете. Какво би искала да се сбъдне?
	— Да съм принцеса. — Смехът й зазвънтя, единственото музикално нещо, което притежаваше сестра ми.
	— Естествено.
	— Аз съм принцеса — погледна ме тя изпод вежди, — а ти си царица. Доволна ли си?
	Махнах само с ръка.
	— Да съм принцеса — продължаваше Кете. — _Папа_ да е капелмайстор в двора на принц епископа и всички да живеем в Залцбург.
	Двете с Кете бяхме родени в Залцбург. По онова време, преди липсата на средства да ни принуди да се преместим в горските пущинаци на Бавария, _папа_ все още е бил придворен музикант, а мама — певица в някаква трупа.
	— Мама ще е красавицата на града, известна с чудесния си глас, а Йозеф — най-добрият ученик на майстер Антониус.
	— В Залцбург, а не във Виена, така ли?
	— Добре, във Виена — поправи се Кете. — О да, Виена. — Фантазията й се развихри и сините й очи заблестяха. — Ще пътуваме, за да го посещаваме, разбира се. Може би дори ще ходим на концертите му в Париж, Манхайм и Мюнхен или дори в Лондон! Във всеки град ще имаме великолепен дом, със златни украшения, мрамор и махагонови ламперии. Дрехите ни ще са от най-скъпа коприна и брокат и за всеки ден от седмицата с различен цвят. Всяка сутрин ще пристигат купища покани за най-елегантните балове, приеми и театрални представления, тълпи ухажори ще чупят оградите, за да се приближат до нас. Най-известните художници и музиканти ще се гордеят, че ни познават, а ние ще танцуваме и ще пируваме по цяла нощ с торти, сладкиши и шницели, и…
	— Шоколадова торта — добавих аз любимия си сладкиш.
	— Шоколадова торта — съгласи се Кете. — Ще имаме на разположение прекрасни карети и най-красивите коне, и… — Тя изписка, подхлъзвайки се в една локва. — … И никога повече няма да вървим по кален път към пазара.
	Засмях се и й помогнах да се изправи.
	— Приеми, балове, изискано общество. Това ли правят принцесите? Ами цариците? Аз, например?
	— Ти ли? — Кете замълча за момент. — Не. Цариците са обречени на величие.
	— Величие ли? — замислих се аз. — Бедно, обикновено момиче като мен?
	— В теб има нещо много по-трайно от красотата — сериозно заяви сестра ми.
	— И какво е то?
	— Изисканост — простичко рече тя. — Изисканост и талант.
	— Каква ще е тогава съдбата ми? — засмях се аз.
	Кете ме изгледа продължително.
	— Да станеш много известна композиторка.
	Леден полъх премина през тялото ми и усетих, че застивам. Сякаш сестра ми бръкна в гърдите ми, стисна сърцето и все още туптящо, го изтръгна. Понякога нахвърлях кратки откъси от мелодии тук-там, често на страниците на книгата с химни в неделя, с намерението да ги събера някога и да ги съединя в сонати, концерти, романси и дори симфонии. Надеждите и мечтите ми, накъсани, но съкровени, бяха дълбока тайна и за нищо на света не исках да бъдат извадени на показ.
	— Лизл — усетих, че Кете подръпва ръкава ми. — Лизл, какво ти е?
	— Как… — едва чуто промълвих аз. — Откъде…?
	— Веднъж видях кутията с композициите ти под леглото — смутено призна сестра ми. — Кълна се, не беше нарочно — побърза да обясни тя. — Търсех копче, което се бе търколило, и като се наведох да го търся… — Кете не посмя да продължи, очевидно стресната от изражението ми.
	Ръцете ми трепереха. Как смееше? Как смееше да надникне в най-съкровените ми мисли и да навира в тях любопитните си очи?
	— Лизл — не на шега се разтревожи Кете. — Какво има?
	Мълчах. Не можех да обеля и дума. Сестра ми никога нямаше да разбере, че е навлязла в личното ми пространство, съзнавах го. Кете не притежаваше и капчица музикалност, което в нашето семейство бе почти смъртен грях. Обърнах се и тръгнах отново към пазара.
	— Какво толкова казах? — бързаше да ме настигне тя. — Мислех, че ще ти е приятно. Сега, когато Йозеф заминава, мислех си, _че папа_ може… Всички знаем, че ти си също толкова талантлива…
	— Престани. — Пресипналият ми глас прозвуча като удар от камшик в есенния въздух. — Млъкни, Кете.
	Лицето на сестра ми пламна, сякаш някой я беше зашлевил.
	— Не те разбирам — промълви тя.
	— Какво не разбираш?
	— Защо се криеш зад Йозеф.
	— Какво общо има Зеперл*?
	[* Зеперл, Зеп — умалително за Йозеф. — Б.пр.]
	— С теб ли? — присви очи Кете. — Всичко. Бас държа, че никога не си крила тайната си от малкия ни брат.
	— Той е различен — рекох аз след кратко мълчание.
	— Разбира се, че е различен — разпери ръце Кете, очевидно подразнена. — Скъпоценният Йозеф, деликатният Йозеф, талантливият Йозеф. Има музика и лудост, и магия в кръвта му, нещо, което горката, обикновената, лишената от слух Катарина не разбира и никога няма да разбере.
	Понечих да възразя, но реших да замълча.
	— Зеперл се нуждае от мен — промълвих аз. И това бе самата истина. Брат ни беше крехък, и то не само физически.
	_-Аз_ се нуждая от теб — тихо рече Кете, видимо засегната.
	Думите на Констанце проехтяха в съзнанието ми. _Йозеф не е единственият, който се нуждае от внимание_.
	— Нямаш нужда от мен — поклатих аз глава. — Сега имаш Ханс.
	Кете се стегна цялата, стисна устни, ноздрите й се разшириха.
	— Ако наистина го мислиш — тихо се обади тя, — значи си по-жестока, отколкото съм предполагала.
	Жестока ли? Какво знаеше сестра ми за жестокостта? Досега светът бе далеч по-благосклонен към нея, отколкото към мен. Очакваше я щастливо и сигурно бъдеще. Щеше да се омъжи за най-желания ерген в селото, докато аз си оставах нежеланата, отхвърлената сестра. Аз… аз имах Йозеф, но не задълго. Когато малкият ми брат замине, щеше да отнесе със себе си последните трохи на детството ми. Веселите ни игри в гората, историите, които си разказвахме за _коболдите* пхьодекините**_, танцуващи на лунна светлина, игрите ни с музика и измислените истории. Когато замине, на мен щеше да ми остане единствено музиката, музиката и Горския цар.
	[* Малки същества от немския фолклор, приличащи на джуджета, но по-ниски и с по-дълга брада. Ходят прегърбени, имат дълги уши и обикновено са зелени на цвят. Смятало се е, че живеят предимно в сребърните мини в Бавария и Саксония, където са причинявали срутвания, застрашавайки живота на миньорите. Според повечето предания коболдите са смесвали среброто със свой вълшебен метал и сплавта е станала известна като кобалт. — Б.пр.]
	[** Същество от немския фолклор от семейството на коболдите, което винаги носи нахлупена над лицето шапка. — Б.пр.]
	— Трябва да си благодарна за това, което имаш — отвърнах рязко. — Младост, красота и много скоро съпруг, който ще те направи щастлива.
	— Щастлива ли? — блеснаха гневно очите на Кете. — Наистина ли мислиш, че Ханс ще ме направи щастлива? Тъпият, скучен Ханс, чийто ум е ограничен точно колкото са тесни границите на глупавото затънтено село, където е израснал? Мудният, надежден Ханс ще ме закотви в странноприемницата с брачно свидетелство в ръка и бебе в скута?
	Стъписах се. Ханс беше стар приятел на семейството и макар двамата с Кете да не бяха близки като деца — така както аз бях с него — до този момент не знаех колко малко го обича сестра ми.
	— Кете — обадих се аз. — Защо…
	— Защо се съгласих да се омъжа за него ли? И защо досега не съм го споменала?
	Кимнах безмълвно.
	— Направих го. — Очите й се напълниха със сълзи. — Много пъти. Но ти не ме слушаш. Тази сутрин ти казах, че е скучен, а ти отвърна, че е добър човек. — Кете извърна лице. — Не чуваш и дума от това, което ти казвам, Лизл. Твърде заета си да слушаш Йозеф.
	_Внимавай как избираш._ Чувство на вина сви гърлото ми.
	— Но Кете — прошепнах аз. — Можеше да кажеш „не“.
	— Така ли? — подсмихна се тя. — Вие с мама щяхте ли да ме оставите да откажа? Имах ли друг избор, освен да приема предложението му?
	Обвинението й ми подейства като удар в стомаха, сякаш бях съучастница в собственото си негодувание. Бях толкова убедена, че светът е устроен по този начин. Дори не ми хрумваше да го подложа на съмнение. Хубавият Ханс и красивата Кете бяха създадени един за друг, естествено.
	— Имаше възможности да избираш — настоях аз вече не така убедено. — Много повече, отколкото ще имам аз някога.
	— Възможности, как ли пък не — изсмя се Кете горчиво. — Лизл, ти много отдавна направи своя избор и това е Йозеф. Не можеш да ме виниш, че избрах Ханс.
	Потънали в мълчание, изминахме останалия път до пазара.


>>	2
>>	Елате, купете! Елате, купете

	— _Елате, купете! Елате, купете!_
	Селският площад бе изпъстрен с натежали от стока сергии, а продавачите викаха с цяло гърло.
	— _Току-що опечен хляб!_
	— _Прясно мляко!_
	— _Козе сирене!_
	— _Топла вълна, не сте виждали толкова мек вълнен плат!_
	Някои продавачи дрънкаха със звънци, други въртяха дървено кречетало, имаше и такива, които думкаха на самоделни барабани — само и само да привлекат вниманието на купувачите. Настроението на Кете се подобряваше с всяка следваща крачка.
	Не разбирах какво е удоволствието да изхарчиш една монета за нещо приятно, но сестра ми обожаваше да пазарува. С видима наслада прекарваше пръсти по тъканите — коприна, кадифе и атлаз, внесени от Англия, Италия и дори от Далечния изток. Заравяше нос в букетчетата изсушена лавандула и розмарин, притваряше от удоволствие очи, докато опитваше силния вкус на горчицата върху топлия брецел, който си бе купила. Изпитваше истински чувствена наслада.
	Вървях след нея и се питах дали да не взема венец от изсушени цветя или от панделки като сватбен подарък за сестра ми… или в знак на извинение. Кете обичаше, не, тя обожаваше красиви неща. Забелязах как зрели жени от града свиваха устни, а други възрастни хора хвърляха строги погледи, забелязали удоволствието на сестра ми, сякаш беше нещо неприлично и дори скверно. Особено един мъж — висок, блед и елегантен на вид, я наблюдаваше с упоритост, от която, ако беше насочена към мен, със сигурност щях да пламна от смущение.
	— _Елате, купете! Елате, купете!_
	Група продавачи на плодове в края на пазара се провикваха със силни, ясни гласове и успяваха да надвикат шума на тълпата. Изпълваха слуха почти като песен на сребърни звънчета и неусетно насочих стъпки натам. Сезонът на пресните плодове отдавна беше отминал, но не можех да не забележа, че тези на сергията им бяха закръглени, сочни и изкусителни.
	— О, Лизл! — напълно забравила за недоразуменията между нас, възкликна Кете! — Праскови!
	Продавачите кимаха усмихнато и протягаха към нас ръце със своята стока, от която се носеше аромат на зрели плодове. Устата ми се напълни, но побързах да извърна глава и дръпнах Кете след мен. Нямах излишни пари.
	Преди няколко седмици бях дала някои лъкове на Йозеф за поправка и за смяна на космите, та да са готови за прослушването пред майстер Антониус. Бях икономисвала и трупала монети при всяка възможност, защото поправката на инструмент не е никак евтина.
	Продавачите на плодове забелязаха жадните ни погледи.
	— Приближете, прекрасни дами! — летяха към нас мелодичните им гласове. — Елате насам, прелестни създания. Насам! Купете си! — Един от тях почукваше в ритъм по дървената маса, а останалите подеха кратка песен: „Сливи и кайсии, праскови, къпини — опитайте, вкусете!“.
	Без да се усетя, подхванах мелодията и затананиках в търсене на хармонията. Терца, квинта, малка септима. Играех си тихичко с акордите. Получаваше се истинска дантела от звуци, на моменти странна и дори малко дива.
	Изведнъж продавачите обърнаха погледи към мен, чертите на лицата им се изостриха някак, усмивките им се удължиха. Кожата на тила ми настръхна и мелодията ми остана недовършена. Имах усещането, че погледите им гъделичкат кожата ми, докато зад мен някой, невидим за останалите, погали тила ми. Хвърлих поглед през рамо.
	Високият, блед, елегантен непознат.
	Нахлупената над очите качулка скриваше чертите му, но под наметката успях да зърна красивите му дрехи. Забелязах проблясъци на златни украшения и сребърни нишки на кадифен брокат. Доловил учуденото ми изражение, непознатият загърна по-плътно пелерината около тялото си, но не и преди да видя сиво-кафявия цвят на плътно прилепналите около бедрата му панталони. Побързах да извърна глава, ала червенината, заляла лицето ми почти затопли въздуха наоколо. Имаше нещо познато в този мъж.
	— _Браво! Браво!_ — провикнаха се възторжено продавачите на плодове след края на песента. — Ела, талантлива девойко в червено, да получиш своята награда!
	Сочеха сергиите си, дългите им пръсти сякаш бяха с прекалено много стави и усетих как над мен мигновено мина нещо като странно докосване. Един от търговците ми подаде праскова.
	В мразовития есенен въздух се понесе ароматът на плода, но в него долових полъх на нещо гнило, нещо отвратително. Потръпнах погнусена, още повече че забелязах как лицата на продавачите започнаха да се променят. Кожата им придоби зеленикав оттенък, зъбите им се изостриха и по върховете на пръстите им се появиха дълги нокти.
	_Пази се от гоблините и стоката, която продават._
	Кете протегна и двете си ръце към прасковата.
	— О, да моля!
	Сграбчих шала на сестра ми я дръпнах назад.
	— Девойката знае какво иска — обади се един от продавачите. Усмихна се на Кете, но това бе по-скоро злобно хилене. Устните му се разтягаха повече от обичайното, разкривайки пожълтели остри зъби.
	— Пълна със страст, пълна с желание. Бързо се насищаш на леснодостъпното.
	— Да вървим, Кете — процедих ужасена. — Закъсняваме. Трябва да се отбием при хер Каел, преди да се приберем.
	Кете не можеше да откъсне очи от разнообразните плодове. Нещо ставаше с нея — челото й се набръчка, дишаше тежко, страните й горяха, а очите блестяха трескаво. Стори ми се, че й прилошава или… я обзема странна възбуда. Връхлетя ме усещане за нещо лошо и нередно, изплаших се, защото почувствах как част от нейното вълнение пролазва и по моите крайници.
	— Да вървим — настоях аз. Очите на Кете бяха празни и някак стъклени. — Анна Катарина Магдалена Ингеборг Фоглер! — почти извиках аз. — Тръгваме си.
	— Някой друг път, миличка — хилеше се насреща й продавачът.
	Притеглих сестра си към мен, за да я защитя.
	— Тя ще дойде пак — продължаваше мъжът. — Момичета като нея не издържат дълго на изкушението. И двете са готови… да бъдат откъснати.
	Отдалечих се, тикайки Кете пред мен. С ъгълчето на окото си зърнах отново непознатия. Усетих как ни наблюдава изпод качулката. Следеше ни. Преценяваше. Претегляше. Един от продавачите го дръпна за наметката и мъжът наведе глава, за да чуе какво му казва, без да ни изпуска от поглед. По-скоро не сваляше очи от мен.
	_Внимавай._
	Отново ме спряха. Беше един от другите продавачи на плодове — дребен мъж с щръкнала къдрава коса като цъфнал магарешки бодил и с изпито лице. Висок колкото дете, а с изражение на старец, по-стар дори от Констанце, по-стар от самата гора.
	— Тази — посочи той Кете, отпуснала глава на рамото ми — гори като подпалка. Светла е, но не грее. Докато ти… ти тлееш, госпожице. В теб има огън, който гори бавно. Блещука нагорещен и чака нечий полъх, за да се разгори. Много любопитно. — Лицето му бавно се разтегна в усмивка. — Любопитно наистина.
	Продавачът изчезна. Примигнах, но той така и не се появи и започнах да се чудя дали не съм си въобразила, че е имало такава среща. Тръснах глава, за да се освободя от мисълта, и стиснах по-здраво ръката на Кете. С твърди крачки я поведох към магазинчето на хер Каел, решена да забравя тези странни, приличащи на горски духове мъже и техните плодове — изкусителни, сладки и непостижими.
	Щом се отдалечихме от сергиите с плодове, Кете се отскубна от мен.
	— Не съм малко дете, та някой да се грижи за мен — процеди тя през зъби.
	Стиснах устни, едва сдържайки се да не изсъскам нещо в отговор.
	— Добре. — Извадих малката си кесия. — Отиди да намериш Йоханес пивоваря и му кажи…
	— Знам какво да правя, Лизл — сопна се тя и дръпна кесията от ръката ми. — Не съм толкова тъпа. — След тези думи сестра ми се завъртя на пета и изчезна в тълпата край нас.
	Изпълнена с лоши предчувствия тръгнах към магазинчето на хер Каел. В нашето село нямаше майстор, който да прави лъкове или цигулки, но _хер_ Каел познаваше най-добрите майстори в Мюнхен.
	Благодарение на дългото си познанство с нашето семейство той бе виждал много ценни инструменти, минали през заложната му къща, и се стараеше да поддържа добри контакти с лютиери. Като стар приятел на _папа_, можеше да се очаква, че е добронамерен.
	Щом свърших работата си при него, тръгнах да търся сестра си. Човек лесно можеше да открие лицето на Кете в морето от хора на площада. Усмивката й беше най-широка, очите — най-блестящи, розовите й страни — най-червени. Дори косата на Кете под онази нелепа шапка грееше като златопера птица. Трябваше само да проследя накъде са обърнати погледите на хората от селото — възхитени и възторжени, те ме отведоха направо при сестра ми в центъра на тълпата.
	Наблюдавах за кратко как спори и се пазари с продавачите. Кете беше като актриса на сцената — превъзбудена и силно развълнувана, тя очевидно въздействаше и усмивката й печелеше. Пърхаше и флиртуваше без капка неудобство, видимо щастлива да привлича погледите, както пламъкът — нощни пеперуди. Не само мъжете, но и жените оглеждаха извивките на тялото й, овала на лицето и сочните устни.
	Докато стоях отстрани, ми беше трудно да забравя колко много грях има в телата ни и колко лесно се поддаваме на порока. _Но човек се ражда за печал, както искрите — за да хвъркат високо_, както пише в Книга Йов от Библията*. С прилепналите по тялото дрехи и неприкритите прояви на чувствена наслада всичко в Кете крещеше, че е сластолюбива.
	[* Книга Йов 5:7. — Б.р.]
	Изведнъж си дадох сметка: пред мен стои жена — жена, а не дете. Кете съзнаваше как въздейства тялото й на околните и това напълно бе изместило невинността й. Сестра ми беше прекрачила прага от момиче към жена без мен. Почувствах се изоставена. Предадена. Млад мъже се умилкваше около нея, докато тя оглеждаше ботушите му, и буцата негодувание, заседнала в гърлото ми, почти ме задуши.
	Какво не бих дала да съм обект на нечие желание, макар и за миг. Какво не бих дала да опитам този плод, тази главозамайваща сладост да бъдеш желана. Копнеех. Копнеех за онова, което Кете приемаше за даденост. Мечтаех да съм покварена.
	— Дали бих могъл да привлека вниманието на младата дама в червено с няколко дрънкулки?
	Сепнах се и вдигнах очи в посоката, откъдето идваше гласът — отново елегантният непознат.
	— Не, благодаря — тръснах аз глава. — Нямам излишни пари.
	Мъжът пристъпи към мен. Облечената му в ръкавица ръка държеше флейта, красиво резбована и прясно лакирана. Ясно виждах как искрят очите му изпод спуснатата напред качулка.
	— Така ли? Щом не искате да купите нищо от стоката ми, бихте ли приели подарък?
	— Подарък ли? — Настойчивият му поглед ме смути. Никой не ме бе наблюдавал така — все едно не съм само съвкупност от очи, нос, устни, коса и всичко по мен, което си беше съвсем невзрачно. Гледаше ме, сякаш вижда цялата ми същност, сякаш ме _познава_. Но дали аз го познавах? Определено бях объркана и се опитвах да си го спомня като отдавна забравена песен.
	— И защо?
	— Трябва ли да има причина? — Гласът му не беше нито дълбок, нито силен, но нещо в него напомняше дълбока гора и сурови зимни вечери. — Може би просто имам желание да разведря малко деня на една млада жена. Нощите стават все по-дълги и студени.
	— О, господине — възразих отново аз, — баба ме е предупредила да се пазя от вълците в гората.
	Мъжът се разсмя и при вида на белите му остри зъби ме побиха тръпки.
	— Мъдра жена е баба ви — отбеляза той. — Сигурно ви е казала и да не се доближавате до мъжете гоблини. Вероятно ви е казала също, че ние и те сме едни и същи.
	Предпочетох да не отговарям.
	— Умна сте. Не ви предлагам този подарък от добро сърце, а по-скоро воден от егоистичното желание да видя какво умеете с него.
	— Какво искате да кажете?
	— Има музика в душата ви. Дива, необуздана музика и аз я чувам. Противоречи на всички правила и закони, които вие, хората, сте наложили на музиката. Заражда се вътре в душата ви, а аз искам да я пусна навън на свобода.
	Беше ме чул да тананикам с продавачите на плодове. Дива, _необуздана музика_. Бях чувала това определение от _папа_ и преди. Тогава ми прозвуча като обида. Музикалната ми подготовка в най-добрия случай можеше да се нарече елементарна. От всички нас _папа_ отделяше най-много време да образова Йозеф, за да е сигурен, че брат ми знае теорията и историята на музиката — структурата и основите й. Слушах тези уроци, когато можех, и ги прилагах в композициите си, без много да се замислям.
	Ала този елегантен непознат не се опитваше да критикува отсъствието на музикална основа. Думите му се запечатаха в съзнанието ми.
	— За теб е, Елизабет. — И той отново ми подаде флейтата.
	Този път я поех. Въпреки студа усетих, че е топла почти колкото кожата ми.
	Едва когато непознатият се загуби в тълпата, си дадох сметка, че той знае името ми.
	_Елизабет._
	Откъде можеше да знае?
	Държах флейтата и се възхищавах на устройството, прокарвах пръсти по формите и връзките на отделните части.
	Някъде дълбоко в съзнанието ми се въртеше мисъл за нещо забравено или загубено. Постепенно се избистри в една дума, която все ми убягваше.
	_Кете._
	Внезапен страх прогони обърканите ми мисли. Кете, къде беше Кете? В множеството около мен нямаше и следа от смешната й шапка, нито подобие на звънкия й смях. Ужас скова цялото ми същество, съчетан с тревожното чувство, че са ме изиграли.
	Защо този висок, елегантен непознат ми бе предложил подарък? Дали го водеше само егоистичното любопитство към мен, или беше просто трик, за да отклони вниманието ми, докато приличащите на гоблини мъже отвличаха сестра ми?
	Пуснах флейтата в чантата си и без да обръщам внимание на възмутените погледи на местните клюкари и подсвиркванията на селските безделници наоколо, вдигнах полите на роклята си и се спуснах из пазара, обзета от паника, като не спирах да викам името на Кете.
	Здравият разум се бореше с вярванията ми. Бях достатъчно възрастна, за да вярвам в разказите от своето детство, а същевременно не можех да отрека колко необикновена беше срещата ни с продавачите на плодове. С високия елегантен непознат.
	Те бяха гоблини.
	Но вече никъде не се виждаха.
	_Елате, купете, елате купете!_
	Призрачните гласове заглъхваха, понесени от слабия вятър — по-скоро спомен, отколкото звук. Поех към тази неуловима музика, чувах я с невидима и неосезаема своя част, а не толкова със слуха си. Музиката ехтеше в сърцето ми и ме теглеше, все едно съм кукла на конци.
	Знаех къде е отишла сестра ми. Ужас сграбчи сърцето ми, обзе ме абсолютната увереност, че _ще се случи нещо лошо_, ако не стигна навреме. Бях обещала да я пазя.
	_Елате, купете, елате купете!_
	Гласовете ставаха все по-тихи, идваха някак отдалеч и постепенно съвсем заглъхнаха, превръщайки се в призрачен шепот. Стигнах до края на пазара, но продавачите на плодове бяха изчезнали. Нямаше сергии, нямаше маси, нямаше палатки, нямаше плодове — нищо не подсказваше, че са били там. Единствено самотният силует на Кете се рееше в мъглата с развети от вятъра дрехи, все едно бе излязла от приказките на Констанце. Изглежда, бях пристигнала навреме. Може би нямаше защо да се страхувам.
	— Кете! — провикнах се аз и се спуснах да я прегърна.
	Сестра ми се обърна. Устните й — червени, лепкави от сладък сок — блестяха подути като след дълга, страстна целувка.
	Държеше в ръка изядена до половината праскова, чийто сок се стичаше по пръстите й като струи кръв.


>>	3
>>	Тя е при Горския цар

	Кете мълча през целия път към дома. Аз самата нямах никакво настроение — бях ядосана от държането на сестра ми и смутена от срещата с продавачите на плодове, а като прибавим трепета и вълнението, събудени у мен от високия, елегантен непознат — вкупом се образуваше истински водовъртеж от чувства. В главата ми се нижеха откъслечни спомени от сцените на пазара и вече не бях сигурна дали не е някакъв сън.
	Усещах подаръка на непознатия в чантата си — на всяка крачка тя се удряше в крака ми, а флейтата бе също толкова истинска, колкото и лъковете на Йозеф, които здраво стисках в ръка. Все още не разбирах защо онзи човек ми я бе подарил. Бях посредствена флейтистка — успявах да изтръгна от този инструмент немощни звуци, ала те бяха всичко друго, но не и приятни. Как ли щях да обясня на мама откъде я имам, след като самата аз нямах обяснение.
	— Лизл.
	С изненада видях Йозеф да ни чака на прага на странноприемницата. Надничаше иззад дървените стълбове пред входа и пристъпваше от крак на крак.
	— Какво има Зеп? — попитах кротко. Знаех колко се тревожи брат ми от предстоящото прослушване и какво огромно усилие е за него да се яви пред толкова много непознати. Също като мен и той се криеше в сенките, но за разлика от мен предпочиташе да остане сред тях.
	— Майстер Антониус е тук — прошепна той.
	— Какво? — изпуснах чантата си от изненада. — Толкова скоро? — Очаквахме известния възрастен цигулар привечер.
	Брат ми кимна. Сянка мина по лицето му, бледите му черти се сгърчиха от тревога.
	— Прекосили по-бързо Алпите. За да не ги застигне снежна буря.
	— Напразно са се страхували — обади се Кете. Изненадани, двамата с Йозеф извърнахме глави към нея. Сестра ни бе отправила поглед в далечината — очите й бяха като стъклени. — Господарят все още спи и чака. Зимните дни тепърва ще започнат.
	Сърцето ми заби учестено.
	— Кой спи? Кой чака?
	Кете мълчеше, а след миг мина покрай Йозеф и влезе в странноприемницата.
	С брат ми се спогледахме.
	— Какво й е? — попита той.
	Прехапах устни, спомняйки си как плодът на гоблините бе оцветил устните и брадичката й с нещо като кръв. След миг тръснах глава.
	— Нищо й няма. Къде е майстер Антониус сега?
	— Горе, почива си — отвърна Йозеф. — Мама поръча да не го безпокоим.
	— А _папа_!
	— Не знам — отклони поглед брат ми.
	Стиснах очи. Точно сега ли намери _папа_ да изчезне? Виртуозът цигулар бе стар негов приятел от двора на принц епископа. И за майстер Антониус, и за _папа_ онези дни бяха минало, но единият бе продължил напред. Той току-що беше напуснал поста на гост-музикант в двора на австрийския император, докато другият всяка вечер търсеше утеха на дъното на бъчва с бира.
	— Е, добре — отворих аз очи и си наложих да се усмихна. Подадох на брат ми поправените лъкове и обгърнах раменете му с ръка. — Да отидем да се приготвим за изпълнението ти.
	В кухнята кипеше усилен труд.
	— Добре, че си вече тук — посрещна ме мама. Посочи с глава дълбока купа върху масата. — Месото е подправено, започвай да пълниш наденичките. — Самата тя стоеше до висока тенджера, в която се варяха домашните колбаси.
	Сложих престилка и веднага се заех с работата. Кете се беше запиляла някъде и изпратих Йозеф да я търси.
	— Видя ли баща си? — попита мама.
	Не смеех да я погледна. Майка ни беше изключително красива — с все още стройна фигура на млада жена, с лъскава коса и свежа кожа на лицето. В полумрака на ранна утрин или привечер, на светлината на свещите, човек лесно разбираше защо е била толкова известна в Залцбург и то не само заради прекрасния глас, но и заради красотата си. Времето бе оставило следи в ъгълчетата на устата и между веждите. Времето, тежката работа и _папа_.
	— Лизл.
	Тръснах глава.
	От гърдите й се откъсна въздишка, събрала натрупан гняв, безсилие, безнадеждност, примирение. Тя не бе загубила дарбата да предава всеки нюанс на чувствата си единствено и само с гласа си.
	— Е, добре — подхвана, — остава да се молим майстер Антониус да не се обиди от отсъствието му.
	_-Папа_ ще се върне навреме, сигурна съм. — Сведох очи към ножа, за да скрия лъжата. Разделяш, завърташ, завързваш. — Трябва да вярваме.
	— Ще вярваме — засмя се мама с горчивина. — Но не се живее само с вяра, Лизл. Няма как да нахраниш семейството с нея.
	Разделяш, завърташ, завързваш. Разделяш, завърташ, завързваш.
	— Не забравяй, колко чаровен може да е _папа_ — обадих се аз. — Способен е да накара дърветата да дадат плод през зимата и ще те убеди да му простиш всичко.
	— Аз най-добре го знам — сухо отвърна мама.
	Пламнах от смущение. Бях родена пет месеца след сватбата на родителите ми.
	— Да си чаровен е чудесно, но не е достатъчно. — Беше извадила наденичките и ги нареждаше върху кърпа, за да се отцедят. — Чарът не слага хляб на масата. Чаровният излиза вечер с приятели, за да се похвали със сина си, наследил неговата дарба.
	Мълчах. Някога в семейството мечтаехме баща ни да заведе Йозеф в някои от известните столици, за да свири пред прочути и по възможност богати хора. Но това така и не се случи. Сега, вече на четиринайсет, брат ми беше прекалено голям, за да бъде показван като детето чудо Моцарт или Томас Линли*, а твърде млад, за да бъде назначен като професионален музикант. Въпреки уменията си той имаше нужда от още години обучение, за да се усъвършенства, и ако майстер Антониус не го одобреше за свой ученик, това щеше да е краят на неговата кариера.
	[* Томас Линли (1756–1778) — талантлив цигулар и композитор, известен като Малкия Моцарт, живял по същото време. — Б.пр.]
	Ето защо всички възлагахме огромни надежди на прослушването на Йозеф — не само заради него, но и заради всички нас. Сега брат ми не само имаше възможност да развие таланта си, за да покаже на света на какво е способен, но това бе и последен шанс за нашия баща да свири пред голяма аудитория в Европа, макар и чрез своя син. За мама пък бе начин най-малкото й дете да се спаси от живот, изпълнен с робския труд, който неизменно се изискваше за поддържането на странноприемницата, Кете щеше да посещава прочутия си брат в големи градове — Мюнхен, Манхайм, Виена и може би Лондон, Париж и Рим.
	За мен… Така музиката ми имаше изгледи да стигне не само до ушите на Йозеф и до моите. Кете беше видяла тайно написаните ми ноти, скрити в кутията под леглото, но единствено Йозеф бе чул съдържанието.
	— Ханс! — възкликна мама. — Не очаквах да те видя тук толкова скоро.
	Ножът се изплъзна от ръката ми и се порязах. Изругах тихичко.
	— Не исках да пропусна големия ден на Йозеф, _фрау_ Фоглер — рече Ханс. — Дойдох да помогна.
	— Бъди благословен — въздъхна майка ми. — Бог те изпраща.
	Отпрах ивица от престилката си, за да спра кръвта и да продължа работата си, опитвайки се да остана незабелязана. _Той е годеник на сестра ти_, напомних си аз. И въпреки всичко не съумявах да се въздържа да не му хвърлям по някой и друг таен поглед.
	Очите ни се срещнаха и сякаш останахме само двамата в кухнята.
	— Добро утро, _фройлайн_ — промълви Ханс.
	Дистанцията, която спазваше от предпазливост, ме засегна много повече от болката от порязания пръст. Някога двамата с него бяхме _Ханс и Лизл_. Бяхме приятели, или може би нещо повече. Но това беше преди да пораснем.
	— Ханс — засмях се насила аз. — Та ние сме почти семейство. Спокойно можеш да ме наричаш Лизл, както и едно време.
	Той кимна сковано.
	— Драго ми е да те видя, Елизабет.
	_Елизабет._ Само толкова. Вече никога нямаше да сме по-близки.
	— Как си?
	— Добре, благодаря. — Кафявите му очи ме следяха предпазливо. — А ти?
	— И аз съм добре. Малко съм притеснена. Заради прослушването.
	Лицето му се отпусна леко. Пристъпи напред и взе друг нож, за да помогне да довършим наденичките.
	— Не бива да се тревожиш. Йозеф свири като ангел.
	Усмивката, разтегнала чертите му, постопи леда между нас. Заехме се със задачата. Разделяш, завърташ, завързваш, разделяш, завърташ, завързваш — за миг дори си представих, че отново сме деца и _папа_ ни дава уроци по пиано и цигулка. Седяхме един до друг на пейката и учехме едни и същи гами, свирехме едни и същи упражнения. Ханс така и не успя да напредне повече от обикновени мелодии, ала прекарвахме часове един до друг пред клавиатурата, докосвахме рамене, но никога ръцете си.
	— А къде е Йозеф? — попита той. — Упражнява се в Дъбравата на гоблините ли?
	И Ханс като всички нас бе прекарал дълги часове в краката на Констанце, заслушан в приказките й за коболди, хьодекини, за гоблините и Лорелай, за Горския цар — Господар на злодеянията. Между нас се настани позабравено топло чувство, тлееше като събуждащ се за живот въглен.
	— Много е възможно — меко отбелязах аз. — Последният ден на годината е.
	Ханс се подсмихна иронично.
	— Не е ли твърде голям вече, за да си играе с феи и гоблини?
	Пренебрежителният му тон поля със студена вода милия спомен от детството ни.
	— Лизл — повика ме мама, попивайки потта от челото си. — Ела при бъчвата. Пивоварите ще пристигнат всеки момент.
	— Аз ще се заема, госпожо — предложи Ханс.
	— Благодаря, момчето ми. — Тя връчи бъркалката на Ханс и излезе от кухнята, бършейки ръце в престилката си.
	Останали сами, потънахме в мълчание.
	— Елизабет — обади се по едно време Ханс.
	Разделяш, завърташ, завързваш.
	— Лизл!
	Ръцете ми спряха за миг, след това отново подхванах работата си.
	— Кажи.
	— Аз… — Той се изкашля, за да прочисти гърло. — Надявах се да останем за малко сами.
	Това привлече вниманието ми. Погледите ни се срещнаха и изведнъж се оказа, че го гледам право в лицето. Не беше така хубав, както бях склонна да го помня — брадичката не бе така силна, очите бяха близко разположени, а устните — тънки и стиснати, но никой не можеше да каже, че Ханс не е хубав мъж, най-малкото аз.
	— С мен ли? — попитах с дрезгав, но спокоен глас. — И защо?
	Тъмните му очи изучаваха лицето ми и гънка на неувереност се появи между веждите му.
	— Искаше ми се да изясним нещата между нас, Лиз… Елизабет.
	— Защо, не са ли ясни?
	— Не. — Известно време той гледа втренчено течността в бъчвата, но остави бъркалката и пристъпи към мен. — Нещата не са изяснени. Аз… Липсваш ми.
	Неочаквано ми стана трудно да дишам. Ханс се оказа прекалено едър, твърде близо до мен, дойде ми в повече.
	— Някога бяхме добри приятели, нали? — попита той.
	— Така беше.
	Близостта му ми пречеше да се концентрирам. Устните му мълвяха нещо, но аз не го чувах, усещах само дъха му до моите устни. Едва се сдържах да не се хвърля към него, знаейки чудесно, че по-скоро трябва да се дръпна назад.
	Той улови китката ми-.
	— Лизл.
	Погледнах сепнато пръстите, които ме държаха. Толкова дълго бях мечтала за този жест, да вплета пръсти в неговите. Ето че сега, когато Ханс сам бе пожелал да ме докосне, това ми се стори нереално. Сякаш наблюдавах нечия чужда ръка.
	Той не беше мой. Не можеше и да бъде.
	А дали наистина не можеше?
	— Катарина е изчезнала — чухме гласа на току-що влязлата в кухнята Констанце.
	Двамата с Ханс отскочихме един от друг, но баба не обърна внимание на пламналото ми лице.
	— Катарина я няма — продължаваше тя.
	— Как така? — попитах аз, докато се окопитвах от неудобството, че съм се поддала на тайните си копнежи. — Какво говориш? Къде е?
	— Просто я няма — пое си тя дъх през дупките на опадалите зъби.
	— Изпратих Йозеф да я търси.
	— Няма я в странноприемницата — сви рамене баба. — Червената ти пелерина също я няма.
	— Ще отида да я намеря — предложи Ханс.
	— Не, аз отивам — намесих се. Имах нужда да събера мислите си и да укротя вълнението на тялото си. Най-вече да се отдалеча от Ханс и да дойда на себе си в гората.
	Тъмните очи на баба не се откъсваха от мен.
	— Какво избра, момиче? — попита тя меко. Наведена над кривия си бастун и с преметнатия на раменете черен шал, тя приличаше на хищен гарван.
	Споменът за стичащия се по лицето и пръстите на сестра ми кървав сок от плода на гоблините изплува в съзнанието ми. _Йозеф не е единственият, за когото трябва да се грижиш._ Усетих как ми прилошава.
	— Побързай — настоя Констанце. — Страхувам се, че е при Горския цар.
	Изтичах навън от кухнята, бършейки ръцете си в престилката, връхлетях в салона. Грабнах един шал от закачалката, метнах го на раменете си и тръгнах да търся сестра си.
	Нямаше смисъл да навлизам много навътре в гората, защото знаех, че Кете предпочита да не се отдалечава от дома. За разлика от Йозеф и мен тя не чувстваше връзка с дърветата, с камъните и бълбукащите потоци в гората. Не обичаше калта, прахта и влагата, предпочиташе да стои на топло, където да се конти и да се грижат за нея.
	Гората не бе сред местата, където се разхождаше. Обикновено не стигаше по-далеч от оборите (нямахме коне, но някои гости пътуваха на кон) или в краен случай до лехите с билки около странноприемницата, зад които вече започваше гората.
	Лекият вятър довя едва доловим аромат на летни праскови.
	Предупреждението на Констанце: _Тя е при Горския цар_ измъчваше съзнанието ми. Загърнах се по-добре с шала и забързах по пътеката между дърветата.
	Покрай бараката за дърва, покрай потока зад странноприемницата и навътре в сърцето на гората растяха в кръг елшови дървета. Наричахме ги Дъбравата на гоблините. Клоните им напомняха гигантски ръце, застинали в чудноват танц, а Констанце обичаше да казва, че някога дърветата били хора — дръзки млади жени — неуспели да угодят на Горския цар. Като деца играехме тук с Йозеф — скачахме и пеехме, подарявахме музиката си на Господаря на злодеянията. Аз съчинявах музиката си около фигурата на Горския цар. В Дъбравата на гоблините моите сенки оживяваха.
	Между дърветата пред мен се мярна яркочервен силует. Наметната с моята пелерина, Кете вървеше към свещеното ми място. Глупав, дребнав гняв се смеси с тревогата и ужаса ми за нея. Дъбравата на гоблините беше _моето_ място, _моето_ убежище, _моето_ светилище. Защо трябва да взема всичко мое? Сестра ми притежаваше способността да превръща специалното в съвсем обикновено. За разлика от брат ми и мен, потънали в свят на магии и музика, Кете обитаваше реалния свят, света на онова, което можеш да докоснеш, на земното. Беше лишена от нашето въображение.
	Мъгла запълзя на талази около силуета пред мен и така загубих представата за разстоянията — близкото ми се струваше далечно, а далечното — близко. Дъбравата на гоблините е само на няколко минути от нашата странноприемница, но сякаш времето се опитваше да ме подлъже, имах усещането, че вървя часове, а същевременно изобщо не се движа.
	Сетих се обаче, че времето, както и спомените, са сред номерата на Горския цар, играчка, която той умее да разтяга, колкото и когато си иска.
	— Кете — провикнах се аз.
	Тя не ме чу.
	Като малка се правех, че го виждам. _Ерлкьониг_, този загадъчен повелител на Долната земя. Никой не знаеше как изглежда, какъв е наистина, но _аз_ знаех. Беше момче, младеж, мъж, такъв, какъвто имах нужда да бъде. Беше закачлив, сериозен, интересен, смущаващ и мой приятел, винаги приятел. Беше такъв, какъвто исках да вярвам, че е — истински. Но дори измислен от мен, за мен бе истински.
	Всичко беше плод на фантазията на едно малко момиче. Поне така твърдеше Констанце. Според нея не беше нищо от това, което знаех за него. Той бе Господар на злодеянията — непостоянен, мрачен, съблазнителен, красив, но най-вече опасен.
	_Опасен ли?_ питаше малката Лизл. _Как е опасен?_
	_Опасен като зимен вятър, от който мозъкът ти се вледенява, а не като острие, което прерязва гърлото._
	Не се тревожех, защото само красивите жени се поддаваха на обаянието на Горския цар. Те бяха негова слабост, а той — тяхна. Те го желаеха — изплъзващ се, непостоянен и неукротим — не можеш да задържиш пламъка на свещта или мъглата. И понеже никога не съм била красива, предупрежденията на Констанце не ми тежаха. Кете пък нямаше въображение и също не се чувстваше застрашена.
	Ето че сега се боях и за двете ни.
	— Кете — провикнах се отново.
	Запретнах си полата и се спуснах след сестра ми. Колкото и бързо да тичах, разстоянието между нас не се скъсяваше. Кете пристъпваше с присъщата си мудна и равномерна походка, а аз все не успявах да я стигна. Беше точно толкова далеч, колкото когато я забелязах в началото.
	Сестра ми навлезе в Дъбравата на гоблините и спря. Хвърли поглед през рамо, но не ме видя. Очите й се рееха, очевидно търсеше нещо… или някого.
	Неочаквано се оказа, че не е сама. Там, в Дъбравата на гоблините, до сестра ми стоеше така, сякаш винаги е бил там, високият, елегантен непознат от пазара. Носеше, както и преди пелерина, качулка скриваше лицето му, но Кете го гледаше с нескрито обожание.
	Спрях на пътеката. Върху лицето на сестра ми грееше странна лека усмивка, каквато не бях виждала досега. Устните й бяха като нахапани, кожата — изпита и бледа. Почувствах се измамена, без да ми е ясно от кого — от сестра ми или от високия, елегантен непознат. Колебаех се. Не го познавах, но той сякаш _ме_ познаваше. Беше поредното нещо, което Кете ми бе откраднала. Дали?
	Тъкмо се канех да вляза в Дъбравата на гоблините, за да издърпам сестра си обратно у дома, когато непознатият свали качулката си.
	Зяпнах от изненада.
	Можех да кажа, че е красив, но това би било все едно да нарека Моцарт „обикновен музикант“. Красотата му бе като ледена вихрушка, прекрасна и смъртоносна. Той беше хубав мъж, но не с хубостта на Ханс. Чертите му бяха издължени, изострени и необичайни. Хубостта му бе по-скоро момичешка, но съчетана със също толкова притегателна грозота. Едва сега разбирах какво бе имала предвид Констанце, когато казваше, че обречените млади жени, копнеещи да го докоснат, все едно хващали пламъка на свещ или мъгла. Красотата му причиняваше болка, но тъкмо в тази болка бе красотата. И въпреки всичко не необикновената и жестока красота ме развълнува, а фактът, че аз _познавах_ лицето, косата, погледа. Бяха ми познати също както звуците на моята музика.
	Това бе Горския цар.
	Дадох си сметка за това без следа от изненада. Все едно бях срещнала собственика на фурната за хляб. Горския цар бе мой съсед открай време, част от живота ми, като черковната камбанария и търговеца на платове, и бедността, която следваше по петите семейството ми. Докато растях, той бе пред прозореца ми, точно както познавах Ханс, млекарката, нацупените жени на селския площад. Естествено, че го познавах. Нима не бях виждала лицето му всяка вечер в сънищата си, в детските си фантазии? А дали всъщност не си въобразявах?
	Беше Горския цар. И моята сестра се намираше в прегръдките му. Моята сестра очакваше целувката му с отметната назад глава. Горския цар се бе навел, за да поеме устните й, все едно са свещено приношение пред олтара на неговата личност. Горския цар прокарваше дългите си тънки пръсти по шията на сестра ми, по раменете и гърба й. Мелодичният като звънка песен смях на Кете се носеше, а Горския цар се усмихваше в отговор, ала очите му бяха отправени към мен. Неотлъчно. Стоях вцепенена. Сестра ми беше омагьосана.
	_Омагьосана._ Думата ми подейства така, сякаш някой плисна ледена вода в лицето ми и изведнъж дойдох на себе си. _Беше Горския цар._ Този, който отвлича девойки, наказва за лошите постъпки, Господаря на злодеянията и на Долната земя. Но нима не беше приятелят от детството ми, довереникът на моята младост? Изпълнена с нерешителност, се чувствах разкъсана от противоречиви желания.
	Тръснах глава. Трябваше да спася сестра си. Да разруша магията.
	— Кете — извиках аз.
	Ехото ми отговори и събуди ято кресливи гарвани. _Га-а-а! Га-а-а! Га-а-а!_
	Горския цар вдигна глава и погледите ни се сплетоха над отпуснатото тяло на Кете. Рядката му коса обрамчваше бледото лице като ореол, като проскубана вълча козина, едновременно сребриста и златна. От мястото си не можех да определя цвета на очите му, но определено бяха белезникави и студени. Горския цар наклони глава настрани, кимна леко и се усмихна едва-едва. Зъбите му бяха издължени и с остри върхове. Стиснах юмруци. Познавах тази усмивка. Той ме предизвикваше.
	_Ела и я спаси, скъпа моя_ — казваше усмивката му. — _Ела и я спаси… ако можеш._


>>	4
>>	Виртуоз

	— Кете!
	Спуснах се към сестра ми и успях да я подхвана, преди да се строполи на земята. Обзелата ме тревога бързо ме върна в реалността. Кете се облегна на мен, пребледнялото й лице бе сковано и измъчено.
	— Кете, добре ли си?
	Тя премигна немощно, сините й очи блуждаеха.
	— Лизл?
	— Да — смръщих аз чело. — Какво правиш тук?
	Двете коленичихме в Дъбравата на гоблините, обикновено тя не идваше тук. Принуди ме да я гоня и да я търся къде ли не, а имахме да свършим толкова много работа, преди майстер Антониус да се събуди. Бях й ядосана — нямаше начин да не съм — но умът ми работеше някак бавно, като топенето на сняг след дълга зима.
	— Тук ли? — опита се да седне Кете. — Къде сме?
	— В Дъбравата на гоблините — припряно отговорих аз. — Сред елшовите дървета.
	— Аха — устните й се разтегнаха в замечтана усмивка. — Дойдох, защото я чух.
	— Какво си чула?
	Думите й разбудиха нещо в съзнанието ми, мислите се разпиляха на земята подобно на сухи листа. Но това бяха откъслечни впечатления — пера, лед, безцветни очи и щом се опитах да ги уловя, те изчезнаха, все едно са снежинки върху длан.
	— Музиката.
	— Каква музика? — Едва пробудил се спомен зачовърка съзнанието ми.
	— Тц! — Тя обърна усмихнатото си лице към мен. — Точно ти би трябвало да я познаеш. Не чуваш ли как пее душата ти?
	Гротескна усмивка изкриви лицето на сестра ми, останалите без капка кръв устни се разтегнаха и разкриха виненочервена паст. Отскочих ужасена.
	— Какво има?
	Премигнах и усмивката й изчезна. Устните й помръднаха в познатото нацупване, тя отново беше ококорената красива Кете с бузи като ябълков цвят. Само под очите й бяха останали тъмни кръгове с бледа и изпита кожа.
	— Двете сме тук — ядосано обясних аз, — а не сме в странноприемницата. — Помогнах й да се изправи. — Какво правиш навън?
	Кете се засмя, но очевидно не беше съвсем на себе си. Зад познатите свежи, весели звуци на смеха й долових пукот на горящи дърва и на разцепващ се лед, при което кожата ми настръхна.
	— Исках да разменя няколко думи със стар приятел.
	— Кой е този стар приятел? — Цялото ми внимание бе насочено да й помогна да се изправи и преметнах ръката й през раменете си. Усетих колко студена и влажна е кожата й, колко отпуснато е тялото.
	— Тц-ц-ц — процеди тя отново. — Май си забравила старите дни, Елизабет.
	Вцепених се. Кете дори не понечи да тръгне. Наблюдаваше ме с леко наклонена настрани глава и едва забележима усмивка — едновременно подигравателна и мила.
	Сестра ми никога, ама никога не ме е наричала Елизабет.
	— Винаги говореше за него като за приятел — меко подхвана тя. — Приятел, партньор в игрите, любим. — Неочаквано изражението й се изостри и стана някак лукаво. Брадичката бе издадена напред, а скулите изпъкнаха като ножове. — Казваше, че някой ден ще се омъжиш за него.
	_Ханс._ Не, не е Ханс. Той беше в странноприемницата. Стар приятел в гората, момиче в дъбравата, цар в неговото царство… Напрежението в главата ми стана непоносимо. Впих се отчаяно в него, напрегнах всички сили да си спомня нещо, което непрестанно ми убягваше. Нещо липсваше, нещо бе отлетяло. Какво правехме преди това? Как се бяхме озовали тук? Лошо предчувствие се надигаше в мен, предчувствие и страх ме заливаха подобно на водни талази по време на наводнение.
	— Кете — гласът ми изневери. — Какво…
	Сребърна, обсипана със злато грива, чифт леденостудени очи, предизвикателна усмивка. Почти стигах до него, почти го открих…
	И точно тогава сестра ми се разсмя. Този път чувах естествения й звънък, мелодичен смях.
	— Ех, Лизл, колко лесно е да те подразни човек.
	Мракът и сянката се разпръснаха, усещането за магия беше нарушено.
	— Мразя те — простенах аз.
	Кете се усмихна. Очаквах да видя предишните побелели устни и виненочервената паст, но това беше нейната мила усмивка.
	— Хайде — улови ме тя за ръката. — Загубихме достатъчно време. Майстер Антониус ще се събуди всеки момент и мама сигурно е капнала от умора.
	Разтърсих глава и се стегнах. Оставих сестра ми да се подпре на мен като на патерица. Олюлявайки се, поехме към вкъщи, обратно към реалността, към всекидневните задължения.
	Кете се оказа права. Мама беше на края на силите си. Когато се прибрахме, майстер Антониус се бе събудил и в странноприемницата бушуваше истинска буря. Между мама и Констанце. Двете спореха на висок глас. Ханс пристъпваше смутено в ъгъла с метла в ръка, твърде възпитан, за да се намеси, и твърде изплашен, за да избяга навън.
	— За нищо на света! — Кичур коса се бе измъкнал от бонето на майка ми и тя го отметна с ръка, покрита с брашно. — Забранявам! Не и тази вечер!
	Констанце стискаше голяма торба от зебло. Тръпки ме побиха, когато видях, че е посипала сол по первазите на прозорците, праговете и входовете.
	— Последната нощ на годината е! — насочи тя обвинително пръст към мама. — Няма да позволя да останем без защита, все едно какво казваш.
	— Стига! — Майка ми задърпа торбата със сол, но изкривените като дървесни корени пръсти на старицата се оказаха изненадващо силни. — Няма да търпя точно днес, когато майстер Антониус е тук, а Георг отново го няма. Кете — повика тя сестра ми, забелязала, че влизаме в стаята. — Ела да ми помогнеш.
	Кете взе метлата от Ханс и започна да мете.
	— Ти! — хвърли ми Констанце строг поглед. — Помогни ми. Не бива да позволяваш _Ерлкьониг_ да влезе.
	Трепнах, вече не знаех кого да гледам по-напред.
	— Лизл! — избухна майка ми. — Нямаме никакво време да се занимаваме с тези детинщини. Помисли за брат си. Какво ще си каже майстер Антониус?
	— А тази тук? — кимна Констанце към Кете. — Не мислиш ли, че и тя има нужда от защита? Внимавай какво избираш, момиче.
	Местех поглед от сестра ми към разпиляната сол. Защита от Горския цар. После се сетих за Йозеф и реших да не рискувам и без това несигурното му положение пред маестрото. Взех метлата от ръцете на сестра ми и започнах да събирам солта. Констанце поклати глава-, а раменете й се отпуснаха примирено.
	— И така — вече доволна от развитието на събитията въздъхна мама. — Кете, иди да провериш дали брат ти е готов за прослушването, а аз ще заведа _възрастната майка_ на съпруга ми да си легне.
	— Не съм изморена — процеди Констанце. — Не съм нито слаба, нито оглупяла, каквото и да твърди жената на сина ми, която знае само да ме тормози.
	— Слушай, жено — подхвана майка ми, — изоставих кариерата си, семейството и бъдещето на децата си заради теб, така че няма да е зле да проявиш поне малко разбиране…
	Точно в този момент _папа_ отвори вратата. Влезе с песен на уста, стиснал под мишница калъфа на цигулката си, от чиято вътрешност при всяка негова стъпка се чуваше подрънкване и потропване.
	— Трябва да вървя, да вървя, да вървя, да напусна този град! — тананикаше си той.
	— Къде беше, Георг! — ноздрите на мама се разшириха.
	— Кете — прошепнах на сестра ми. — Защо двамата с Ханс не заведете Констанце в стаята й? Щом свърша тук, ще отида да проверя дали Йозеф е готов.
	Сестра ми ме изгледа продължително, но така и не успях да разбера дали иска да ми каже нещо, макар и без думи. Все пак тя кимна в знак на съгласие. Ханс внимателно хвана ръката на Констанце и двамата с Кете изведоха баба от кухнята.
	— А ти, любима, ме чакай и когато се върна, отново, отново, отново ще застана на твоя праг. — _Папа_ се наведе и целуна устните на мама, но тя го бутна назад.
	— Майстер Антониус е тук от няколко часа, а мъжа вкъщи никакъв го няма! Направо ще…
	Поредната целувка на баща ми заглуши остатъка от изречението. Той пусна калъфа на пода, прегърна жена си и зашепна облъхнати с бира ласкателства в ухото й.
	— Макар да не съм до теб, мислите ми ще са с теб, любима — продължаваше той песента си. — А когато се върна отново, ще застана на твоя праг!
	Виждах как тялото на мама се огъва, омеквайки все повече и повече в прегръдката на _папа_, протестите й отслабваха с всяка измината минута, докато накрая тя се разсмя.
	_Папа_ се ухили тържествуващо, но победата му бе временна. Успя да разсмее мама, но съдейки по погледа й, знаех, че ще загуби войната.
	— Отиди да се преоблечеш и да се измиеш — поръча тя. — Майстер Антониус чака в салона.
	— Защо не дойдеш с мен? — повдигайки дръзко вежди, предложи той.
	— Тръгвай — сръчка го тя в ребрата. Страните й порозовяха от смущение. В този момент видя, че съм още в кухнята. Приглади набързо косата си. — Лизл! Не знаех, че си тук.
	Събрах остатъка от солта в лопатката и я хвърлих в огъня. Дори в семейството ми бързо забравяха за мен.
	— Ще взема това — и тя дръпна метлата и лопатката от ръцете ми. — Един господ знае какво ще хрумне още на старата вещица. Сол, как ли пък не — тръсна тя глава.
	Взех влажна кърпа и се заех да бърша плотовете.
	— Констанце има своите вярвания — отбелязах аз, обзета от лошо предчувствие. Солта бе суеверие, обикновено не оспорвах суеверията, но само преди минути се бях противопоставила на онова, в което вярваше баба ми.
	_Внимавай какво избираш._
	— Нямам нищо против онова, в което вярва, но не и когато прочут маестро е тук — категорична беше майка ми. — Щом свършиш с плотовете, намери брат си и провери дали е готов за довечера.
	Излезе от кухнята, без да спира да мърмори:
	— Сол. Как е възможно?
	Вече приключвах с почистването на кухнята, когато кракът ми се удари в нещо на пода. Калъфът за цигулка на _папа_. Лежеше отворен върху каменните плочи, но вътре нямаше инструмент, а само няколко сребърни гроша.
	Очевидно не само аз бях посетила магазинчето на _хер_ Каел този ден.
	Взех парите, затворих калъфа и прибрах и едното, и другото на сигурно място.
	В първия момент си помислих дали не е по-разумно да потърся Кете, а не Йозеф. Предупрежденията на Констанце ме тревожеха повече, отколкото исках да си призная, чувствах се виновна. Както и преди, нещо човъркаше паметта ми, но колкото повече се мъчех да си спомня, толкова повече то бягаше от мен. Тръснах глава — моментът не беше подходящ за детинските ми фантазии. Ето защо реших да оставя на заден план тревогата за сестра ми и да потърся Йозеф.
	Не го открих на местата, където обикновено се криеше — стаята му, пътеките в гората, Дъбравата на гоблините. Навън вече притъмняваше, а така и не намерих брат си. Отчаяна, тръгнах да се прибирам.
	В подножието на стълбището усетих как нечия ръка ме стисна за китката.
	— Лизл.
	Подскочих. Беше Йозеф, скрит под стълбите в странноприемницата. В тъмнината се виждаха само очите му, светеха като на вълк в тъмното.
	— Зеперл! — възкликнах аз. — Какво правиш тук?
	Заобиколих, мушнах се под стълбището и коленичих до него. Тук долу, в тъмното, лицето му бе необичайно очертано — остри скули и щръкнала брадичка.
	— Лизл — жално подхвана той. — Не мога да го направя.
	Новината, че известен виртуоз цигулар е пристигнал, вече се носеше из селото като пожар. Огромен брой хора щяха да пристигнат, за да чуят изпълнението на Йозеф. Знаех какъв страх изпитва брат ми от непознати.
	— О, Зеп! — подхванах бавно и с огромна предпазливост, все едно вадех птиче от гнездото му. Улових ръката на брат ми и го изведох от скривалището му вън в коридора.
	В стаята му цареше истински хаос. Дрехи се въргаляха навсякъде и някой, на всичкото отгоре, вероятно _папа_, бе донесъл сандък от тавана. Калъфът на цигулката му лежеше отворен на леглото, а инструментът бе вътре. По всичко личеше, че днес не е свирил.
	— Няма да се справя с прослушването пред майстер Антониус, Лизл. Не мога да го направя.
	Прегърнах го мълчаливо. Усетих колко слабичък и крехък е той. Костите и на двама ни бяха тънки като на пиле, но аз бях здрава и пълна с живот, докато брат ми беше деликатен по природа. Като бебе бе изкарал скарлатина в много по-тежка форма от Кете и мен и оттогава много често вдигаше температура или имаше треска.
	— Страх ме е — прошепна той.
	— Шшт — помилвах аз косата му. — Ще се представиш чудесно.
	— Ти трябваше да си на мое място, Лизл — не спираше той. — Ти да се явиш пред майстер Антониус. Не аз.
	— Стига. Виртуозът си ти. — И това беше самата истина. Когато _папа_ ни преподаваше уроците по цигулка, изпълнението на Йозеф искреше. Аз бях композитор, а не изпълнител.
	— Да, но ти си гениалната — въздъхна Йозеф. — Ти си творец, а аз съм само цигулар.
	Очите ми се напълниха със сълзи. Не минаваше ден, без брат ми да ми каже колко добра е музиката ми, но от това не ми ставаше по-леко.
	— Спри да се криеш — настояваше Йозеф. — Заслужаваш да те чуят. Светът се нуждае от музиката ти. Не може да си толкова егоистична и да я пазиш само за себе си.
	Можеше и още как, но не беше само от егоизъм. Не бях достатъчно образована, достатъчно опитна, достатъчно талантлива. За мен беше по-лесно… по-сигурно да се крия зад Йозеф. Брат ми бе в състояние да превърне дивото ми въображение в красива градина — добре оформена, без остри ъгли, и да го представи пред света като изкуство.
	— Нямам намерение да пазя музиката само за себе си — уверих го аз. — Един ден ти ще я изсвириш.
	Открай време беше така: чрез него музиката, звучаща в главата ми, можеше да бъде чута. Аз бях цигулката, а той — лъкът. Бяхме лявата и дясната ръка на един пианист. Аз щях да пиша нотите, а той да ги свири пред света. Така щеше да е винаги.
	— Не, не — поклати той глава.
	Ядосах се, а и не само това, заля ме чувство на безсилие и завист. Йозеф можеше да има всичко тъй силно желано от мен, стига само да му се отдадеше възможност. А той имаше тази възможност. Нещо, за което не можех и да мечтая.
	Усетил промяната в настроението ми, брат ми протегна ръце и ме прегърна силно.
	— О, Лизл! Съжалявам. Наистина съжалявам — прошепна той до рамото ми. — Ужасен съм. Знам, че се държа като егоист.
	Гневът ме напусна, почувствах се изцедена и без сили. Не брат ми беше ужасен човек, а аз. Аз, защото му завидях за тази възможност, която се дава веднъж в живота, а аз никога нямаше да я имам.
	— Не си себелюбив, Зеперл — уверих го аз. — От всички, които познавам, ти си най-малко себелюбив.
	Йозеф се загледа през прозореца на стаята си към гората, обгръщаща странноприемницата ни от всички страни. Слънцето залязваше и хвърляше огнени отблясъци наоколо. Брат ми разсеяно прокара пръсти по магаренцето на инструмента си — „Гуарнери“, една от малкото останали ни скъпи цигулки, след като _папа_ продаде другите на _хер_ Каел, за да изплати дълговете си. „Амати“, „Щайнер“ и „Страдивариус“ отдавна вече не бяха наши.
	— Представи си — обади се той по едно време, — че си пожелая нещо и то се сбъдне?
	— Какво, например?
	— Да стана най-великият цигулар на света. — Пръстът му продължи по единия от елфовете, сетне мина към шийката и спря на охлюва. Създаден по подобие на формата на женското тяло, охлювът е една от най-необикновените части на инструмента. Не че жената е нещо необикновено, а че лицето й е предадено с изражение на агония. Или пък екстаз. Така и не можеш да си сигурен. „Звуците да са така красиви, че дори ангелите да заплачат.“
	— Желанието ти е изпълнено — усмихнах се аз. Но думите сякаш заседнаха в гърлото ми. _Да можеха желанията ни да имат силата да се сбъдват._ Спомних си как като малки с Кете седяхме една до друга в черквата на твърдите пейки, допрели кокалестите си колене. Гледах златистите коси на сестра ми, осветени като ореол от слънцето, и мечтаех, не, _молех_ се, някога да съм красива като нея.
	— Точно от това се боях — прошепна Йозеф.
	— Но защо? Страхуваш се от божия си дар ли?
	— Бог няма нищо общо с това — съвсем сериозно отбеляза той.
	— Йозеф! — възнегодувах аз. Не ходехме с ентусиазъм на черква, но Бог и присъствието му бе част от ежедневието ни, подобно на миенето на лицето сутрин. Да отречеш ролята му така категорично си беше богохулство.
	— Ти най-добре би трябвало да го знаеш, Лизл. Нали не мислиш, че музиката ни идва от господ Бог? Тя идва отдолу. От него. От Господаря на Долната земя.
	Брат ми нямаше предвид Дявола. Винаги съм знаела, че Йозеф вярва — вярваше и на Констанце, и в Горския цар. Повече от _папа_. Повече и от мен. Но нямах представа, че вярата му е така силно вкоренена.
	— Как иначе ще си обясниш защо изпитваме такъв възторг и свобода, когато свирим двамата?
	Дали пък Йозеф не беше омагьосан? Бог, Дяволът и Горския цар бяха по-значими фигури в живота му, отколкото си бях представяла. Йозеф бе по-чувствителен от Кете и мен към заобикалящите го настроения и емоции. Точно това го правеше толкова добър, направо съвършен интерпретатор. Това бе причината да свири с такова вдъхновение, яснота, агония, екстаз и копнеж. Страхът. Страх и вдъхновение, и божествена промисъл — всичко заедно.
	— Чуй ме — сериозно започнах аз. — Страстта, която изпитваме, не е грях. Тя е благословия. И не може да ти бъде отнета. Тя е в теб, Зеперл, част от теб. Носиш я в себе си и ще я носиш цял живот, без значение къде се намираш.
	— Ами ако не е благословия? — прошепна Йозеф. — Ако е дар, за който трябва да платиш?
	Мълчах. Не знаех какво да отговоря.
	— Знам, че няма да ми повярваш — тъжно заключи той. — Самият аз трудно го осмислям. Имам един сън и той ми се явява на части нощи наред. Сънувам как висок, елегантен непознат идва при мен.
	Йозеф извърна глава и макар в стаята вече да бе тъмно, усетих, че страните му пламват. Брат ми никога не беше споделял с мен романтичните си предпочитания, но аз го познавах най-добре от всички. Знаех и го разбирах.
	— Непознатият слага ръка на челото ми и казва, че винаги ще нося музиката на Долната земя с мен, стига да не напускам това място. — Йозеф извърна отново очи към мен, но сякаш не ме виждаше. — Роден съм тук и тук ще умра.
	— Не говори така — възразих аз. — Не смей да говориш такива неща.
	— Не вярваш ли в това? Кръвта ми принадлежи на тази земя, Лизл. Твоята — също. Черпим вдъхновение от нея, от пръстта, по която стъпваме, така, както дърветата черпят сили от гората. Как бихме продължили без това? Как ще продължа да свиря, когато душата ми остава тук, в Дъбравата на гоблините?
	— Душата ти е тук, Зеперл — докоснах гърдите му с ръка. — Ето тук. От тук идва музиката ти. А не от земята. Не от дърветата навън.
	— Не знам. — Той скри лице в дланите си. — Страхувам се. Страхувам се от сделката, която сключих с непознатия насън. Сега разбираш защо се плаша толкова много да замина.
	Разбирах, но не по начина, за който говореше брат ми. Виждах страховете му и какви демони го завладяват. За разлика от Кете и мен, Йозеф не познаваше нищо друго, освен нашето малко ъгълче от Бавария. Нямаше представа какви удоволствия предлага светът, какви гледки, звуци и хора можеше да срещне. Не исках брат ми да стои затворен у дома, в Дъбравата на гоблините, впит в полата на Констанце. Или в моята. Исках да отиде и да живее свой собствен живот, колкото и да ми бе трудно да го пусна.
	— Ела. — Изправих се и седнах на пианото. — Нека посвирим. Забрави за неволите ни. Само ние двамата, _mein Briderchen*. — _По-скоро усетих усмивката му. Настаних се на стола и започнах с проста, повтаряща се фраза.
	[* Братче мое (нем). — Б.пр.]
	— Имаш ли нужда от светлина? — попита Йозеф.
	— Не, така е добре. — Знаех къде е всеки клавиш. — Нека си поседим в тъмното и да посвирим. Нищо познато. Нищо, което знаем наизуст. Ще ти подавам хармонията, а ти ще импровизираш.
	Чух лекия звън на струните, докоснали кутията на инструмента, докато Йозеф вадеше цигулката от калъфа, последван от звука на прокарването на лъка върху колофона. Чух как намества цигулката под брадичката си, допира лъка до струните и започна да свири.
	Времето минаваше, а ние с брат ми направо се забравихме в музиката си. Импровизирахме на базата на познати фрази от сонатите, които знаехме наизуст, после плавно преминахме към пиесата, която Йозеф щеше да свири пред майстер Антониус. _Папа_ се беше спрял на соната от Хайдн въпреки предложението ми за Вивалди, любимият композитор на Йозеф. Според _папа_ той бил твърде озадачаващ. Хайдн — известен и одобряван от критиците — беше най-малко рискованият избор.
	Постепенно завършихме.
	— По-добре ли се чувстваш? — попитах аз.
	— Нека само още нещо — помоли брат ми. — _Ларгото_ от „Зимата“* на Вивалди.
	[* Концерт №4 във фа минор, опус 8, КУ 297, „Зима“ („L’inverno“), част от „Годишните времена“ от Антонио Вивалди. — Б.пр.]
	Магията на музиката, в която бяхме потопени, бе изчезнала. Кете ме обвиняваше, че обичам Йозеф повече, но не Йозеф обичах повече, а музиката. Обичах сестра си, колкото и брат си, ала музиката обичах повече от всичко.
	— Трябва да вървим — напомних аз. — Публиката те чака. — Затворих капака на пианото и се изправих.
	— Лизл.
	Нещо в гласа на брат ми ме накара да спра.
	— Кажи.
	— Не ме оставяй сам — прошепна той. — Не и през тази дълга нощ.
	— Няма да бъдеш сам — прегърнах го аз. — Никога няма да си сам. Винаги ще съм с теб поне духом, ако не физически. Разстоянието няма да има никакво значение. Ще си пишем писма. Ще споделяме музиката си на хартия, с мастило и кръв.
	Той мълча дълго.
	— Дай ми нещо малко тогава — промълви той най-сетне. — Някаква кратка мелодия, за да помня обещанието ти.
	Изтананиках няколко ноти. Спрях за миг, за да ми каже встъпителните акорди.
	— Мажорен септакорд — рече лаконично той. Лицето му се изкриви в гримаса. — Типично начало за теб.


>>	5
>>	Прослушването

	Шумът от събраните в салона на странноприемницата посетители изпълваше коридора пред стаята на Йозеф. Брат ми отстъпи инстинктивно назад, но аз го хванах за ръка и го изтеглих на светло.
	Малкото ни заведение никога не беше виждало такова множество. Повечето посетители бяха жители от близкия град, тук бе и _хер_ Баумгартнер, бащата на Ханс. Майка ми сновеше между масите и сервираше сама. След няколко минути Кете се появи от кухнята с чинии с храна, следвана от Ханс, натоварен с халби бира.
	— Ето го нашия малък Моцарт! — Един от клиентите се изправи и посочи възторжено към мен. Сърцето ми подскочи от вълнение и страх, но бързо осъзнах, че той има предвид Йозеф, който се криеше зад мен. — Хайде, Моцартчо, изсвири ни жига!
	Естествено, гостенинът не говореше за мен. Аз бях никоя, забравеното дете на Фоглерови — нямах нито вид, нито талант, за да бъда показвана. Истината обаче с нищо не намали болката от разочарованието.
	Йозеф се впи в полата ми.
	— Лизл…
	— Тук съм, Зеп — и леко го побутнах към майстер Антониус. — Върви.
	Баща ни и прочутият цигулар седяха до пианото недалеч от камината. Това бе най-добрият клавир в къщата. _Папа_ го използваше, когато все още преподаваше. Двамата оживено си разказваха спомени от едно време — как бяха свирили с „големите“ в началото на своята кариера. Говореха на италиански — майчиният език на майстер Антониус, езика, който _папа_ не владееше добре. Забелязвах какви грешки прави и трепнах от неудобство. Пийнеше ли малко, беше невъзможно да спреш баща ми.
	— Това ли е момчето? — попита майстер Антониус, щом Йозеф пристъпи напред. Немският му беше напълно поносим.
	— Да, маестро — гордо заяви _папа_ и тупна брат ми по рамото. — Това е Франц Йозеф, моят единствен син.
	Йозеф ми хвърли уплашен поглед. Кимнах му окуражително.
	— Ела насам, момче. — Маестрото му даде знак да приближи.
	С изненада забелязах, че пръстите на цигуларя са изкривени от ревматизъм. Как ли свиреше?
	— На колко си години?
	Йозеф трепна.
	— На четиринайсет, господине — успя да промълви той, след като преглътна няколко пъти.
	— А от колко време учиш?
	— От бебе — обади се _папа_. — Откакто проговори!
	— Остави момчето само да каже, Георг. — Майстер Антониус извърна лице към Йозеф. — Е? — изкашля се той. — Как ще отговориш?
	Брат ми погледна първо мен, после _папа_.
	— Откакто станах на три, господине.
	— Нека позная — изсумтя майстер Антониус. — Пиано, теория, история и композиция, прав ли съм?
	— Да, господине.
	— Баща ти, предполагам, ти е преподавал също френски и италиански.
	Йозеф се стъписа. Освен баварски и немски ние говорехме слабо френски и знаехме съвсем малко италиански, най-вече свързан с музиката.
	— Все едно, явно не е било така — махна цигуларят с ръка. — Е, да видим какво можеш — посочи той цигулката в ръцете на брат ми.
	Възрастният маестро не криеше пренебрежението и скептицизма си. Вероятно се питаше защо Георг Фоглер не е завел сина си в някой от по-големите градове за по-нататъшно образование, ако си е заслужавало.
	_Защото_, мислех си тъжно, _папа не вижда по-далеч от дъното на следващата чаша_.
	— Какво ще ни изсвириш, момче? — подкани майстер Антониус Йозеф, който очевидно се колебаеше.
	— Соната от Хайдн — промълви брат ми с леко заекване.
	Стомахът ми се сви в съчувствие.
	— Хайдн, значи! Не е написал нищо добро за цигулка. И какво по-точно?
	— В ре мажор, ном… Номер две — едва чуто рече брат ми.
	— Предполагам ще имаш нужда от акомпанимент, _Франсоа_?
	При вида на човека, изправил се до майстер Антониус, и Йозеф, и аз подскочихме. Не мога да кажа кое ни изненада повече — красотата или тъмната кожа.
	— Това е моят асистент Франсоа — съобщи цигуларят, пренебрегвайки изненаданите възклицания на присъстващите. — За съжаление той не е цигулар, но е майстор на клавишните.
	В думите му се долавяше неприкрито пренебрежение.
	Младежът в редингот в златисто и слонова кост, жълтеникави кожени панталони и напудрена перука приличаше по-скоро на домашен любимец, отколкото на помощник на музикант. Стомахът ми се сви при мисълта що за човек е този майстер Антониус.
	Йозеф се изкашля, за да прочисти гърлото си, и ми хвърли ужасен поглед. Двамата бяхме свирили заедно и очаквахме аз да съм на пианото. Пристъпих напред с думите:
	— Бих искала да акомпанирам на брат ми, ако нямате нищо против.
	— Коя е тя? — попита майстер Антониус, очевидно забелязал ме за първи път.
	— Дъщеря ми Елизабет, и тя има музикална подготовка — обади се _папа_. — Простете й маестро, не можех да й откажа, когато искаше да учи музика като дете.
	Трепнах. _Папа_ наистина ми преподаваше, но не е било, защото имам данни, а с определена цел. Да акомпанирам, а не да бъда музикантка.
	— Семейство на музиканти, значи — сухо отбеляза майстер Антониус. — Нещо като Нанерл* за Волфганг, нали?
	[* Става дума за по-голямата сестра на Волфганг Амадеус Моцарт, Мария, наричана галено Нанерл, талантлива, но непризната пианистка, по-късно и композиторка. — Б.пр.]
	— Разбира се, че ще отстъпим мястото на младия маестро Франсоа, щом това е желанието ти Антониус.
	— _Fransois, assied-toi et aide le petit poseur avec sa musique, sinate de Haydn, s’il te plait. Numeri deux, majeur D*._
	[* Франсоа, седни моля те да помогнеш на младия ни приятел, соната от Хайдн номер две в ре мажор (фр.) — Б.пр.]
	Франсоа кимна отривисто и приближи пианото. Отметна със замах пешовете на редингота си, така успяхме да видим небесносинята подплата на дрехата му, и се настани на стола, фигурата му предизвика огромна изненада сред любопитната и съвсем не добре настроена към него аудитория.
	Младежът постави ръце върху клавиатурата, готов да започне, и кимна на брат ми.
	Йозеф тръпнеше от вълнение. Младежът пред него бе красив: с гладка и чиста кожа, пълни устни, тъмни очи с дълги мигли. До този момент никога не бяхме виждали чернокож, но не мисля, че само цветът на кожата очароваше брат ми.
	Изкашлях се тихо и Йозеф трепна. Като избягваше да срещне погледа на Франсоа, вдигна цигулката с пламнали от смущение страни. Младежът се бе усмихнал едва забележимо.
	Посъвзел се, Йозеф кимна към Франсоа и зададе темпото с лъка си. Миг след началото в салона се възцари пълна тишина.
	Един непрофесионален слушател трудно би нарекъл изпълнението на Йозеф и Франсоа любителско. Всичко бе изключително точно и ясно, фразите — безупречни. Но ако човек познаваше брат ми така, както аз, или ако изобщо обича музиката, не можеше да не _усети_ интелигентност и старание в изпълнението. Той интерпретираше нотите, все едно четеше думи и изречения.
	Повечето от гостите нямаха много опит с музиката и скоро след като двамата започнаха, тихият шум на разговорите се засили. Много от посетителите насочиха отново вниманието си към храната и питиетата, но от любезност се стараеха да не говорят високо. Все пак намериха се неколцина, които не откъсваха очи от Йозеф, Франсоа, майстер Антониус, семейството ми и Ханс. В един от потъналите в сянка ъгли забелязах мъж, при вида на който сърцето ми спря.
	Горския цар.
	Стоеше сред нас открито и без всякакво неудобство, облечен така, че да не се отличава много — в кожени панталони и палто от груба вълна. Въпреки всичко човек трудно би го пропуснал поради високия ръст, тънката фигура и необичайния цвят на лицето и косата, толкова различни от всички нас — набити, тъмнокоси селяни. Погледите ни се срещнаха. Неговият направо ме пронизваше, докосвайки нещо много съкровено в мен, което оставаше невидимо за останалите. Устните му се извиха саркастично.
	Присъствието му отново събуди в съзнанието ми тревогата за нещо загубено. И тогава изведнъж ме заля вълна от страх: изкривени пръсти, кървавочервен плод, сестра ми с червената пелерина в зимната гора, забравен разговор между елшовите дървета. Внезапно за части от секундата сякаш бяхме само двамата. Времето и паметта бяха просто една от неговите играчки.
	Разкъсваха ме две противоречиви чувства. Щеше ми се да се изправя срещу него. Същевременно исках да се направя, че го няма. Ала ми липсваше смелост да приближа до Горския цар, боях се да призная, че присъства. Изправя ли се лице в лице с него, означава, да призная съществуването му, а исках да го запазя като моя красива, съкровена тайна.
	— Така, така — мърмореше майстер Антониус и кимаше одобрително.
	Изпълнението на Йозеф и Франсоа отново стигна до съзнанието ми — красиво и безупречно.
	— Много съм впечатлен. Много.
	Усетих, как се изпълвам с надежда.
	— Голям образ е този Франсоа, нали? — Лицето на майстер Антониус се разтегна в самодоволна усмивка.
	Вбесих се. _Образ._ В ръцете на този човек поверявахме кариерата на Йозеф.
	— Изумителна работа — продължи той да шепне заговорнически на баща ми. — Взех го като бебе от един пътник от Сан Доминго. Майка му била робиня от остров Испаньола, а бащата някакъв моряк. Нито един от двамата нямал каквито и да било музикални заложби, а виж го сега! Чудесно доказателство, че вземеш ли ги от малки, можеш да обучиш тези от негроидната раса като всеки друг.
	Щях да повърна. Този виртуоз би трябвало най-добре да знае, че музикалността е Божи дар. Музика и душа. Умението може да се научи, но талантът — не. Пръстите на Франсоа летяха по клавиатурата с лекота, а доказателството за вродения талант бе в начина, по който свиреше.
	Трудно ми беше да стоя безучастна. Неволно очите ми се насочиха към тъмния ъгъл, където за последен път зърнах Горския цар, ала там го нямаше. Дали пък не беше плод на въображението ми?
	Оставаха още две части от сонатата, но виждах, че майстер Антониус вече е взел решение. Уменията на Йозеф бяха неоспорими, ала нещо все пак липсваше, нещо специално, нещо в повече.
	_Папа сгреши_, помислих си аз. _Хайдн е твърде умозрителен за брат ми._ Йозеф щеше да покаже възможностите си много по-добре с Вивалди, както бях предложила аз. Самият Вивалди е бил цигулар, познава възможностите на инструмента и пише така, че те да се разгърнат. Йозеф го знаеше. Аз го знаех. _Папа_ също го е знаел някога.
	В салона вече бе станало много горещо. Беше претъпкано с хора, спокойно поглъщащи _Kraut, Wurst und Bier*._ Йозеф и Франсоа свиреха, забравили за всичко друго, освен за удоволствието от музицирането един с друг. Виждах как всеки усеща реакцията на другия и отговаря съответно: движението на тялото на брат ми, помръдването на раменете на Франсоа: свиреха като двама влюбени, които познават всеки нюанс на поведението на отсрещния. Очите ми се напълниха със сълзи.
	[* Кисело зеле, наденици и бира (нем.). — Б.пр.]
	След края на пиесата се разнесоха любезни аплодисменти. Йозеф и Франсоа се усмихнаха един на друг с видимо удоволствие от преживяното. Папа ръкопляскаше до забрава, но майстер Антониус едва прикри отегчената си прозявка.
	— Добре, много добре — обърна се възрастният виртуоз към Йозеф. — Ти си доста способен, младежо. Ще постигнеш много с правилния учител.
	Лицето на брат ми посърна. Йозеф беше наивен, но не и сляп, и чудесно разбираше, че това поздравление не означава предложение да бъде взет за ученик.
	— Да, господине. — Светлините от огъня в камината проблясваха в очите му. — Много ви благодаря за възможността да свиря пред вас.
	При вида на едва сдържаните сълзи на брат ми не издържах и попитах:
	— А кой според вас е правилният учител, маестро? — Въпросът ми се вряза като нож сред шума от разговорите и последните аплодисменти. — Кой би взел брат ми за ученик, щом вие не желаете?
	Тревожен шепот мина през помещението. Видях как изненадани погледи се впиха като остриета в мен, но не им обърнах внимание. Очите на майстер Антониус отскочиха към мен.
	— Не й обръщай внимание Антониус — обади се _папа_. — Тя обикновено се изхвърля.
	Възрастният цигулар му махна с ръка.
	— Имам изисквания към учениците, които вземам, _фройлайн_. И макар брат ви да е отличен изпълнител, му липсва как да се изразя… je ne sais quoi*.
	[* Не знам какво (фр.). — Б.пр.]
	Претенциозността му бе също толкова противна, колкото и високомерието му. А и френският му беше слаб колкото и моят и с подчертан италиански акцент.
	— И какво е то маестро? — настоях аз.
	— Талант — самодоволно изтърси майстер Антониус. — Истински талант.
	Скръстила ръце на гърдите си, продължих:
	— Моля, бъдете по-конкретен, маестро. Боя се, че ние, селяните, не владеем думите като вас.
	Сред присъстващите настана оживление и този път любопитните погледи се впиха в майстер Антониус.
	— Лизл — предупредително извиси глас __папа__. — Прекаляваш.
	— Не, не Георг — спря го изтъкнатият ни гостенин. — Младата дама иска да знае — подсмихна се той. — Истинският талант не означава само технически умения, нали? Всеки глупак може да изсвири правилно нотите. Иска се… _страст_ и усет за великолепието, та да свържеш звуците в нещо истинско. Нещо реално.
	— Щом истинският талант е съчетание от изпълнение и страст — кимнах аз в знак на съгласие, без да смея да погледна към баща ми, — вероятно брат ми не изсвири подходящата пиеса.
	Думите ми събудиха интереса на маестрото. Той повдигна гъстите си вежди, тесните очички блеснаха над пълното лице.
	— Излиза, че малката _фройлайн_ се мисли за по-добър преподавател от баща си! Е, събуди любопитството ми, момиче. Много добре, нека да чуя. Какво според теб е подходящо да изсвири брат ти?
	Йозеф ме погледна, видимо изплашен. Усмихнах му се с _елфската_ усмивка, както я наричаше той — едновременно игрива и пакостлива. Само след миг той също се усмихна.
	Отидох до пианото и Франсоа любезно ми отстъпи мястото си. Йозеф беше неспокоен, но ми имаше доверие, пълно доверие. Сложих ръце на клавиатурата и засвирих шестнайсетини ноти, имитирайки пицикатото на цигулката.
	Очите на брат ми светнаха, разпознал ритмичната фигура.
	Да, Зеп — помислих аз. — Сега ще изсвирим „Зимата“.
	Той постави цигулката под брадичката си и лъка върху струните. След още един такт Йозеф затвори очи и засвири втората част — _Ларго_ от произведението на Вивалди, _„Зимата“._
	Мелодията беше нежна и малко меланхолична. _Папа_ често ни приспиваше с нея, когато бяхме малки. Пиесата не беше сложна и още тригодишен, Зеперл я свиреше по слух на своята четвъртинка цигулка. Все пак бе произведение за възрастни. Брат ми правеше свои импровизации и така музиката стана нещо напълно негово. Никой не умееше по-добре от Йозеф да предава нюансите на носталгията и копнежа. С годините доби техника и продължаваше да свири пиесата отново и отново, докато не се превърна в едно цяло с цигулката си. От всички сонати и концерти, които Йозеф знаеше, това беше произведението, най-близо до собствения му глас, и човек забравяше за инструмента.
	Цигулката пееше, галеше слуха, разпръсквайки магията си във възцарилата се благоговейна тишина. Божествено!
	_Ларгото_ не беше дълго и много скоро двамата с Йозеф стигнахме края. Тялото му забави движението си, стараех се да следвам ритъма му, забавяйки темпото на акомпанимента. Щом отекна и последният звук, за миг настъпи мълчание.
	Всички благоговейно изчакаха да отзвучи в съзнанието и последният тон. Избухнаха гръмки аплодисменти, подхванати от самия майстер Антониус. Франсоа скочи с виковете:
	— Браво! Брависимо!
	Пламнал от смущение и с блеснали очи, Йозеф се усмихна на Франсоа. Без предупреждение той започна третата част на „Зимата“ от Вивалди — _Алегро_. Напрегната и бърза, тази част изискваше всичките му умения на виртуозен изпълнител и аз трудно го догонвах. Сама бях адаптирала акомпанимента на _Ларгото_, но не бях работила върху другите части. Франсоа кимна леко и му отстъпих мястото си пред пианото.
	За части от секундата той намери докъде бе стигнал Йозеф и продължи с лекота. Следваше динамиката на изпълнението, знаеше къде да забави, къде да спре, за да остави брат ми свободно да импровизира, къде да се включи по-активно и акомпаниментът му бе направо съвършен. Гърлото ми се сви. Този слабичък, тъмнокож младеж долавяше неизказаните нюанси в душата на брат ми по-добре от мен. Влизаше в ритъма на Йозеф, без да се замисли, и умееше да адаптира спрямо него музикалния текст, който знаеше, и дори този, който не му бе добре познат.
	Завършиха в невероятно добър унисон. Присъстващите избухнаха в аплодисменти. _Папа_ тупна брат ми по рамото, като не спираше да повтаря, та всички да чуят, _че именно той е научил момчето на онова, което може_, а в същото време майстер Антониус поздравяваше Франсоа за невероятно успешното изпълнение.
	— Дори не знаех, че познаваш Вивалди, хитрецо. — Сетне се обърна към Йозеф: — Оказа се, че ти, младежо, имаш и вкус, и визия. Вивалди! _Il Prete Rosso_ или Червения свещеник, както го наричаме у дома. Колко много направи той за цигулката, макар _някои хора_ — хвърли поглед към _папа_ — да не признават още гения му.
	Никой не спомена и дума, че аз бях предложила Вивалди, а не Йозеф. Моята роля се загуби във вълнението след чутото от брат ми.
	— Благодаря, маестро. — Лицето на Йозеф почервеня, очите му грееха.
	Потърсих погледа му, за да го поздравя, но цялото му внимание бе насочено единствено към Франсоа. Младежът не оставаше безразличен.
	Обърнах се. _Папа_ вдигаше шумни тостове и пиеше за постижението на сина си, а мама — строгата, сдържана моя майка, плачеше без никакво притеснение, скрила лице в престилката си. Констанце кимаше одобрително от гнездото си край огъня, докато Кете…
	Сърцето ми спря.
	Къде беше Кете?
	_Замина_, прошепна нечий ших глас в ухото ми.
	Извърнах се сепнато. Нямаше никой, но съдейки по тръпките по кожата ми, бях сигурна, че нечии устни ме бяха докоснали. Всички наоколо тържествуваха, с изключение на мен. Бях изолирана от общото вълнение.
	— Кете — прошепнах.
	_Замина_, прошепна отново гласът.
	Този път го видях.
	Опрял гръб в стената, стоеше със скръстени ръце в най-далечния ъгъл на салона. Високият, елегантен непознат.
	Горския цар.
	Неподвижна фигура сред общото оживление. Реалност, в която всичко друго се отразяваше. Ясно се открояваше на фона на останалото, потънало в мъгла, сякаш бяхме единствените живи тук, в свят на илюзии и сенки. Усмихваше ми се и всяка фибра от тялото ми се стремеше към него. Ухиленото му лице бе в състояние да ме накара да затанцувам.
	Даде знак с глава към вратата, водеща навън. Тръгна през тълпата. Придвижи се през множеството като полъх, като дух, който преминава през празнуващите. Те не долавяха неговото докосване, когато леко ги отбутваше, за да мине, но спираха за миг разговорите си, сякаш облъхнати от неочакван хлад. Никой друг, освен мен не виждаше Горския цар. Единствено аз.
	Той спря на прага и обърна глава назад. Леко повдигна вежда.
	_Ела._
	Беше повече от повикване. Беше заповед. Усетих призива с костите си, с цялото си тяло. Но оказах съпротива.
	Студените като лед очи проблеснаха и ме обзе страх. Треперех, но не от студ. Страдах, но не от болка. Краката ми ме поведоха въпреки волята ми и последвах Горския цар в тъмнината навън, далеч от светлината.


>>	6
>>	Високият, елегантен непознат

	— Хареса ми изпълнението на брат ти.
	Примигнах. Наоколо бе пълен мрак и мина доста време, преди да успея да различа формата на предметите наоколо. Дървета и пълна луна. Дъбравата на гоблините. Нямах спомен как съм стигнала дотук.
	Нечий кадифен глас погали гърба ми.
	— Приятно ми е, наистина ми е много приятно.
	Обърнах се. Горския цар стоеше облегнат на елшово дърво, едната му ръка бе обгърнала стъблото, а другата бе отпусната върху бедрото. Косата му, разчорлена, разбъркана, стърчеше на всички страни като цвят на магарешки бодил: приличаше на паяжина и на светлината на пълната луна обгръщаше главата като ореол. Лицето му бе ангелски красиво, но усмивката беше определено дяволска.
	— Здравей, Елизабет — рече той дружелюбно.
	Мълчах вцепенена. Как отговаря човек на _Ерлкьониг_, Господаря на злодеянията, Господар и на Долната земя? Всевъзможни мисли се въртяха в главата ми и се опитвах да запазя самообладание. Горския цар стоеше пред мен от плът, а не само в съзнанието ми.
	— _Майн хер._
	— Много си възпитана. — Гласът му бе сух като есенни листа. — Елизабет, не се налага да се държиш толкова официално. Познаваме се от доста време, нали?
	— Лизл — промълвих аз. — Наричайте ме Лизл.
	Горския цар се усмихна широко. Върховете на острите му зъби блеснаха.
	— Предпочитам Елизабет, благодаря все пак. Лизл е име на момиче. Елизабет — на жена.
	— А аз как да ви наричам? — полагах големи усилия да овладея гласа си, за да не трепери.
	Поредна хищна усмивка.
	— Както пожелаеш — промърмори той. — Каквото избереш.
	— Защо ме доведохте тук? — попитах аз, правейки се, че не забелязвам мъркащата нотка.
	— Тц, тц. — Горския цар размаха дългия си тънък показалец. — Мислех те за достоен опонент. Някога играехме с теб, _фройлайн_, но сега сякаш не си склонна да участваш.
	— Игра ли? Каква игра?
	— Най-хубавата на света. — Внезапно оживил се, той се оттласна от елшата и пристъпи напред. — Вземам нещо, което обичаш, и го скривам. Ако не дойдеш да го потърсиш, става мое и го запазвам завинаги.
	— Какви са правилата?
	— Прости. Намирам го и го държа при себе си. Трябва да отбележа, че ти не се стараеше твърде. Жалко. Когато беше малка, често я играехме. Не помниш ли, Елизабет?
	Затворих очи. Да, играех. Когато бях малка, играех с Горския цар, след като Кете си легнеше вечер, а Зеперл още не можеше да говори. Тогава разполагах със себе си — напълно и изцяло, преди отговорностите и времето да ме издялкат до степен, да започна да мисля за себе си като за отломка.
	Тичах в Дъбравата на гоблините, за да поздравя Господаря на Долната земя. Бях облечена в рокля от най-фина коприна и атлаз, а той — в дантели и брокат. Музиканти свиреха и ние танцувахме под звуците на музиката, която чувах в главата си. По онова време започнах да съчинявам моите композиции.
	— Спомних си — тихо продумах аз.
	Но дали помнех нещо, което си бях измислила, или то наистина се беше случило? Защото има спомени за нещо истинско и спомени за въображаеми неща. Виждах малката Лизл да танцува с Горския цар, той винаги бе малко по-възрастен, винаги някак трудно да бъде достигнат. Горския цар, който изпълняваше детските й фантазии, който казваше, че е хубава, че е харесвана, че заслужава да бъде обичана. Спомен ли беше това? Или мечта?
	— Но не всичко — наведе се той напред. Сега вече не беше колкото мен, а по-висок и много слаб.
	Ако беше обикновен човек, бих го нарекла върлинест. Но той не беше обикновен човек. Той беше _Ерлкьониг_ и притежаваше свръхестествена привлекателност. Всяко негово движение беше плавно, целенасочено, премерено. Стоеше до мен, доста над раменете ми, и дишаше в шията ми.
	— Не помниш ли, Елизабет, малките ни облози?
	_Облози._ Констанце казваше, че гоблините обичат да залагат. Ако успееш да ги прилъжеш да играят с теб, те залагат всичко, докато загубят.
	Спомних си игрите ми с Горския цар — прости игри за досещане със съвсем обикновени залози. Желания, услуги и надежди се слагаха на масата вместо карти.
	_Познай в коя ръка е златният пръстен._
	Смеех се и винаги посочвах грешната ръка.
	_Сега си ти, малка Лизл. Какво ще дадеш, ако загубиш? Какво ще искаш, ако спечелиш?_
	Какво ли съм отговаряла? Изведнъж ужасно се изплаших какво ли е обещала да даде малката Лизл. Какво ли, без да се замисли, е била готова да пожертва.
	— Губеше. — Горския цар ме обикаляше като вълк, готов да нападне елен. — Губеше всеки път.
	Никога не познавах. Наградата винаги се оказваше в погрешната ръка. А може би играта бе такава, че винаги да губя.
	— Обеща ми нещо, от което отчаяно се нуждаех — продължаваше той, като провлачваше всяка сричка. — Само ти можеше да ми го дадеш. — Очите му светеха в мрака. — Аз съм щедра душа, Елизабет, но никой мъж не чака вечно.
	— Какво съм обещала? — промълвих едва чуто.
	Горския цар се изкиска и звукът сякаш отекна в тялото ми.
	— Да си съпруга, Елизабет. Обеща да станеш моя невеста.
	Думата падна между нас като капка в съд с вода и разпрати кръгове от страх в душата ми. _Зимата започва и Горския цар излиза да си търси невеста._
	— Господи — прошепнах. — Кете.
	— Да — процеди Горския цар. — Аз съм търпелив, Елизабет. Чакам от много време. Много време, но ти така и не дойде. Отдръпна се. Забрави за мен.
	— Никога не съм ви забравяла. — И това беше истина. Макар да не го виждах повече, не можех да го извадя от живота си, както не можех да извадя сърцето си и да остана жива.
	— Така ли? — Той посегна да отметне от лицето ми паднала къдрица, но се поколеба. Сви пръстите си в юмрук и го отпусна до тялото си. — Отрече се от мен, а това е още по-голяма измяна от забравата.
	Извърнах глава, нямах сили да го гледам повече.
	— Първо баща ти, после ти, а сега и брат ти — рече той. — Само Констанце продължава да вярва в мен. Дните на Дивия лов са към края си и никой вече не го е грижа за този зов.
	— Мен ме е грижа — отбелязах аз. — Какво искате от мен?
	— Нищо. — Прозвуча почти тъжно. — Твърде късно е вече, Елизабет. Играта приключи и сега трябва да платиш.
	_Кете._
	— Къде е сестра ми?
	Горския цар не отговори и по-скоро усетих, отколкото видях, пронизващата усмивка върху устните му.
	Кете можеше да бъде само на едно място. Дълбоко под земята в царството на _Ерлкьониг_ и на неговите гоблини.
	Долната земя.
	— Играта не е приключила — възразих аз. — Вие сте направили само първоначалното залагане.
	Този път положих усилие и го погледнах право в очите. Осветени от ярката лунна светлина, забелязах, че са с различен цвят — едното сиво като зимното небе, а другото лешниковозелено с цвета на мъх, който наднича между изгнилите листа. Очи на вълк. Очи на дявол. Виждаше и в тъмното.
	— Първия път избрах погрешната ръка. — Солта. Прослушването. Чувството на вина ме стисна като менгеме. Бях избрала Йозеф пред Кете. Отново. — Добре — продължих аз. — Ще участвам — отметнах глава назад. — Ако открия Кете, ще освободите сестра ми.
	— И това ли е всичко? — сприхаво попита той. — Не е интересно, ако не си готова да пожертваш нещо интересно.
	— Сам казахте, че правилата са прости. Който намери, го запазва за себе си. Вие получавате, аз губя. Вие криете, аз намирам. Който не успее, губи. Да речем две от три.
	— Много добре — сви той рамене. — Но не забравяй, Елизабет, че игрите от детството ти са зад нас. — Вълчите очи проблеснаха. — Когато играя, играя, за да печеля. Не успееш ли да изведеш сестра си на Горната земя до следващото пълнолуние, тя ще бъде загубена за теб завинаги.
	Кимнах.
	— Ти загуби първия кръг — напомни Горския цар. — Ще трябва да спечелиш следващите два.
	Кимнах в знак на съгласие. Знаех от историите на Констанце какво следва. Не бях успяла да предпазя сестра си от мъжете гоблини. Не биваше да се провалям в търсенето на път към Долната земя.
	— И без номера — предупредих аз. — Без мамене. Без да отнемате спомените ми. Без да си играете с времето.
	— Не съм обещавал такова нещо — заекна Горския цар. — Знаеше какъв е залогът, когато избра да се сгодиш за мен.
	Потреперих.
	— Тъй като съм щедър, обещавам ти само едно. И нищо повече. Очите ти ще останат отворени. Но не можеш да ми забраниш да замъгля паметта на другите, ако това е в моя полза.
	Отново кимнах в знак на съгласие.
	— О, Елизабет, ти глупаво, глупаво момиче. Колко лесно се доверяваш.
	— Играя с картите, които са ми раздадени.
	— Така е, но по моите правила. — Върховете на зъбите отново блеснаха. — Внимавай, Елизабет. Може да предпочетеш красивата лъжа пред грозната истина.
	— Не се боя от грозотата.
	Той не сваляше изучаващ поглед от мен и почувствах как застивам.
	— Така е — меко промълви. — Не се боиш. — Сетне изправи рамене и посочи луната на небосклона. — До следващото пълнолуние.
	Стори ми се, че виждам върху лицето му да минават стрелките на часовник.
	— В противен случай сестра ти е загубена завинаги.
	— До следващото пълнолуние — повторих аз.
	Горския цар пристъпи към мен. Взе в шепа брадичката ми, повдигна лицето ми и се вгледа в очите ми.
	— С удоволствие ще играя с теб — тихо рече той. Наведе се напред и усетих студеният му дъх да докосва устните ми.
	— _Viel Gluck*, Елизабет._
	[* Viel Gluck (нем.) — късмет. — Б.р.]
	След което изчезна.
	— Лизл!
	Гласът бе приглушен, сякаш идваше изпод лед или изпод вода.
	— Лизл! _Лизл!_
	Мъчех се да отворя очи, но те бяха залепнали от студ. След няколко минути все пак успях да повдигна поне единия клепач и през покритите със скреж мигли зърнах размазана фигура да тича към мен.
	— Ханс? — прегракнало промълвих.
	— Жива си! — Той притисна длан до страната ми, но не усетих нищо — нито топлина, нито докосването му. Само лек натиск. — Господи, Лизл! Какво се е случило с теб?
	Не можех да отговоря. А и дори да можех, нямах желание. Ханс ме вдигна и ме понесе към странноприемницата.
	Чувствах единствено студ — нищо от живота, от топлината на ръцете на Ханс под коленете и гърба ми. Сякаш бях мъртва. А и навярно трябваше да съм мъртва. Бях пожертвала сестра ми заради брат си. За пореден път. Заслужавах да умра.
	— _Кете_ — промълвих аз, но Ханс не ме чу.
	— Нека първо те внесем на топло и незабавно да те сгреем — мълвеше той. — Божичко, Лизл, какво си мислеше, че правиш? Майка ти и Йозеф се побъркаха от тревога. Йозеф дори заяви, че за нищо на света няма да тръгне с майстер Антониус, докато не те намерим.
	— _Кете_ — опитах отново.
	— Баща ти също не е на себе си. Дори си мисля, че загуби разсъдъка си! Никога не искам да го виждам толкова пиян.
	Колко ли време ме е нямало? Вероятно повече от час… Най-много два да съм прекарала в дъбравата с Горския цар.
	— Колко… Колко време… — Гласът ми дращеше, беше дрезгав от дългото мълчание.
	— Три дни. — От спокойния тон на Ханс не личеше нито какви са истинските му страхове, нито каква паника изпитваше. — Нямаше те три дни. Прослушването на Йозеф от майстер Антониус беше преди три дни.
	Цели три дни? Как е възможно? Ханс сигурно преувеличава.
	_Без номера. Без мамене. Без да отнемаш спомените ми. Без да си играеш с времето._ Горския цар вече бе нарушил обещанието си.
	Но той нищо и не ми беше обещал. _Обещавам ти само едно. И нищо повече. Очите ти ще останат отворени._ И така си беше. Помнех всичко.
	— Кете — обадих се отново.
	Ханс сложи пръст на устните ми да замълча.
	— Не говори сега, Лизл. Тук съм и ще се погрижа за теб. Ще се грижа за всички вас, не се страхувай.
	Всички в странноприемницата бяха в паника. Мама ме прегърна, разплакана в нетипична за нея проява на чувства. По сбръчканото лице на баща ми личаха следи от сълзи, Йозеф, скъпият ми Зеперл, мълчаливо стисна ръката ми с такава сила, че кокалчетата на пръстите му побеляха. Само Констанце стоеше настрани, впила тъмните си очи в моите.
	Сестра ми беше изчезнала.
	И вината беше моя.
	Мама се суетеше и се тюхкаше около мен, сякаш съм безпомощно бебе — зави ме с вълнено одеяло, настоя _папа_ да ми отстъпи любимото си кресло край огнището, донесе супа и дори чай с малко ром.
	— О, Лизл! — мълвеше тя през сълзи. — Лизл!
	Този изблик на обич ме смути. Майка ми и аз никога не сме били особено близки, всяка от нас бе прекалено заета с оцеляването на останалите — тя с кръчмата, а аз — със семейството. Трудно ми беше да изразявам обичта си към нея.
	Разбирахме се чудесно, но в отношенията ни нямаше външни прояви на привързаност.
	Забелязала неудобството ми, тя изтри очите си и кимна.
	— Чудесно е, че вече си в безопасност, Лизл! — Отново видях деловата _фрау_ Фоглер, съпругата на съдържател на странноприемница, която няма време за глупости. С изключение на зачервените очи, всички следи от проявените преди малко чувства бяха заличени.
	— Мама се тревожеше да не си избягала от вкъщи — прошепна Йозеф.
	— Защо да бягам? — не повярвах аз на ушите си.
	Йозеф хвърли предпазлив поглед към свития в ъгъла _папа_. Видя ми се остарял с години, измършавял, изтерзан и тъжен. Винаги е бил жизнерадостен и весел, далечно подобие на усмихнатия, духовит и пълен с живот млад мъж, какъвто е бил. Зачервени от дългите години пиене, страните му му придаваха детински вид, а приветлив по природа, успяваше да прикрие недостатъците си пред всички, освен пред най-близките.
	— Защото… Защото вече не ти е останало нищо, за което да живееш.
	— Какво? — опитах да се изправя аз, но увита в купчината одеяла като пашкул, не успях. — Не ставай смешен, Зеперл.
	Ръката на Ханс ме върна в стола.
	— Лизл — обади се той кротко, — всички знаем колко усилия полагаш, за да крепиш семейството. Знаем какво направи за Йозеф, за да помогнеш на кариерата му. Загърби собствените си надежди и мечти в името на неговото бъдеще. Знаем също, че дори родителите ти често те пренебрегваха заради него.
	Потръпнах. Ханс бе изрекъл на глас егоистичните ми мисли, причина за моята неудовлетвореност. Не изпитах нито облекчение, нито тържество, а само ужас.
	— Това все още не обяснява защо всички сте си мислили, че ще избягам — сопнато попитах аз.
	Ханс и Йозеф се спогледаха. Тяхното очевидно разбирателство беше нещо ново за мен.
	— Не беше добре напоследък, Лизл — продължи Ханс. — Доста време прекарваше сама в гората.
	— Не е нещо необичайно.
	— Разбира се — намеси се Йозеф. — Само че… Все повтаряше, че търсиш някого, някой, който отчаяно има нужда от помощта ти.
	— Кете — застинах аз.
	Момчетата отново се спогледаха.
	— Да, Лизл — предпазливо потвърди Ханс.
	Мисълта за сестра ми пробуди всичките ми сетива и мисълта ми заработи трескаво.
	— Кете! — промълвих отново аз и този път успях да се измъкна от пашкула от одеяла и завивки. — Трябва да я намеря.
	— Шшт — опита се да ме успокои Ханс. — Нищо не те грози тук. Всичко е наред.
	Поклатих глава.
	— Щом ме е нямало цели три дни, Кете положително е в голяма опасност. Изпратихте ли хора да я търсят?
	Йозеф тревожно издаде предната си устна. Сините му очи се напълниха със сълзи.
	— О, Лизл!
	Ледената ръка на страха стисна сърцето ми. Никак не ми хареса това, което виждах в очите на брат ми.
	— Какво има? — попитах аз. — Какво искаш да ми кажеш?
	Над рамото му забелязах фигурата на Констанце: движеше се край нас като хищник. Лицето й бе мрачно, самодоволно и сериозно.
	— О, Лизл! — въздъхна отново брат ми. — Толкова се радвам, че си жива и здрава. Искам да знам кого търсиш? Никой от нас не разбира за какво говориш. Коя, скъпа моя, е Кете?


>>	7
>>	Идеалната мечта

	_Нищо не обещавам_, каза Горския цар. _Очите ти ще останат отворени, но не можеш да ми забраниш да замъгля паметта на другите, ако това е в моя полза._
	Докато Йозеф се приготвяше за пътуването си с майстер Антониус и Франсоа, мама настоя да остана в стаята си и да се „възстановявам“.
	— Заслужаваш почивка, скъпа моя — повтаряше тя. — Толкова дълго се товари с грижи за нас, нека сега ние се погрижим за теб.
	_Не съм болна!_ опитвах се да кажа, но беше излишно. Колкото повече упорствах да върна спомените им за сестра ми, толкова по-дълбоко те се убеждаваха, че съм загубила разсъдъка си.
	Но не разсъдъкът ми беше размътен.
	Или пък беше?
	Кете я нямаше, ала тя не само липсваше, тя никога не беше съществувала. Всички следи от нея бяха заличени от живота ни, нищо не беше останало, нямаше дори косъм от златистата й коса. Никакви изсушени цветя. Никакви панделки. Дантели. Нищо.
	Тя просто никога не беше съществувала.
	_Очите ти ще останат отворени._
	Очите ми бяха отворени, но вече не вярваха на онова, което виждат, защото то не беше това, което помнят.
	Една сутрин се събудих и установих, че пианото от стаята на Йозеф е в стаята ми.
	— Кой го сложи тук? — попитах Ханс. — Как го преместихте, без да чуя?
	— Пианото винаги е стояло в стаята ти, Лизл — сбърчи той чело.
	— Не, няма такова нещо. С Йозеф се упражнявахме в неговата стая.
	— Вие с Йозеф се упражнявахте на пианото долу — поясни Ханс. Тонът му бе търпелив, но очите издаваха тревогата му. — Това тук е твоят клавир, Лизл. Ето виж. — И той посочи купчина нотни листове върху капака, изписани с моя почерк.
	— Никога не съм… — вдигнах аз листовете. — Бе началото на композиция, която не помнех да съм писала. — Вдигнах леко нотния текст. _Мажорен септакорд._
	В съзнанието ми връхлетя споменът за един кратък миг преди прослушването на брат ми.
	_Някаква кратка мелодия, за да помня обещанието ти_, бе казал тогава той. _Мажорен септакорд. Типично начало за теб._
	Истина ли беше, или фалшив спомен? Бях ли започнала да го пиша преди нашия разговор? Или бе просто поредната мечта, която исках да стане реалност.
	Ханс сложи длани на раменете ми и ме заведе до стола отпред. Докосването му бе проява на интимност, но аз вътрешно се дръпнах. Той не беше мой. Никога не е бил.
	— Ето, свири. Композирай — нежно продума той. — Музиката винаги те е успокоявала.
	Лизл. Винаги ли е било така? Помнех много добре думи като _фройлайн_ и _Елизабет_ от неговите уста — дистанция толкова голяма, че можеше да се преодолее единствено с неудобство.
	— Ханс… Ханзл. — Езикът ми трудно произнасяше галеното име.
	— Да? — погледът му бе нежен и някак специален. Не беше редно да ме гледа така.
	— Нищо — промълвих най-накрая. — Няма значение.
	Бях се събудила в един нов свят. Реалността се бе разцепила на две: истина от едната страна и лъжи — от другата. Но как да ги различиш? Полагах усилия да срещна накъсаните краища, ала така и не се получаваше.
	„Възстановяването“ ми налагаше да си стоя в стаята, където можех да се занимавам единствено с композиране. Опитите ми да изляза навън, за да намеря Йозеф или Констанце, да изтичам до Дъбравата на гоблините бяха посрещани с мила, но категорична съпротива. Горския цар ме бе предупредил, че няма да е лесно. Очаквах нечовешки задачи, свръхестествени издирвания, епични битки да препречват пътя ми, но не очаквах обикновено човешко състрадание. _Почивай си, скъпа_, повтаряха близките ми непрестанно. _Почивай си._
	А аз… Аз не можех да направя нищо, освен да се оставя да ме глезят.
	Оказа се лесно. Беше дяволски лесно да седя пред пианото и да забравя за света навън. Дрънках по клавишите и оставях мисълта ми да се рее, да превръща объркването, копнежите ми и неспокойните ми желания в музика. Лесно ми бе да композирам… и да забравя.
	Такъв трябваше да е животът.
	Такъв трябва да е бил винаги.
	Меланхолията, обещанието, дадено на Йозеф, прераснаха в кратка, тъжна багатела. Избрах за тоналност ла минор, в обичайния размер… но се опитвах, доколкото способностите ми позволяваха, останалата част да не е съвсем обичайна.
	Мелодията и темите ми се отдадоха най-лесно. Колкото до съответната хармония, разчитах най-вече на възможностите на клавира. Не бях Йозеф, не съумявах да я държа в главата си, но пък умеех да я нотирам така… по-скоро така, както чувствах… Както ми се струваше правилно.
	След известно време спрях да записвам идеите си фраза по фраза и засвирих, без да спирам. Импровизирах, експериментирах, лутах се. _Папа_ твърдеше, че истинските композитори изготвят първо структурата на произведението, но аз исках да съм свободна. Да пресътворя нещата така, че да отразяват музиката в душата ми.
	Никога не бях композирала нещо сама. Обикновено Зеперл седеше на стола до мен и поправяше грешките ми в структурата на произведението и теорията. Музиката на Бах, Хендел и Хайдн бе сътворена от ума, докато аз пишех със сърцето си. Не бях като Моцарт, осенена от божествено вдъхновение. Аз бях Мария Елизабет Ингеборг Фоглер — смъртна и грешна.
	Забелязах, че някой е застанал на пътя на светлината, процеждаща се под вратата на стаята ми.
	Спрях веднага.
	— Кой е там?
	Мълчание, нечии провлачени стъпки освободиха притока на светлина.
	Констанце.
	— Какво има? — продължавах да питам.
	Стъпките се поколебаха и спряха. Страх се сви на ледена топка в стомаха ми и отново бях дете, уловено да бърка в буркана със захар. Музиката е забавление и прекалено количество от това удоволствие щеше да ме разглези. Имах други задачи, други задължения, за които отговарях.
	Кете.
	За миг настъпи тишина. Станах и изтичах до вратата. Констанце вярваше в _Ерлкьониг._ Тя щеше да помни.
	Но…
	Мислех си как баба сипваше сол по первазите на прозорците, как всяка година по време на жътва оставяше канче с мляко и парче сладкиш. Мислех си за нейните странности, по-скоро ритуал, отколкото религия, и колко се дразнеше майка ми от тях. Ханс я гледаше със съжаление, селяните — също, дори с презрение. Констанце вярваше в Горския цар, а какво й носеше тази вяра?
	Нищо.
	Огледах стаята си — пиано в центъра, поднос с обяда ми, оставен от мама на малката масичка, букетче изсушени цветя от Ханс.
	Време беше за композиране. Получавах внимание от най-хубавия мъж в селото. Той не се срамуваше от мен, не даваше оценки за моята личност, не критикуваше онова, което обичам. Беше само началото на всичко, което някога съм желала, а и се откриваше възможност за щастие — _истинско_ щастие.
	И какво бях спечелила от липсата на вяра?
	Всичко.
	Изведнъж загубих ясен поглед върху нещата.
	Стояхме от двете страни на един праг — баба ми и аз, всяка очакваше другата да го прекрачи първа.


>>	8
>>	Красива лъжа

	С всеки изминат ден ставаше все по-трудно и по-трудно да се придържам към решенията си, към убежденията и здравия си разум. Все по-често очаквах да зърна златиста коса или да чуя звънък смях. Споменът за Кете в странноприемницата избледняваше бързо, оставаха единствено прашинки, играещи в лъчите на все по-слабата светлина. А може би никога не съм имала сестра. Може би съм полудяла. Може би здравият разум ме е напуснал.
	_Зеперл, Зеперл, какво да правя?_
	Но ако аз губех здравия си разум, то това със сигурност се случваше и с любимото ми братче. Все по-често можеше да го видиш как разговаря за музика с Франсоа на смесица от френски, немски и италиански. Майстер Антониус вече гореше от нетърпение да си тръгва, но ранна за сезона, ледена буря наложи да останат още няколко дни. Виртуозът се тревожеше и от друго. В околностите се появиха френски войници и плъзнаха като орди хлебарки, тревожни слухове за предстояща война надвиснаха над главите ни.
	Не би трябвало да ревнувам. Бях обещала да не го правя. Но така или иначе искрена завист ме ядеше отвътре всеки път, когато видех как очите на Йозеф светват при вида на Франсоа и как тъмнокожият младеж му се усмихва в отговор. Брат ми ми бе обърнал гръб в много отношения. Също като Кете и Ханс, като мама и _папа_, той навлизаше в свят, недостъпен за мен.
	Бъдещето бе пред Йозеф — блестящо място в края на един дълъг път. Животът беше пред него — вълнуващ и непознат, докато моят живот започваше и свършваше тук, в странноприемницата. Йозеф щеше да замине. Кой щеше да слуша музиката ми? Кой щеше да ме слуша, мен?
	Мислех си за Ханс и за неговите искрени жестове на внимание. Представях си сподавени смехове, размяна на знаци само между двамата_, басо континуо_ и множество импровизации. Мечтаех за докосвания, целувки, за въздишки в тъмното, когато се надяваме, че никой не чува. Мислех си за любовта — ефирна и плътска, свещена и нечестива, питах се кога ли и аз, както брат ми и сестра ми, ще премина от периода на невинност към познание.
	До деня на заминаването на брат ми останах в утешителната прегръдка на пианото си. Без ръководството на Йозеф багателата стана някак налудничава и неорганизирана. Музикалните фрази не намираха логичното и смислено разрешаване. Бяха плод на фантазията ми и ги пусках да отиват в посоката, която си избираха. В резултат се получаваше лек дисонанс, мистериозност и тревожност, но това не ме интересуваше. В крайна сметка не бях обичайното красиво дете, а ексцентрична, странна и дива.
	Вече бях готова в общи линии с пиесата — с началото, разработката и заключението. Беше достатъчно проста, особено за виртуоз като Йозеф. Писах я с идеята да бъде изпълнявана от цигулка в акомпанимент на пиано. Исках да чуя как брат ми ще я изсвири и как ще се преобрази в негово изпълнение.
	Няколко дни по-късно желанието ми се изпълни.
	Франсоа бе останал да се грижи за майстер Антониус, който заяви, че „леко е настинал“, но това беше по-скоро пристъп на ревност — оказа се, че не само той е изоставен от някого, когото обича. Открих Йозеф в един от редките моменти, когато е сам и се занимаваше с цигулката си. Всеки момент щеше да настъпи вечерта и сумракът очертаваше лицето му в изострен релеф. Брат ми приличаше на ангел, на елф, на същество от друг свят.
	— Мислиш ли, че коболдите ще излязат навън тази вечер? — попитах аз.
	— Лизл! — стресна се той. Остави настрана парчето плат, с което мажеше корпуса, и отри длани в панталоните си. — Не те видях да влизаш. — Изправи се и протегна ръце за прегръдка.
	Насочих се без колебание към тях. Забелязах, че вече е висок колкото мен, и това някак ме жегна. Кога се бе случило и това?
	— Какво има? — попита той, доловил трепването ми.
	— Нищо — усмихнах се аз. — Просто… Растеш, Зеп.
	Той се позасмя с гърлен мъжки смях. Почти басов. Все още можеше да се чуе детското му сопрано, но бе във възраст, когато гласът се променяше.
	— При теб нещата никога не са „нищо“.
	— Така е — признах аз. Улових дланите му. — Имам нещо за теб. Подарък.
	— Подарък? — повдигна той вежди изненадано.
	— Да. Ела с мен и си вземи цигулката.
	Йозеф ме последва по стълбите нагоре към стаята ми. Заведох го до пианото, където моята багатела стоеше подпряна на статива. Предишната вечер до късно я преписвах на чисто и изразходвах ценната си свещ.
	— Какво е това? — присви той очи, взирайки се.
	Мълчах и чаках.
	— Охо — възкликна Йозеф. — Нова пиеса.
	— Не бъди твърде строг съдник, Зеперл — опитвах се да прикрия смущението си с неловък смях. — Пълна е с грешки, сигурна съм.
	Йозеф наклони глава встрани.
	— Искаш ли двамата с Франсоа да я изсвирим, за да я чуеш?
	— Мислех си — премигнах аз, почувствала се неочаквано засегната, — да я изсвирим заедно.
	— Разбира се, прости ми, Лизл — изчерви се от неудобство Йозеф.
	Вдигна цигулката и я намести под брадичката си. Прегледа първите няколко реда и ми даде знак с глава, че е готов.
	Защо бях така нервна, та това бе брат ми.
	Кимнах в отговор и Йозеф ми подаде темпото с лъка.
	Първите звуци бяха несигурни и колебливи. Бях напрегната, а Йозеф… Йозеф беше неразгадаем. Запъвах се, пръстите ми се потяха и се плъзгаха по клавишите.
	Брат ми продължи да свири, изпълнявайки написаното от мен с механична точност. Безмилостна точност. Чувствах как пръстите ми се сковават с всяка следваща страница и тази скованост запълзя към раменете, врата, очите и ушите ми. Бях написала пиесата за Йозеф, когото познавах и обичах, за малкото момче, което не пропускаше възможност да изтича навън, за да търси танцуващи хьодекини. За детето, носещо половината от душата ми — странно, необикновено и диво — за брата, който вярваше в _Ерлкьониг._
	Но него го нямаше тук.
	Имах чувството, че някой го е сменил. Музиката не оживяваше под ръцете му, не искреше. Тоновете звучаха обикновени, земни. Сякаш виждах паяжините на изплетените от мен самозаблуждения и през тях надничах в друг един свят и в друг живот.
	Йозеф завърши пиесата, задържайки нарочно ферматата на последната нота точно колкото си представях аз.
	— Добър опит, Лизл — усмихна се той, но усмивката не стигна до очите му. — Това си е сериозно начало.
	Кимнах.
	— Тръгваш утре за Мюнхен — обадих се аз.
	— Да — с видимо облекчение рече Йозеф. — Още призори.
	— Отиди да си починеш тогава — потупах го аз по бузата.
	— А ти? — попита той и наклони глава към партитурата на статива. — Ще продължиш да пишеш, нали? Ще ми изпращаш още пиеси.
	— Да — отговорих аз.
	И двамата знаехме, че е лъжа.
	Каретите, поръчани да отведат майстер Антониус, Йозеф и Франсоа в Мюнхен, пристигнаха. В странноприемницата вече цареше огромно вълнение. Гости, клиенти и хора от селото се бяха събрали, за да им пожелаят на добър път. _Папа_ хълцаше и прегръщаше сина си, в това време мама — със сухи очи и лице на стоик — сложи ръка върху главата му за безмълвна благословия. Избягвах погледа на Констанце. Очите й бяха мрачни и замъглени, а стиснатите устни образуваха черта.
	— _Gluck_, Йозеф. — Ханс потупа брат ми по рамото. — Не се тревожи за семейството си. Ще се грижа за тях. — Погледът му срещна моя и той ми се усмихна. Сърцето ми се разтуптя, но не можех да определя дали причината бе чувството ми на вина, или от вълнение.
	— _Sanke_ — разсеяно отвърна Йозеф. Погледът му бе на човек, който вече не е с нас, вече е отпътувал.
	— _Auf Wiedersehen_, Зеп — промълвих аз.
	Брат ми се сепна, сякаш не очакваше да ме види до себе си. Лесно се загубвах в сенките — обикновена, безцветна, незабележима, но Йозеф винаги ме забелязваше.
	Очите ми се напълниха със сълзи.
	_-Auf Wiedersehen_, Лизл! — Той взе ръцете ми в своите и за миг светът сякаш бе предишният, това отново беше любимият Зеперл, другата половина от душата ми. Сините му очи заблестяха, докато ме прегръщаше. Това бе прегръдката на момче, естествена и искрена, последната, която получавах от брат ми. Следващия път, ако имаше такъв, той щеше да е мъж.
	Франсоа приближи, за да отведе Йозеф в каретата, която щеше да ги закара в Мюнхен, до славата и аплодисментите. Очите ни се срещнаха над главата на брат ми. Не говорехме един и същ език и същевременно се разбрахме чудесно.
	_Грижи се за него_, казваха моите.
	_Ще се грижа_, отвърнаха неговите.
	Останах така да наблюдавам как каретата се отдалечава, изчезва по пътя, погълната от мъглата, разстоянието и времето. Един по един членовете на семейството ми се върнаха към живота си. Мама на мястото си в кухнята. Ханс остана последен, обгърнал раменете ми с ръка. Най-сетне се обърнах, за да се присъединя към онова, което бе останало от семейството ми, но Ханс ме спря.
	— Какво има? — попитах аз.
	— Шшт. Искам да ти покажа нещо.
	Бърчейки озадачено чело, тръгнах след него, покрай потока зад странноприемницата и към бараката за дърва. Щом стигнахме, той ме притисна до стената.
	— Ханс — опитах да се измъкна аз. — Какво…
	— Всичко е наред — успокои ме той. Никога не бях чувствала тялото му така плътно до моето, ръката му — на кръста ми, бедрата му — долепени до моите, усещах топлината на кожата му до моята. — Всичко е наред — повтори той и се притисна още по-силно към мен. В допира му имаше настойчивост, от която кръвта ми кипна.
	— Какво правиш? — попитах аз. От една страна, отдавна желаех това, но от друга, то ме ужасяваше.
	Ръцете му притиснаха бедрата ми още по-близо до неговите, дясната му длан се вдигна и погали лицето ми.
	— Искам да го направя от момента, в който те видях — прошепна той задъхано.
	И ме целуна.
	Затворих очи и зачаках. Чаках в мен да пламне огън. От много време бях си представяла този момент, мечтаех и копнеех за мига, когато Ханс ще ме вземе в прегръдките си и ще притисне устни до моите. И ето това се случи, а аз не изпитах нищо. Усещах бедрата му, дъха му, колебливото движение на езика му между устните ми, но това не предизвика никакви чувства — само изненада и разсеяно любопитство.
	— Лизл?
	Ханс се бе отдръпнал малко, за да разбере по изражението ми какво изпитвам. Мислех си за Кете, но не тялото на сестра ми стоеше между нас.
	_Може да предпочетеш красивата лъжа пред грозната истина_ бе казал Горския цар.
	Този живот представляваше красива лъжа, а аз си бях въобразила, че съм достатъчно силна да й се противопоставя. Каква глупачка съм била да се хвана на номерата на Господаря на злодеянията.
	— Лизл? — повтори Ханс, колебливо и недоумяващо.
	Всичко това беше лъжа, но каква красива лъжа.
	Ето защо отговорих на целувката му.
	Нощем под прикритието на мрака, докато лежах с гръб към сестра ми, така, че тя да не забележи, си бях представяла как ръцете на Ханс търсят по тялото ми всички тайни места и отвори. Представях си устните, езика и зъбите му, желанието — толкова мощно, че направо избухва в теб — посрещнато от копнежа в крайниците ми.
	Настойчивостта на целувките ми го стреснаха, изненадата премина по цялото му тяло.
	— Лизл! — отдръпна се той.
	— Не искаше ли точно това? — попитах аз.
	— Да, но…
	— Но какво?
	— Не очаквах да си толкова директна.
	Стори ми се как някъде от дълбините на гората чувам кикота на Горския цар.
	— Не искаше ли точно това? — повторих този път гневно и обърсах устните си.
	— Да, разбира се — отвърна Ханс, но лесно долових колебанието в гласа му. Страх и отвращение. — Разбира се, Лизл!
	Избутах го назад. Обзе ме ярост и истинска вълна на безсилие.
	— Лизл, моля те — сграбчи той ръкава на дрехата ми.
	— Пусни ме. — Гласът ми звучеше напълно равнодушно, точно така се чувствах и отвътре.
	— Съжалявам. Аз просто… просто си мислех, че си целомъдрена. Невинна. А не като останалите момичета, леснодостъпни, лесно насищащи се.
	Цялата се стегнах. Кете.
	— Така ли? — процедих аз през зъби. — Кои други момичета, Ханс?
	— Знаеш… махна той с ръка. — Останалите. Но те не ме интересуват, Лизл. Човек не се жени за такива.
	Зашлевих го. В живота си не бях вдигала ръка срещу когото и да било, но го ударих с всичка сила. Дланта ме заболя.
	— И какво момиче съм аз? — попитах тихо. — За какво момиче би се оженил, Ханс?
	Той се опита да каже нещо, но така и не успя да намери точните думи.
	— Когато каза невинна, имаше предвид обикновена. Когато каза целомъдрена, имаше предвид грозна.
	Думите ми му подействаха като удар и същевременно ясно показаха противната истина какъв човек всъщност е той. Почти очаквах и почти се надявах Ханс да реагира по някакъв начин — да грабне ръката ми и да ми каже, че прекалявам.
	Наместо това той отстъпи назад, олюлявайки се, с безпомощно отпуснати ръце.
	— Исках те някога — свих аз устни. — Мислех те за достоен човек, Ханс. А и дълбоко в себе си вярвам, че си точно такъв. Но не си за _мен_. Ти си само една красива лъжа.
	Ханс протегна ръка. Не отговорих на жеста му.
	— Лизл…
	— Какво обича да повтаря баща ти? — погледнах го аз в очите.
	Ханс мълчеше и само извърна глава.
	— Какъв е смисълът да тичаш, ако не си на правилния път.


>>	9
>>	Грозната истина

	Изтичах направо в стаята на Констанце.
	Трябваше да го направя по-рано. Когато се върнах от гората, още щом разбрах, че Кете е отвлечена. А аз бях оставила Констанце да кръжи по ръба на съзнанието ми като дух, защото не бях способна или по-скоро не исках да погледна грозната истина в очите. Чувството за вина стискаше гърлото ми, изливаше се под формата на сълзи.
	Вратата към стаята й беше затворена. Тъкмо вдигах ръка, за да почукам, и чух гневния й глас:
	— Влизай, момиче. Забави се.
	Беше права.
	Отворих вратата и заварих баба си в стола й до прозореца, загледана към гората.
	— Как разбра, че аз…
	— Ние, докоснатите от ръката на _Ерлкьониг_, се познаваме. — Тя обърна лице към мен и ме погледна с тъмни, будни очи. — От седмици те чакам.
	Седмици. Възможно ли бе да са минали седмици? Опитах се да преброя колко дни бях прекарала в тази измислена реалност, но дните се сливаха в съзнанието ми.
	— Защо ти не дойде при мен? — попитах аз.
	— Не съм аз тази, дето ще се меся в неговата работа — сви рамене Констанце.
	Думи на гняв напираха да излязат от устата ми. Опитах се да ги преглътна, ала няколко се прокраднаха, примесени с потиснат смях, изпълнен с недоверие.
	— И ще го оставиш да промени света, който познаваш? — не се сдържах аз. — Ще позволиш _Ерлкьониг_ да спечели?
	— Да спечели ли? — тропна тя с бастуна си по пода. — С _Ерлкьониг_ няма печелене. Няма и губене. Има само жертвоприношение.
	— Кете не е жертва за принасяне!
	Името на сестра ми отекна като страховит факт между нас. Усетих как шевовете на тази неистинска реалност се разтварят пред името й и пробиват дупки в тъканта на объркването ми. Кете. Помнех греещата като слънце коса, смеха като песен на звънчета, ревността, която изпитваше към Йозеф, и възхищението й от мен — така, както само по-малка сестра се възхищава от теб. _Изискана_, бе казала тя. _Умна и талантлива. Това е много по-трайно от красотата._ Мислех за хилядите безсмислени рани, причинени от нея, но и за милите моменти и болката от нейната липса потушаваше неприятното чувство от лъжите и несправедливостите.
	Скрих лице с дланите си.
	Чух как Констанце се раздвижва в стола си и обръща лице към мен. Ако беше друг тип баба, навярно щеше да ми даде знак да се приближа и да сложи възлестата си ръка върху главата ми, да помилва челото ми, да прошепне думи на утеха.
	Ала Констанце не беше такъв тип.
	— Е, девойче, какво искаш от мен? — рязко попита тя. — Казвай по-бързо и ме остави на мира.
	Констанце никога не се обръщаше към Кете или мен с имената ни. За нея винаги бяхме „момиче“ или „ти“, сякаш сме нещо странично, допълнително, с две думи маловажно.
	— Искам… — Гласът ми прозвуча дрезгав, съвсем тих. — Искам да ми кажеш как да стигна до входа на Долната земя.
	Тя мълчеше.
	— Моля те — вдигнах аз глава. — Моля те, Констанце.
	— Нищо не можеш да направиш — обади се тя. — Заяви го с категоричност, по-страшна от презрението й. — Не ме ли слушаш? Сестра ти вече е при Горския цар. _Твърде късно е._
	_До следващото пълнолуние, или сестра ти е загубена завинаги._
	Колко ли време беше продължил моят трескав сън? Дали пълната луна не беше изгряла? Опитах се да преброя седмиците, но заради времето, прекарано в безметежен унес, така и не успях да се справя.
	— Не е прекалено късно. — Молех се да е така. — Имам време до следващото пълнолуние.
	Този път мълчанието на Констанце не бе толкова наситено с презрение, личеше, че е по-скоро изненадана.
	— Той… той говори ли с теб?
	— Да — закърших ръце. — В Дъбравата на гоблините лично той ми каза, че ми дава срок да открия пътя към владенията му до следващото пълнолуние.
	По нищо не личеше Констанце да е чула и една моя дума.
	— Говорил е с _теб_! Защо точно с теб?
	Свъсих вежди. В гласа й вече нямаше язвителните и хапливи нотки отпреди малко, а по-скоро неуверена ранимост. Негласно висеше въпросът: _Защо ти, а не аз?_
	— А ти… Срещала ли си се с _Ерлкьониг_ — попитах аз.
	Мина доста време, преди да отговори:
	— Да. Не си единствената девойка с глупави момичешки мечти за _Ерлкьониг._ И не само ти си танцувала с него в гората. Също като теб и аз някога мечтаех той да ме отведе като своя невеста в Долната земя. — Тя извърна глава. — Но така и не го направи. Навярно не съм му се видяла достатъчно красива — язвително заключи тя.
	Сърцето ми се изпълни със съчувствие към Констанце. За разлика от Кете и от мама тя разбираше какво значи да си обикновена, незабележима, пренебрегвана. Красотата на Кете и на мама бе гаранция, че те никога няма да бъдат забравени. Историите им щяха да живеят в нечии разкази, както става с всички красиви жени. Хората ще помнят имената им. На жени като Констанце и мен се полага мястото под линия, във фона — те остават безименни и без значение.
	— Какво се случи? — попитах меко аз.
	— Пораснах — сви рамене тя.
	— Всички деца порастват — отбелязах аз, — но ето, ти продължаваш да вярваш.
	Констанце ме изгледа с твърд и строг поглед. Сетне посочи с пръст столчето до себе си и ми даде знак с глава. Отидох до нея и се настаних в краката й, точно както правех като дете.
	— Вярвам, защото така трябва — натърти тя. — Иначе последствията ще са катастрофални.
	— Какви последствия?
	Мина доста време, преди да отговори.
	— Човек никога не знае — процеди тя дрезгаво. — Няма как да знаеш какъв е бил светът, когато _Ерлкьониг_ и поданиците му са живеели между нас. Бил мрачен период, период преди разума, просвещението и Бог.
	Едва се сдържах да не попитам тя откъде знае. Констанце беше стара, но не чак _толкова_. Наместо това предпочетох в нейно присъствие да бъда отново малка, да се настаня в ритъма и интонацията на нейните истории, полюшвана от повишаването и понижаването на нейната реч.
	— Било време на кръв, насилие и войни — продължи тя. — Тогава хората и гоблините воювали за земя, вода и дори за плът. Красива плът — невинна и привлекателна, плът на девойки, преливащи от светлина и живот. Гоблините виждали в тях препитание, докато хората — други неща.
	Остри зъби над тънки като бръснач устни. Потреперих, спомняйки си как сокът от омагьосаната праскова се стичаше по устните и шията на Кете като кръв.
	— Кръв се леела като порой, напоявала земята и тя почервеняла под краката от останките на мъртвите; ярост, мъка и страдание погубвали урожая. _Ерлкьониг слушал_ воплите на земята, заглушавани от смъртта и битките, и протягал ръце. В дясната държал Човека, в лявата — гоблините и така ги разделял. Оттогава _Ерлкьониг_ стои между нас и тях, между света на живите и света на мъртвите, между нормалното и свръхестественото.
	— Съдба на самотник — прошепнах аз. Замислих се за високия, елегантен непознат на пазара, първия образ, в който той ми се яви — по-скоро мъж, отколкото мит. Тогава стоеше сам и настрани, неговата уединеност съвпадаше с моята. Изчервих се при спомена.
	— Самотник, да — изгледа ме строго Констанце. — Но дали царят служи на короната, или короната — на царя?
	Известно време мълчахме.
	— Как да стигна до входа на Долната земя, Констанце — първа се обадих аз.
	Боях се, че баба няма да ми даде конкретен отговор. Най-сетне тя въздъхна.
	— _Ерлкьониг_ е обвързан от древно жертвоприношение — обясни тя. — Ето защо го почитаме с нашите жертви.
	— Жертва ли?
	— Дар — уточни тя и погледът й вече не беше така суров. — Когато бях дете, оставяхме хляб и мляко като дан, част от онова, което добивахме с тежък труд. Но тогава бяха наистина оскъдни години. Трябва да дадеш на Горския цар нещо скъпо за теб, та нали в крайна сметка това е смисълът на жертвоприношението?
	— Аз нямам нищо — обадих се с тревога. — Само близки хора. А и вече пожертвах скъп за мен човек, Констанце. Не мога да рискувам повече.
	— Наистина ли нямаш нищо друго? — В гласа на баба ми долових нещо, от което кръвта застина във вените ми.
	— Нямам — повторих, но вече не звучах така уверено.
	— Аз пък мисля, че имаш — възрази тя спокойно, но категорично. — Нещо, което обичаш повече от Йозеф и от самия живот дори.
	Умът ми отказваше да проумее какво има предвид, но тялото ми вече знаеше. То се оказа по-умно от мен. Изстина и направо се вцепени.
	Музиката ми.
	Налагаше се да пожертвам музиката си.


>>	10
>>	Жертвата

	Трябваше да се сетя, че ще се стигне до това.
	Навън вече притъмняваше. Коленичих пред леглото, където през целия си живот спяхме двете със сестра ми, и потърсих кутията, която криех отдолу. Докато опипваха пода, пръстите ми попаднаха на нещо гладко и кръгло.
	Подаръкът на елегантния мъж.
	След онзи ден на пазара, когато Кете отхапа от плода на мъжете гоблини, съвсем бях забравила за него.
	_Не ви предлагам този подарък от добро сърце, а по-скоро воден от егоистичното желание да видя какво умеете с него._
	И какво направих аз с подаръка на Горския цар? Приех го и го скрих като нещо тайно, дори срамно. Навярно липсата ми на вяра бе причина за всичко, което ми се случваше.
	Измъкнах кутията с композициите си и вдигнах капака. Парчета хартия, страници от неизползвана счетоводна книга на баща ми, обратната страна на листове от стар сборник с химни — тъжна и същевременно трогателна сбирка от съкровища на грозновато, лишено от талант дете.
	Затворих кутията и се изправих. Пристъпих до пианото.
	Присъствието му в стаята бе едновременно проклятие и утеха, напомняше ми за всичко, за което бях мечтала и никога нямаше да имам. Прокарах длан по гладката повърхност, припомняйки си колко часове бях прекарала над клавишите от слонова кост. После усуках и прегънах струните вътре.
	Последната ми композиция все още стоеше отворена на статива. Най-отгоре на първата страница стоеше посвещението, написано с най-красивия ми почерк: _Ffrmeine Lieben, ein Lied im Stil die Bagatelle, auch Der Erlkonig._ На обичните ми, песен в стил багатела, и на Горския цар.
	А отдолу вече по-небрежно и набързо бях добавила:
	_На Зеперл, за да не забравя._
	_На Кете, с цялата ми обич и прошка._
	Събрах листовете, подредих ги и ги завързах с връв от кошничката ми с игли и макари.
	Свитъкът, така завързан без каквато и да е украса, ми се видя съвсем обикновен и някак мизерен. Ако бях Кете, щях да избера панделка или дантела, или да сложа изсушени полски цветя. Но нямах нищо подобно, освен малко елшово клонче от Дъбравата на гоблините.
	Това може би беше най-подходящата украса.
	Отрязах къдрица от косите си и я привързах към клончето и листовете. Най-последното ми съчинение. Моят подарък към любимите ми хора, с който се сбогувах с тях. Щом не можех да ги прегърна или целуна за последен път, то щях да им дам поне това: най-истинския израз на моята същност. Оставих композициите си върху леглото.
	Прибрах флейтата и кутията и обърнах гръб на пианото, на стаята, на дома ми, отправяйки се към Дъбравата на гоблините.
	Констанце стоеше в подножието на стълбата.
	— Готова ли си, Елизабет?
	За първи път баба се обърна към мен с името ми. Изтръпнах, но не от ужас, а от предчувствие.
	— Лизл — рекох аз. — Казвай ми Лизл.
	Констанце поклати глава.
	— Елизабет. Харесвам името Елизабет. Това е име на зряла жена, а не на момиче.
	Думите й прозвучаха като ехо на казаното от Горския цар. Предпочетох да черпя сили от това. Въпреки различията ни Констанце вярваше в мен.
	Влязохме в салона на странноприемницата. За последен път вечерях със семейството си, преди да се кача в моята стая. Там извадих кутията изпод леглото заедно с флейтата от Горския цар. Констанце ме чакаше в коридора с червената ми пелерина и фенер. Подаде ми и парче _гугелхопф*_, нещо, което не бе правила за мен, откакто бях дете.
	[* Пръхкав сладкиш от тесто с много краве масло, който се пече във висока, кръгла форма с дупка в средата. Типичен за страните от Централна Европа, включително Южна Германия и Австрия. — Б.р.]
	— Дар за _Ерлкьониг._ — Тя зави сладкиша в чиста кърпа. — От мен. Едва ли е забравил вкуса на моя _гугелхопф_ толкова бързо.
	— Нито пък аз мога да го забравя — усмихнах се аз.
	Гледахме се безмълвно секунда-две. Без сълзи, без прощални думи. Баба не бе от хората, склонни към нежности. Потупа ме само по рамото.
	— _Viel Gluck, Елизабет._ — Не каза, че ще се видим отново. Последвах я към задната врата на странноприемницата.
	Не ми показа накъде да тръгна, но и нямаше нужда. Знаех точно къде да отида.
	— _Сервус_, Констанце.
	Тя кимна в отговор. Не ми пожела на добър час, не ме благослови в пътуването ми. Но сладкишът, увит в кърпа, бе равносилен на благословия. Прибрах го в чантата си и тръгнах.
	Нощта беше ясна. Във въздуха се усещаше приближаването на зимата, на смърт и лед, а също и на сън. Държах фенера високо, за да осветява пътя ми.
	Дъбравата на гоблините се виждаше в далечината — единственото място, обгърнато в мъгла. Призрачните кълбета мъгла приемаха ту формата на гърбица на гоблин, ту извивката на лицето на нимфа, но нищо и никой не се появяваше. Вероятно нямаше да имам публика тази нощ.
	_Добре де_, мислех си, докато минавах между дърветата на Дъбравата. Това е почти идеална окръжност, образувана от дванайсет елши, сякаш засадени много отдавна от старателен градинар. Тук витаеше атмосфера на място свещено и недосегаемо от хорската суета, наситено с историите, които си разказвахме. За _фрау_ Перхта*, за Дивия лов**, за Белите дами***. За Горския цар.
	[* В немската митология Баба Яга. — Б.пр.]
	[** В митологията на страните от Северна Европа: призрачни ездачи: летят над земята в най-студените дни на годината, по време на най-силните ветрове и снежни бури. Ако случайно някой ги срещне нощем, те го отнасят и го пускат на километри от мястото на срещата. А ако ги заговори — загива. — Б.пр.]
	[*** В митологията на страните от Северна Европа: женски духове или свръхестествени създания, обитаващи тесни места в планините и мостовете над тях. Привличат вниманието на пътниците и ги принуждават да танцуват с тях или да изпълняват някакви техни желания. Откажат ли, измъчват ги или ги хвърлят в трънаците. — Б.пр.]
	Оставих фенера на земята и се огледах за сухи клони и съчки. Открих много, но с наближаването на зимата всички бяха подгизнали от влага. Нямаше начин да запаля огън без прахан. Все пак наредих няколко във формата на пирамида над малка купчинка подпалки. Колкото и да опитвах, не успявах да запаля огън. Кибритените клечки угасваха една след друга в разтрепераните ми пръсти. Една по една угасваха и надеждите ми.
	Не можех да свиря със замръзнали пръсти и посиняла от студ уста. Бях обещала на Горския цар жертва, но той нямаше никакво желание да ме улесни. _Върни се_, шепнеше призрачният вятър. _Откажи се._ Бръкнах в чантата си за флейтата.
	Усетих инструмента като жив в ръката си. Бе изработен вероятно от елшово дърво, което Горския цар почиташе. Имах усещането, че хващам нечия ръка, която отговори на моята, флейтата беше стара, съвсем проста, без клапите и свързващите метални пръстени на новите флейти, на каквито бях виждала да свирят музикантите в черквата. _Папа_ ме бе научил на основните правила за свирене на флейта и знаех как да извличам отделните тонове, но никак не бях сигурна, че ще успея да получа желаната мелодия.
	Навлажних устни и доближих инструмента до тях. Получи се кух шум, нещо като шушненето на вятъра в клоните на дърветата. Духнах леко във флейтата, за да стопля въздуха вътре в дървото. Помогна, но не много. Ръцете ми трепереха твърде силно, за да я държа както трябва, вкочанените ми пръсти почти не усещаха дупките под тях.
	Чух в тишината на гората ехото на подигравателен кикот.
	_Все още не си ме победил._
	Огън, нуждаех се от огън. Така нямаше да стане. Мъглата ставаше все по-гъста, косата ми се покри с капки. Много скоро щяха да се превърнат в ледени топчета.
	Погледът ми попадна на фенера, даден ми от Констанце. На дъното беше останало още малко газ за горене и едва забележим пламък. Помислих си да излея част от течността върху струпаните съчки, само колкото огънят да се подхване. Тревожех се, че влажната дървесина ще угаси и този огън, а тогава щях да остана и без светлина.
	Нуждаех се от още нещо за разпалване — нещо сухо и намаслено, нещо като подпалка.
	Сетих се за кутията с композициите ми.
	Досмеша ме. Смятах, че знам значението на думата жертва. Че знам значението и на страданието. Не. Оказах се голяма глупачка. Какво ли означава да пожертвам музиката си за Горския цар? Мислех си, че ще е достатъчно да изсвиря няколко мелодии. Оказа се, че греша. Много дори. Той искаше повече. Искаше душата ми.
	С треперещи не само от студ ръце, бръкнах в чантата и извадих кутията с моите композиции. Беше най-обикновена кутия с ключалка. Бях я открила на тавана у дома, отдавна изпразнена от монети, но в момента пазеше моето съкровище. Ключалката беше ръждясала, но все пак вършеше работа. Отворих я.
	Вътре листовете с моите композиции приличаха на изсъхнали есенни листа, разпилени върху глинеста почва. Ноти, надраскани понякога набързо върху страници от стари счетоводни книги на баща ми или на скъпи листове за писма, забравени от някой гост в стаята. Всичко беше хартия. И то леснозапалима.
	— Това ли искаш, _майн хер_! — попитах на глас. — Такава жертва ли очакваш?
	Никакъв отговор от гората, само мълчаливо очакване, сякаш въздухът бе затаил дъх.
	С вик на болка хвърлих нотите върху купчината съчки. Сетне, преди да съм размислила, изсипах отгоре горящата течност от фенера.
	Листовете пламнаха мигновено. Пламъците се издигнаха, но почти веднага угаснаха. Само това не. Няма да изгоря напразно смисъла на моя живот. Бутнах с крак горящите остатъци към подпалките и те лека-полека запламтяха. Клечка след клечка, клонче след клонче, започна да се разгаря крехък, димящ, но стабилен пламък.
	За теб, _майн хер_, помислих си аз. — Достатъчно ли ти е?
	Отново никакъв звук, само наситена с очакване тишина. Първите листове, после душата ми. Последната частица от самоличността ми, защото той я иска цялата. Това е истинският смисъл на саможертвата.
	Извадих сладкиша на Констанце. Развих го. Отчупих малко парче и го хвърлих в огъня. Във въздуха се издигна сладникава миризма. Отхапах късче. Езикът ми се наслади на нежната сладост, която ми вдъхна сила.
	— Да си хапнем двамата — обърнах се аз към изпълнената с очакване тишина. — Но първо малко музика.
	Вдигнах флейтата и засвирих.
	Всеки етюд, екосез*, шакона** и концерт, всяка соната и песен, за които се сетих. Бродирах, разкрасявах, импровизирах, подобрявах. Свирех и свирех, докато пламъците угаснаха напълно, пръстите ми побеляха от студ, а гърлото ми съвсем замръзна. Свирех, докато мракът ме обгърна и не виждах абсолютно нищо.
	[* Шотландски народен танц. — Б.пр.]
	[** Инструментална пиеса в бавно темпо и във вариационна форма. — Б.р.]
	Някой улови ръката ми.
	— Ханс — промълвих едва чуто.
	Никакъв отговор.
	Единствено усещане от дълги пръсти, които минават по тила ми, меки и нежни като пролетен дъжд. Спират на ключицата ми. Милувката е лека и по нещо напомня за флейтата в ръката ми.
	Не помня нищо повече.


>	Втора част
>	Балът на гоблините

E>
	Красива чинка в златна клетка
	и чинка върху слива — през
	зимата човек се чуди коя е по-щастлива.
	Но пролет свие ли гнезда
	в зеленината дива, кажи
	коя от двете чинки сега
	е по-щастлива?
@	Кристина Росети, „Чинка в златна клетка“
E$

>>	1
>>	Елфически пламъчета

	Събуди ме нечий весел кикот.
	— Кете? — промърморих аз. — Много е рано още.
	Беше твърде тъмно, за да е настъпила зората, твърде тъмно, за да се е събудила моята поспалива сестра. Пъхнах ръка под завивките, за да усетя топлината й, ала нея я нямаше.
	Рязко отворих очи. Стаята тънеше в сумрак, но не се намирах у дома, леглото не беше моето. Ала за първи път беше удобно. С Кете спяхме на стар матрак, целият на топки и пропадания. И все едно колко горещи тухли, увити във вълнен плат, пъхахме в леглото или колко одеяла трупахме отгоре си, никога не ни беше достатъчно топло.
	Седнах. Стана по-светло. Малки мигащи пламъчета кръжаха наоколо и зяпнах от удоволствие. Протегнах ръка да пипна една, но тя гневно изсъска и почувствах болка от опарването, която бързо премина. Светлината запулсира гневно, сетне се успокои и отново се понесе.
	— Елфически пламъчета — заключих аз с въздишка. Елфически пламъчета.
	Зъл дух. Гоблини. _Ерлкьониг._
	— Кете! — Провикнах се аз и докато отхвърлях настрани завивките, елфическите пламъчета се разлетяха настрани.
	Отново никакъв отговор.
	Намирах се на Долната земя.
	Бях успяла. Бях спечелила този кръг.
	Напълно будна вече, видях, че се намирам в изкопано в земята помещение, нещо като землянка. Пръстта на тавана, стените и пода беше добре утъпкана. Нямаше обаче нито врати, нито прозорци. Никакъв начин да се измъкна. Ровницата бе запечатана като гроб. Леглото беше издялано от корените на много голямо дърво с вълнообразна форма.
	Изправих се. В красиво оформено от шуплест варовик огнище весело пращаше запален огън. Прокарах ръка по полицата над огнището. Бледожълтият камък бе обсипан със златисти точки и личеше, че огнището е издълбано в монолитен каменен блок. Такова майсторство не се връзваше твърде с тази гробница от пръст и корени.
	Обиколих стените сантиметър по сантиметър в търсене на прозорец или следа от праг, за да открия изход. Подземната стая бе оборудвана с малки удобства, с идеята, че ще бъде обитавана от жена. До огнището стоеше кресло с висока облегалка и маса в стил Луи Петнайсети, а подът бе покрит с килим с вплетени в него блестящи нишки. Над полицата над огнището висеше голяма картина със зимен пейзаж, а тук-там върху малки масички бяха поставени изящни произведения на изкуството.
	На пръв поглед всичко бе направено с вкус и деликатност. При по-внимателно вглеждане обаче, човек забелязваше гротескни елементи. Наместо усмихнати амурчета от дърворезбите на мебелите се хилеха физиономии на хобгоблини. Шарките на килима под краката ми представляваха стилизирани мъхове с разпръснати върху тях изсъхнали листа. Малките фигурки, оставени като украса, не бяха порцеланови пастирки, а нимфи с лица на демони, заобиколени от гърбави гоблини.
	Овчарската гега бе заместена от косата на смъртта, а дрехата на нимфата бе парцалива и овехтяла, отдолу прозираха бедра и гърди. Наместо сладки муцунки, устните им бяха изкривени в усмивки на сатири. Потръпнах.
	Зимният пейзаж — над огнището бе единственото произведение на изкуството в подземната ми стая, в което липсваше, макар и скрита грозота. Представляваше обвита в мъгла, смущаващо позната гора. С периферното си зрение долавях как мъглата се движи. Взрях се по-отблизо. С изненада установих, че това е рисунка на Дъбравата на гоблините. Беше изработена така майсторски, че мазките на четката не се забелязваха отдалеч — все едно гледаш през прозореца. Протегнах пръсти, за да я докосна.
	Нечий весел смях избухна зад гърба ми.
	Извърнах се бързо. На леглото се бяха настанили две момичета гоблини. Зяпаха ме и се кискаха в шепите си. При вида на множеството стави по дългите им пръсти стомахът ми се обърна. Кожата им бе зеленикавокафява, подобно на кората на младите клони напролет, когато се събуждат от зимен сън. Около зениците им липсваше белият цвят.
	— Не, не пипай — размаха прекалено дълъг показалец едната. — Няма да се хареса на Негово Величество.
	Отпуснах ръка.
	— Негово Величество? Горския цар ли?
	— Горски цар — изсумтя другото момиче гоблин. На ръст беше колкото малко дете, но с вид на възрастен, леко набито, с щръкнала като цвят на магарешки трън, блестяща бяла коса. — Цар — фу! На _мен_ не ми е цар.
	— Шшт, Тисл — предупреди я другото момиче гоблин. Беше по-високо и по-слабо и приличаше на тънка бреза. На главата й наместо коса имаше преплетени клони с паяжини между тях. — Не бива да говориш такива неща.
	— Ще говоря каквото си искам, Туиг. — Начумерена, Тисл скръсти ръце пред гърдите си.
	Тисл и Туиг се държаха така, сякаш съм част от предметите в подземната стая. Дори сред гоблините си оставах в сянка, ето защо се изкашлях по-силно.
	— Какво правите вие двете тук? — Въпросът ми прозвуча като удар с камшик насред разговора им. — Кои сте вие?
	— Помощничките ти — обади се момичето гоблин Тисл, както вече се изясни. Усмихна се и разкри два реда начупени зъби. — Тук сме да ти помогнем да се приготвиш за празника довечера.
	— Празник ли? — Никак не ми хареса как произнесе думата „приготвиш“, все едно съм плячка за празненството, предназначена да бъде опечена и нарязана. — Какъв е този празник?
	— Балът на гоблините, разбира се — поясни другото момиче гоблин. — През зимата всяка вечер имаме празненство, а тази вечер ще е по-специално. _Ерлкьониг_ ще представи невестата си на всички от Долната земя.
	_Кете._
	— Трябва да говоря с _Ерлкьониг_ — заявих аз. — Веднага.
	Туиг и Тисл избухнаха в смях, а клоните по главите им се удариха, все едно се бе разразила буря.
	— И това ще стане, момиче. Ще се срещнете. Скоро. Тази вечер ти си почетният гост и няма как да го пропуснеш.
	— Не — опитах да се наложа аз. Все пак бях по-едра от тях, макар и не много по-едра. — Трябва да говоря с него _сега_.
	— Много сте нетърпеливи вие смъртните — отбеляза Тисл. — Сигурно защото чувствате непрестанно ръката на смъртта на шията си.
	— Заведете ми при него незабавно — настоях аз.
	И Тисл, и Туиг бяха непреклонни, не обърнаха никакво внимание на думите ми и само ме оглеждаха с любопитство. Много ми се искаше да се скрия от преценяващите им погледи, от усещането, че ме премерват и претеглят спрямо някаква невидима мярка.
	— Няма да имаме много работа — отбеляза Тисл.
	— Ъхъ — съгласи се Туиг. — Но не знам какво да направим, за да пооправим вида й.
	Вбесих се. Може да бях съвсем обикновена, но пък не изглеждах уродлива като тях двете.
	— Ще се явя пред него така, както съм, благодаря — сопнах се аз. — Външният ми вид не се нуждае от подобряване.
	Изгледаха ме с нещо средно между съжаление и презрение.
	— Нямаш избор, смъртна — заяви Тисл. — Нашият многоуважаем владетел държи да си подходящо облечена тази вечер.
	— Това не може ли да почака?
	Туиг и Тисл се спогледаха и се разсмяха и последва още една буря между клоните на главите им.
	— Съществуват обичаи, съществуват и традиции — рече Туиг. — Балът на гоблините е традиция. — Има си време и място за отправяне на молби и време и място за аудиенция, а Балът на гоблините не е място нито за едното нито за другото. Ти си почетният гост на _Ерлкьониг_ и тази вечер е посветена на теб. Така че наслади й се. Другите вечери принадлежат на него. И на нас.
	Изтръпнах от лошо предчувствие.
	— Добре — примирено кимнах аз. — Какво искате да направя?
	Въпреки всичко част от мен изгаряше от нетърпение. Бал, красиви рокли. Бях си мечтала за такова нещо. Копнеех да танцувам с _Ерлкьониг_. Царицата и нейният цар.
	На лицата на Туиг и Тисл изгряха усмивки. Зъбите им бяха остри и неравни.
	— Ще видиш, момиче. Ще видиш.
	С влизането ми гоблините музиканти засвириха менует.
	След настоявания, придумвания, подтиквания Тисл и Туиг най-накрая нахлузиха върху тялото ми сложна конструкция, която наричаха рокля. Стори ми се малко старомодна в сравнение с тенденциите в Горната земя в момента. Предполагам подобни облекла бяха носили елегантните жени отпреди петдесетина години. Дрехата от червеникавокафяв брокат с бронзови шарки бе подплатена с коприна на кремави и виолетови райета и гарнирана с апликации, наподобяващи елови китки. Бях дребна, но талията на роклята бе за още по-дребна фигура. След известно усилие помощничките ми закопчаха корсета. Едва си поемах дъх. Още по-впечатляващо бе дълбокото деколте. Въпреки метрите плат аз се чувствах направо гола.
	Лицето ми също беше голо според тях. Категорично отказах предложените от Тисл и Туиг пудра и руж. Не се наложи дори да пощипна бузите си — благодарение на тясната рокля и обзелото ме вълнение направо горях.
	Залата бе истинска пещера — просторна и каменна, напълно различна от ровницата, отредена за моя стая. От табана се спускаха каменни висулки с блестящи украшения. Подобни на тях се издигаха и от пода, а върху тях бяха закрепени широки дъски и маси, отрупани с храна. Покривките бяха от еленова кожа заедно с рогата, окичени с камъни и мъхове. От време на време от земята избликваха нагоре фонтани вода с лек мирис на сяра.
	Хиляди елфически пламъчета кръжаха из мастиления мрак под табана, но понеже летяха толкова високо, почти повярвах, че са звезди, обсипали нощното небе. Голи клони и сухи есенни листа потрепваха като полилеи между пламъчетата и главите ни. Драперии от коприна и брокат се спускаха покрай стените, редом с гоблени, изобразяващи мъже гоблини, гонещи девици. Разпилените навред като конфети злато, сребро и скъпоценни камъни отразяваха светлината на примигващите свещи, на елфическите пламъчета и на факлите по стените. Късчета посребрено стъкло и огледало, вкопани в камъните на пода и стените, отразяваха части от образи, от крака, от хиляди премигващи очи.
	Всичко беше пищно, разкошно и в изобилие. Движех се незабелязана от никого сред празнуващите, чиито лица бяха скрити зад маски с изображение на човешко лице. Имаше нещо тъжно в това сборище на гоблини, които се правеха на хората от света горе. Всички маски изобразяваха едно лице — мъжките на хубав мъж, а женските на невероятно красива жена. Всички мъжки маски бяха с лицето на Ханс, а женските — на Кете, и двамата със застинала усмивка.
	Гоблините музиканти подхванаха друг менует. Макар и странно криви, пръстите им не само успяваха да държат обоя, флейтата, виолончелото и цигулката, но и свиреха на тях. Музиката беше изпълнена прецизно, но някак скована и лишена от чувство. Никой от присъстващите не танцуваше на тази твърде скучна мелодия.
	Всичко беше неестествено. Музика, родена от ума на човеците, не беше естествена в ръцете на гоблините. Звучеше безжизнено, безрадостно, сковано. Бе лишена напълно от замах, от живот, от радост. Ако зависеше от мен, щях да взема щимовете им, да сменя темпото и тоналността, та да видят, че музиката е изкуство, което лети.
	Кожата ми настръхна от нетърпение, пръстите направо ме засърбяха. Толкова ми се искаше да се присъединя към музикантите, но не можех да се отърся от вътрешната си несигурност. Бях нечута, необразована, неизвестна. _Папа_ би казал, че се изхвърлям.
	И все пак… _Папа_ не беше тук. Нито пък майстер Антониус. И дори Йозеф го нямаше. Никой няма да ме осъди, ако отида до цигуларя, взема инструмента му и посвиря.
	Сякаш доловил намеренията ми, цигуларят вдигна глава и ме погледна. Гоблините музиканти не носеха маски и странните им дяволски лица бяха станали още по-грозни от усилието да са съсредоточени.
	— Е, момиче — ухили се насреща ми цигуларят. — Мислиш си, че можеш и по-добре от мен, така ли?
	— Да. — Увереността, с която го заявих, изненада самата мен.
	Отговорът ми със сигурност стъписа и другите музиканти, защото веднага спряха да свирят. Поех лъка и нагласих под брадичката си цигулката. Всички ме гледаха със зяпнала уста, но се направих, че не ги забелязвам. Просто доближих лъка до струните и подхванах проста народна песен.
	Всеки в залата знаеше _лендлер*_. Музикантите бързо се включиха, а присъстващите не закъсняха да се впуснат в танца. Постепенно започнах да импровизирам върху темата, да я разширявам. Като деца с Йозеф обичахме тази игра — да добавяме хармония върху познати песни. Хармонията обикновено се получаваше от проста терца или квинта. С това бяха започнали и уроците, които моят малък брат ми преподаваше по теория на музиката.
	[* Немски народен танц. — Б.пр.]
	Завършихме танца. Музикантите вдигнаха погледи към мен. Сякаш очакваха да ги ръководя. Все едно бях концертмайстор. Преглъщах едва-едва. Толкова дълго се бях крила в сянката на брат ми, че проявата на тяхното уважение ми дойде като тежест. Вдигнах лъка и започнах друга песен от моето детство, този път канон. Подхванах началото, след което кимнах на обоиста, после на флейтиста и на виолончелиста и така се редувахме. Музикантите гоблини бяха очаровани от резултата, издадоха напред лицата си без маски и се ухилиха, от което станаха още по-грозни.
	Веднъж сработили се, и музикантите, и аз започнахме да импровизираме, да обръщаме и преобръщаме фразите. Истинска игра. Музиката беше просто игра. Бях го забравила.
	Едно семенце се пробуди за живот в душата ми. Много отдавна бях заровила някъде дълбоко моята музика, далеч от светлината. Йозеф беше градинарят на сърцето ми, но дори неговото окуражаване се бе оказало недостатъчно, за да събуди за живот това семенце. Не му позволявах да расте. Не и в света, където живеех. Този свят имаше нужда от Лизл — послушна дъщеря и сестра защитница. Да позволя на семето да израсте означаваше да порасне диво цвете и да задуши живота на други, нуждаещи се от грижите ми.
	Сега бях свободна. Музиката в мен избуя като полско цвете, като ливада, като гора. Разпростря корените си и ги усетих до пръстите и на ръцете, и на краката. Бях се задъхала, поклащах се в такт без задръжки.
	Нечий звънък смях наруши концентрацията ми. Ръката с лъка се поколеба. Внезапно всички спряха и извърнаха глави към входа на балната зала. На върха на великолепното стълбище, сякаш едновременно изсечено в камъка, но и част от гигантско дърво, стоеше Горския цар.
	Хванала го под ръка, до него вървеше Кете.


>>	2
>>	С отворени очи

	— Лизл!
	Сестра ми ме забеляза веднага. Ако бяхме на Горната земя, бих се изненадала, че така бързо ме е открила в морето от лица. Но тук, на Долната, беше нормално. И двете бяхме смъртни сред гоблините, животът и на двете ни пулсираше по-интензивно. Почувствах сестра си, преди да се появи.
	И без издайническото ускорено биене на сърцата ни, което ни отличаваше като човеци, щях да усетя присъствието й. Красотата й блестеше по-ярко от скъпоценен камък, всяка частица от този камък искреше, подчертана от роклята й и от бляскавата атмосфера около нея. За разлика от останалите присъстващи на бала, в тоалети предимно в землисти цветове в тон с бижутата наоколо, сестра ми бе облечена в нюансите на летни пастели. Носеше небесносиня рокля с проблясващо златисто, а бледорозови рози и други пролетни цветя украсяваха вдигната високо руса коса. Лицето й бе покрито с пудра и руж и тя приличаше на картина, на портрет, на порцеланова кукла.
	Кете влезе в пещерата, хванала за ръка Горския цар, но щом ме видя, го пусна. Спусна се надолу по стълбите и проправяйки си път сред морето от маски с нейния лик, разтвори обятия, за да ме прегърне. Стискаше маска, изобразяваща лице на гоблин.
	— Лизл, скъпа моя! — ръцете й обвиха кръста ми.
	— Кете! — притиснах я аз здраво и усетих как бързо бие сърцето й до моето.
	— Толкова се страхувах, че няма да дойдеш — промълви тя.
	— Знам. Съжалявам — със свито от вълнение гърло продумах аз. — Съжалявам, че се забавих. Но сега вече съм тук, скъпа, не се бой.
	— Чудесно! — Кете плесна радостно ръце. — Сега ще танцуваме.
	— Какво? — отдръпнах се аз, за да я огледам по-добре. — Не, не. Трябва да си вървим. Да се прибираме у дома.
	Тя изкриви лице в детска гримаса.
	— Не разваляй всичко, Лизл!
	Кожата на Кете под грима беше изпита и бледа. Никакво количество пудра не бе в състояние да прикрие тъмните кръгове под очите й, колкото и червило да бе сложила, устните й бяха без капка кръв. Само зениците й светеха — с блясъка на треска. Или по-скоро на магия.
	Бях убедена, че съм изоставила сестра си в ръцете на злите гоблини. Бях си представяла колко много страда, как не спира да плаче за света горе. Копнеех да я намеря и да се втурнем към дома, обратно към дома, към спасението.
	Погледът ми срещна този на Горския цар. Останал в началото на стълбите, той се беше подпрял на вратата със скръстени ръце и ме наблюдаваше с подигравателна усмивка. Дори от мястото си виждах как проблясват върховете на острите му зъби, осветени от елфическите пламъчета.
	Сякаш казваше: _Наистина ли очакваше, че ще те улесня толкова?_
	Бях спечелила втората част от облога. Бях стигнала до Долната земя. Предстоеше третата и последна част — да прибера Кете в света горе.
	„Добре, де — мислех си аз, — ще я върна обратно в истинския живот, дори ако се наложи да я влача за косата.“ Горския цар разполагаше с много номера, но пък аз бях упорита. Ще видим кой ще надделее най-накрая.
	— Дадено, да танцуваме — съгласих се аз.
	По даден знак гоблините музиканти подхванаха мелодия. Цигуларят взе инструмента си с недоволно изражение. Засвириха друга, известна още от детството ни мелодия — _цвифахер*_ и много скоро всички гости на бала в пещерата се завъртяха и заподскачаха.
	[* Баварски бърз народен танц. — Б.пр.]
	Задъхани, двете със сестра ми се кикотехме весело, когато се настъпвахме една друга или се сблъсквахме с някоя двойка. Докато се въртяхме, правех всичко възможно да насочвам Кете към изхода. Не пропусках и да държа под око Горския цар. Единствен той не се включи във веселбата. Стоеше настрани.
	— Помниш ли, когато танцувахме _цвифахер_ с Йозеф и Ханс, а татко свиреше на цигулката си? — задъхано попитах аз.
	— Ъхъ — някак разсеяно измънка Кете. Очите й шареха към масите, отрупани с храна. — Какво казваш?
	— Питах те дали помниш как танцувахме с теб, Зеперл и Ханс, когато бяхме малки?
	— Кой е Ханс?
	Смехът заседна в гърлото ми.
	— Обичаше да го наричаш Красивия Ханс — подсетих я аз. — Годеникът ти.
	— Аз? Сгодена? — изсмя се Кете. — И защо ще се сгодявам? — и тя намигна кокетно на висок, тънък гоблин.
	Бодна ме чувство на вина. Защо наистина да го прави?
	— Да, сгодена си.
	— А и кой е Зеперл?
	Друг гоблин мина покрай нас, бързо целуна ръката й, завъртя се на пета и отмина.
	— Кете, Зеперл е брат ти. Нашият по-малък брат. — Бях забавила стъпките, а и краката ми тежаха от безизходица.
	— О! — кимна тя, напълно безразлична към чутото.
	Прати въздушна целувка на друг гоблин.
	— Кете — спрях и сестра ми се спъна в мен.
	Противен гоблин се пресегна, за да я подхване да не падне.
	— Какво има? — подразнена попита тя.
	Прислужник гоблин ни предложи плато с ордьоври. Кете му се усмихна и грабна малка чепка грозде. С ужас забелязах, че „гроздето“ всъщност представляваше очни ябълки, а шоколадовите бонбони — бръмбари, прасковите, станали причина за падението на сестра ми, бяха изгнили и вкиснати и приличаха на разпилени черва в ръцете на гоблина.
	— Кете — стиснах китката й и тя изпусна храната. Сините й очи ме изгледаха сепнато зад маската на гоблин и за част от секундата долових проблясък, който бе на моята истинска сестра. — Събуди се. Събуди се от този сън и нека да се приберем.
	Тя отклони очи и макар за малко в кожата на лицето й се върна живот. Ала очите бързо приеха отново стъкления блясък и цветът й изчезна.
	— Ех, Лизл, стига — весело подхвърли тя. — Нека се забавляваме. Тук има мъже, с които да танцуваме, с които да флиртувам!
	След тези думи един от гоблините я прихвана за раменете и я отведе.
	— Кете — извиках аз, но група гоблини се скупчиха бързо пред мен като стена.
	Протягах ръце към сестра ми, но някой винаги се изпречваше на пътя ми. Проправях си път сред танцуващите, следвайки небесносините очи. Всеки път, когато приближавах, се оказваше друга жена, друга с маската на Кете. Тези маски на човешко лице бяха прекадено реалистични, на всичкото отгоре бяха и зле осветени от елфическите пламъчета.
	В тълпата от загрети от танца тела в мен се взираха истинско море от еднакви лица. Само че вече не бяха с лицето на Ханс и Кете. На тях вече бе лицето на Горския цар. И моето. Моето лице се взираше в мен отвсякъде — все едно бях заобиколена от хиляди малки огледала. Неговото лице, много лица като неговото се хилеха насреща ми подигравателно. Неговото лице, много по-близо до човешкото, отколкото на останалите, бе безжизнено, с остри черти и жестоко. Красота, пронизваща като острие. Десетки пробождания право в сърцето ми.
	— Защо не се възползваш от щедростта ми, Елизабет?
	Прохладен дъх докосна шията ми. Долових аромат на вятър преди снежна буря.
	— Има истинско пиршество пред теб, а ти не си докоснала нищо. — Пред мен стоеше Горския цар. На сребристата светлина от елфическите пламъчета той ми се видя още по-красив от времето, когато го видях на Горната земя, и по-стряскащ. — Защо?
	— Не съм гладна — излъгах аз. Всъщност умирах от глад. Мечтаех за храна, за музика, за всичко.
	— Не те ли изкушават нашите специалитети?
	Сетих се за „бонбоните“ на масата.
	— Не, _майн хер_.
	— Жалко. — Усмивката му бе по-скоро животинска. — Обещах ти очите ти да останат отворени, но подаръците ми имат последствия, скъпа моя.
	— Какви последствия?
	— Блясъкът в света на гоблините не те заслепява — сви той рамене. — Виждаш нещата такива, каквито са.
	— И защо това да е последствие?
	— Зависи от човека. — Той прокара върха на езика си по острите зъби. — Според мен сестра ти — и посочи Кете в тълпата, — предпочита красивата магия пред откровената грозота на действителността.
	Сестра ми танцуваше не с един, а с няколко високи мъже гоблини. Те я въртяха, подаваха си я един на друг, притискаха устни до вътрешната страна на китките й, над лактите, до шията. Тя се смееше и дори опита да целуне един по устните, но той извърна лице.
	— Нима това не важи за всички ни? — Спомних си за безбройните дни, прекарани пред клавира, преди да дойда на себе си, преди да дойда в Долната земя. — Понякога е по-лесно да се преструваш.
	— Така е — тихо отбеляза Горския цар и аз изтръпнах от думите му. — Не сме ли вече твърде възрастни за нашите игри на преструвки, Елизабет?
	Долових тъжни нотки в гласа му, които опровергаваха спокойното му самоуверено поведение. Изненадана, погледнах Горския цар в очите. Различните на цвят очи ми се сториха уязвими, сякаш се съмняваше в себе си. Почти… човешки. Тези забележителни очи търсеха моите и за части от секундата разпознах в него момчето, за което свирех музиката си в Дъбравата на гоблините.
	Разнесе се звънък, кръшен смях. Обърнах се и видях Кете да се спъва и да пада в ръцете на един от танцуващите. Тя отметна назад глава и изложи шията и гърдите си на неговите целувки. Понечих да се спусна в защита на сестра си, но ледена ръка на рамото ми ме спря.
	— Чакай. — Пръстите докоснаха шията ми. — Стой.
	— Но Кете…
	— Сестра ти няма да пострада, обещавам.
	Останах на мястото си и без да го гледам в очите, попитах:
	— Как мога да вярвам на думата ви? — Гласът сякаш не беше моят. Звучеше дрезгаво и приглушено. — Нима не сте Господаря на злодеянията.
	— Обиждаш ме, Елизабет. Мислех, че сме приятели.
	— Станахте мой враг от мига, в който откраднахте сестра ми.
	След дълго мълчание Горския цар отговори:
	— Тази вечер ще се забавляваме без последствия. Тази вечер си моя гостенка, Елизабет, и сестра ти няма да пострада. А утре… — отново стана хитър и лукав — … пак ще бъдем врагове.
	Смехът на сестра ми проехтя в пещерата.
	— Значи давате дума, _майн хер_.
	— Вече ти казах, нищо няма да се случи на сестра ти — повтори той. — Не настоявай повече. А сега — завъртя ме той с лице към себе си, — да танцуваме, Елизабет.
	Музикантите засвириха друга мелодия, непозната за мен. Темпото беше бавно и в минорна тоналност, изкусително, злокобно. Горския цар ме привлече към себе си.
	Сложи ръка на кръста ми и притисна бедра до моите. Долепихме длани и преплетохме пръсти. Нито той, нито аз носехме маски. Очите ни се срещнаха. Не близостта на телата ни ме накара да се изчервя, а по-скоро докосването на погледите ни.
	— _Майн хер_ — опитах се да възразя аз, — не мисля, че…
	— Твърде много мислиш, Елизабет. Твърде много права, твърде много задължения, твърде много от всичко, освен от музика. Поне веднъж не мисли. — Горския цар се усмихна, този път закачливо, от което се почувствах несигурна и развълнувана едновременно. — Не мисли. _Чувствай._
	Понесохме се из балната зала, движехме се в добър синхрон, макар че сърцето ми биеше лудо в гърдите. Трепвах всеки път, когато коленете ни се заплитаха в диплите на роклята ми, когато някоя стъпка водеше до докосване на гърдите му до моите, когато ме притискаше по-плътно от необходимото.
	— Дишай, Елизабет — меко ме посъветва той.
	Беше направо невъзможно. И то не защото корсетът на роклята притискаше дробовете ми, а заради Горския цар. Причината бе в непоносимата му близост. Бях мечтала Ханс да ме познае интимно, но с него се знаехме от деца. Лесно си представях как ръцете ми докосват тялото му — здраво, вдъхващо успокоение и утеха, предвидимо, като самия него. А Горския цар бе непознат, поне като мъж, като човек от плът, с ръце и бедра. Изтръпвах при вида на лицето му, но истинската му същност ме плашеше. Той беше стар приятел от митовете и легендите, дъхът и тялото му ми бяха чужди.
	Горския цар долови неудобството ми. Танцът свърши, той отстъпи и покланяйки се любезно, ми целуна ръка.
	— Благодаря ти за този танц, скъпа — рече сдържано.
	Не бях сигурна в гласа си и само кимнах. Опитах се да изтегля дланта си, но той я стисна и я задържа.
	— Не сме приключили — наведе се и почти докосна ухото ми. — Утре играта започва отново.
	След тези думи ме пусна и се загуби в тълпата. Стоях замаяна — искаше ми се да тръгна след него и същевременно да се скрия в моята ровница под земята. Всяко лице в залата бе неговото. Виждах в маските на присъстващите неговите скули, неговата брадичка, извитите вежди.
	— Вино, _фройлайн?_ — До мен стоеше прислужник гоблин с поднос с няколко чаши. Поколебах се. Годините, през които бях наблюдавала баща ми пиян, ме караха да съм предпазлива. Ала товарът да бъда Лизл, отговорната по-голяма сестра и послушната най-голяма дъщеря, ме измъчваше. Не знаех какво е забрава.
	Като отговорна сестра огледах залата за Кете. Открих я веднага. Златисторусата й коса и роклята в пастелни тонове сияеха като пламък в мрака. Седеше на огромен, издялан в скалата трон в началото на пещерата, заградена от тълпа умилкващи се наоколо ухажори. Слагаха в устата й „грозде“ и „бонбони“, а междувременно тя отпиваше от обсипана с кристали чаша. Прекрасната й дреха беше изпомачкана, сложната фризура — разпиляна. Кете подритна един от ухажорите си и доста голяма част от крака й се подаде изпод полата. Друг улови стъпалото и плъзна длан нагоре по тънкия глезен, постепенно стигна до коляното и до вече голото й бедро…
	— Госпожо? — Прислужникът продължаваше да стои до мен.
	Хвърлих последен поглед към Кете и извърнах очи към подноса с чашите. Нали бях мечтала да разпусна? Докоснах с пръст ръба на чашата. Исках да съм като Кете, да спра да се подчинявам на разумните си мисли поне за една минута, за един час, за един ден.
	_Твърде много мислиш._
	Взех чашата от подноса.
	_Сестра ти няма да пострада._
	— Оох, _оох!_ — извиси глас Кете.
	Поднесох чашата до устните си. Виното бе тъмночервено, по-тъмно от рубин, по-тъмно от кръв, с цвят на червено-черни къпини. И на грях.
	_Не мисли. Чувствай._
	Отпих.
	Вкусът бе замайващ. Светът е бляскав, звуците — ясни и всичко е красиво. Докосвания, докосвания навсякъде. Нечия ръка лежи на кръста ми. Пръсти — в косата ми. Яркочервени устни с вкус на изкушение оставят следи по голата ми шия там, където свършва роклята, по откритата част на гърдите ми и между тях. Гъделичкащ допир по глезените предизвиква тръпки. Полата е над коленете ми, следва игра на „да“ и „не“. Да, не. Да, не. Пръсти пълзят по вътрешната част на бедрото ми. Не.
	Лицето му. Обвих ръце около тялото му, но това не беше Горския цар, а някой с маска с неговото лице. Позволих му да опита вкуса на кожата ми, но търся, продължавам да търся.
	Въртя се из залата, минавам от ръце в ръце, от партньор на партньор. С всяко завъртане гледам, търся, копнея да видя. Връзките на гърба ми са развързани, обувките ми ги няма. Вече не мисля. Свободата е по-опияняваща от виното.
	_Елизабет._
	Нечий дъх погалва тила ми. Замаяна съм, олюлявам се, но не падам. Дъх, после целувка. Не виждам, но знам, че е той. Горския цар.
	Облягам се на него, той ме държи изправена. Шепти името ми, допрял устни до тила ми, после надолу по гърба, дългите тънки пръсти очертават извивките на бедрата, на талията ми.
	_Елизабет._
	Не знам как да се обръщам към него, но извиквам името му. Протягам длани. Него го няма.


>>	3
>>	Играта, която играехме

	Отворих очи.
	В същия миг съжалих.
	Стаята се накланяше, въртеше се, леглото се люлееше напред-назад като лодка в морето. Стиснах клепачи и простенах. Умирах. Или по-лошо.
	Постепенно започнах да идвам на себе си. Не умирах, просто страдах в резултат на лошата ми преценка. Опитах се да си спомня събитията от предишната вечер… или беше ден? Не помнех нищо. Някакви смътни спомени за кожа, която се допира до друга.
	Гола кожа. Седнах в леглото и стиснах главата си, за да спра болката, която пронизваше слепоочията ми. С ужас установих, че съм гола под завивките. Къде се намирах всъщност?
	Леглото си беше моето, ровницата — моята ровница. Картината с Дъбравата на гоблините висеше все така над огнището, масата и столовете в стил Дуй Петнайсети бяха същите, същите бяха и грозните физиономии по украшенията. Внимателно проверих с треперещи пръсти голото си тяло.
	Освен главоболието не бях пострадала иначе. Бях непокътната. Не знаех какво изпитвам — облекчение или разочарование.
	Красивата ми бална рокля лежеше смачкана на пода, захвърлена в бързината. На места бе разкъсана и намачкана, корсетът — на парчета. Нямаше как да бъде поправена.
	Огледах се за старите ми одежди и долната риза, но в стаята нямаше никакви други дрехи. Въпреки световъртежа бях страхотно гладна и жадна. Отметнах завивките и се изправих.
	— Смъртните изглеждат много различни без дрехи, нали? Бързешком прикрих голотата си с ръце. Не бях забелязала Туиг и Тисл да влизат, а може и да са си били там.
	— Да — съгласи се Туиг. — Розови са.
	— Как влязохте? — Гърлото ми беше сухо, а гласът — дрезгав и звучеше като зле изсвирен тон на обой.
	Тисл и Туиг само свиха рамене. Туиг държеше глинен съд и чаша, а Тисл — парче хляб.
	— Предположихме, че може да поискаш нещо за ядене.
	Оставиха донесеното на масичката Луи Петнайсети. Туиг ми наля чаша вода. Загледах се първо към водата. След виното на гоблините умирах да пийна каквото и да е.
	— Не е отровна — подразнена от колебанието ми отбеляза Тисл. — Негово Величество поръча да не го правим, да подправяме храна ти, де.
	Нямах нужда от повече покани. Изгълтах леденостудената вода с вкус на планински извор. Щом стомахът ми се успокои, се нахвърлих на хляба.
	Неочаквано се почувствах по-добре. По-жива. Едва тогава забелязах, че съм чисто гола.
	— Виж, взе да порозовява! — посочи с пръст Туиг изчервяването ми.
	Бързо отидох до леглото, дръпнах един чаршаф и го увих около себе си.
	— Спрете да ме зяпате — изсъсках аз.
	Туиг и Тисл вирнаха глави. Бяха облечени с по не повече от няколко парцала, със зашити върху тях сухи листа. Очевидно облеклото отговаряше на статуса им — гоблините, които бях срещнала по време на бала, се доближаваха по външен вид до човешкия род повече от тези двете, а и дрехите им приличаха много на нашите.
	— Какво направихте с моите дрехи?
	— Изгорихме ги — сви рамене Тисл.
	— Как така?
	— Негово Величество заповяда.
	Побеснях. Той нямаше никакво право да се разпорежда с моите вещи. Дрехите ми бяха последната ми връзка с Горния свят. Колкото повече време прекарвах в Долната земя, толкова по-често се чувствах жива одрана, с всеки изминат момент от човека Лизл отпадаше по някоя, макар и малка частица.
	— Заведете ме при него — наредих аз. — Искам да се срещна с Горския цар. Веднага.
	Момичетата гоблини се спогледаха.
	— Това ли искаш? — поиска да се увери Туиг.
	— Да — бе категоричният ми отговор. — Настоявам да ме заведете да се срещна с Горския цар.
	— Добре. — Еднакви насмешливи усмивки разтеглиха изострените им лица. — Както желаеш, смъртна. Както желаеш.
	Примигнах.
	Гола, увита само с чаршаф, се намирах в съвършено различно помещение. Много по-голямо от моята ровница, с подпрян от корени на огромно дърво таван, подобно на колони в катедрала. _Зала за аудиенции_, предположих мислено.
	Въпреки размерите си стаята беше уютна — проста мебелировка с пестелива украса. Нямаше нито гоблени по стените, нито статуи и единственият предмет, който доминираше, беше огромно легло в средата, издялано от дърво и камък.
	Едва сега осъзнах, че това не е зала за аудиенции, а спалнята на Горския цар.
	Тисл и Туиг бяха изпълнили желанието ми буквално. Бяха ме завели на мига при Горския цар.
	Констанце винаги ни предупреждаваше, че с гоблините не бива да си играеш. _Никога не казвай_ „искам“, _никога не им позволявай да те надхитрят_.
	Обзета от паника, се огледах за възможност да се измъкна оттук и то, преди той да се събуди, преди да ме види.
	Откъм леглото ме спря стенание — тревожно познат звук. Така стенеше _папа_ сутрин в началото на новия ден. Така стенеше и мама, разочарована от неспособността на съпруга си. Подобна бе и болезнената въздишка на Йозеф след цял ден упражняване. Кете стенеше по подобен начин по време на месечното си неразположение. Беше стенание от болка.
	Трябваше да изчезна. Да избягам. Та това бе _Ерлкьониг._ Господарят на злодеянията, владетелят на Долната земя. Именно той бе отвлякъл сестра ми: заради неговия каприз бях принудена да пожертвам музиката си. Непознатият, който ме беше примамил в Долната земя чрез облозите и игрите си.
	В същия момент в съзнанието ми изплува образът на мъжа с мек поглед, с когото танцувах на бала, който се нарече мой приятел. Поколебах се.
	_Е добре_, помислих си аз. _От днес отново ставаме врагове._
	Пристъпих напред към леглото. Изпод смачканите чаршафи от спящия се виждаше единствено щръкнала нагоре, разчорлена светла коса и извивката на голо рамо. Пристегнах по-здраво чаршафа около тялото си и събрала смелост, дръпнах рязко коприненото спално бельо на Горския цар.
	Очевидно съм дръпнала доста силно, защото той се изтърколи на пода. Събуди се и избълва порой ругатни с подрезгавял от виното и недоспиването глас. Кълнеше и Небесата, и Ада, и Бога, и Дявола. Досмеша ме.
	Чорлавата му глава се надигна над ръба на леглото, видях мътен поглед и набраздено от съня лице. Стори ми се изненадващо млад. Винаги съм смятала _Ерлкьониг_ за същество без възраст — нито стар, нито млад — но в този момент ми изглеждаше почти на моята възраст.
	Впи поглед в мен и известно време се мъчеше да се сети коя съм и какво правя в неговата спалня — сама и съблечена.
	— Елизабет! — изпълнен с недоверие, гласът му пресекна като на тийнейджър.
	— Добро утро, _майн хер_ — поздравих аз и скръстих ръце пред гърдите си.
	Ръката му припряно посегна към чаршафа и той го уви около себе си, но гърдите му останаха голи. Горския цар бе висок и слаб, но с добре оформено тяло. И преди бях виждала голи до кръста мъже — загорели от слънцето, широкоплещести и добре сложени — техните тела никога не са ме вълнували така, както това на Горския цар. Във всяка линия на фигурата му имаше изящество. Елегантността бе не само в излъчването му, но и в начина, по който се движеше. Дори в момент като този, когато очевидно бе притеснен. Когато не се чувстваше сигурен.
	— Аз… Ами аз… — развълнувано заекна той.
	Насладих се на превъзходството си в този миг, на способността си да го поставя в неудобно положение, припомняйки си колко често ме бе карал да се чувствам така.
	— Само толкова ли имате да ми кажете? — попитах аз, като се мъчех да запазя равнодушното изражение на лицето си. — След всичко, което преживяхме?
	— И какво точно преживяхме?
	Сега вече долових искрена паника в гласа му. Изведнъж играта вече не беше толкова забавна. Щеше ли наистина да е толкова ужасен, ако наистина се бяхме потъркаляли в неговото легло. Аз не бях Кете с нейната съблазняваща мъжете походка и обещаваща усмивка. Макар да бях невзрачна, си мисля, че между мен и Горския цар прелитаха искри, но нищо чудно те да бяха на ръба да пламнат само у мен.
	— Нищо, нищо. — Не исках да си играя повече с него.
	— Елизабет. — Вълчият му поглед не се откъсваше от мен. — _Какво ти направих?_
	— Нищо. Нищо не сте ми направили. Събудих се сама в моята стая.
	— Къде са ти дрехите?
	— Изгорени. Поне така ми казаха. По ваша заповед, доколкото разбрах, майн хер.
	— А, да — приглади той стеснително с ръка косата си. — Ще изпратя шивачите да ти вземат мерки. Затова ли си тук?
	— Поисках среща с вас и изпратените от вас слуги, ме разбраха съвсем буквално. Прехвърлиха ме тук, преди дори да успея да мигна.
	Лицето му се отпусна с искрено облекчение и стеснителният млад мъж отпреди минута постепенно изчезна от погледа ми.
	Докато си говорехме, Горския цар постепенно надяна защитната си обвивка. Повдигна вежди. Появи се познатото пламъче в очите. Зае безгрижна поза, все едно бе нормално да седи без дрехи в стаята си в компанията на също толкова необлечена млада жена.
	— Е, добре. — Дори гласът му си бе възвърнал обичайната интонация. — Моля за извинение, че ме заварваш със свалени панталони. И то в буквалния смисъл на думата. Не очаквах, че ще подновим играта си толкова скоро.
	— Няма ли да ми предложите да седна? — Бях решила да продължавам да се държа на положение, доколкото е възможно, въпреки невчесаната ми коса и нелепия вид.
	Горския цар вирна глава, кимна царствено и направи жест с ръка. Земята под краката ми се отвори и нагоре изникнаха корените на младо дърво, извивайки се във формата на стол. Стил Луи Петнайсети. Ето, значи, откъде идваха мебелите в моята стая.
	Настаних се на стола, като старателно увих чаршафа около себе си.
	— На какво дължа тази чест, Елизабет? — Младежа с нежния поглед отдавна вече го нямаше. Бе наметнал въображаемата мантия на _Ерлкьониг_ — сдържан и опасен. Прииска ми се онзи младеж да се върне отново. Видя ми се много по-реален, а не като _Ерлкьониг_ — смесица от илюзии и сенки.
	— Къде е сестра ми?
	— Спи, предполагам — повдигна той рамене.
	— Предполагате?
	— Беше тежка нощ — сви той устни в насмешка. — Сигурно Кете е още в леглото си. А нищо чудно и в нечие чуждо легло. Не мога да съм сигурен.
	Паника ме стисна за гърлото.
	— Заклехте се, че няма й се случи нищо лошо.
	Той ме изгледа особено. Само допреди минути не смееше да срещне погледа ми, а сега, надянал кожата си на фокусник, ме оглеждаше нагло. Хвана се за пламналите ми страни, за разрошената коса, проследи извивката на шията ми и се спря на голото ми рамо. Усетих, как тилът ми пламва.
	— Така беше, скъпа моя. Точно така. Сестра ти е в пълна безопасност. — Наблегна на думата „безопасност“. — Поданиците ми имаха строгото нареждане за това.
	Миналата нощ останах с друго впечатление. Помнех тълпите умилкващи се ухажори, откраднатите целувки и неприличните докосвания.
	— Много добре. — Нямах намерение да му показвам какво облекчение изпитах, нито пък да променя сдържаното си поведение. — Ще я взема и тръгваме.
	— Хо, хо! — Горския цар си „поръча“ стол и маса и седна срещу мен. — Не сме свършили. Остава ни вторият етап от играта.
	— Който аз спечелих — побързах да напомних аз. — Пристигнах тук, във вашите владения.
	— Така е — меко се съгласи той. — Най-сетне си тук. — Долових в думите му лека покана и милваща интонация.
	— Тук съм наистина — съгласих се аз, — но скоро си тръгвам. — Отпуснах длани върху масата между нас. — Ето защо предстои последният етап. Какви са правилата?
	Горския цар също сложи ръце на масата с дланите нагоре. Пръстите бяха дълги, тънки, красиво оформени и — с облекчение забелязах с точния брой стави. Жестът ни беше стар знак, че и двамата определяме залога си. Върховете на пръстите ни почти се докосваха. Далечен спомен изплува в съзнанието ми.
	— Правилата са прости — каза той. — Трябва да намериш изход навън.
	— И това ли е всичко?
	— Да, стига да успееш — самодоволно се подсмихна той.
	— Намерих пътя към Долната земя, защо да не се справя и с пътя към Горната? — напомних аз. — Понеже с вяра ходим, а не с виждане.
	— Убедена ли си в това? — повдигна вежди Горския цар и довърши цитата: — И по-скоро желаем да напуснем тялото и да се приберем у Господа*.
	Стъписах се. Не очаквах властелинът на гоблините да познава Светото писание.
	[* Второ послание на св. ап. Павел до Коринтяни — 5:7,8. — Б.пр.]
	— Желая да свърша онова, което се очаква от мен — тихо поясних аз.
	— Как ще играеш, Елизабет? — попита той с лека усмивка.
	Нямах отговор. Дадох му музиката си, дадох му всичко, което имам. Не знаех нещо да ми е останало.
	— Говорете първо вие — настоях аз. — Какво ще сложите на масата?
	Той ме наблюдава известно време и предложи:
	— Нека първо изясним какво ще искаме, ако загубим.
	— Добре — преглътнах мъчително.
	— Какво ще поискаш от мен?
	Той слагаше в краката ми огромно количество власт. Той беше _Ерлкьониг_ — магия, мит и загадки. Откриваше ми се възможност да му поискам какво ли не. Да поискам богатство. Слава. Красота.
	— Моята музика — промълвих най-накрая. — Не съм алчна, _майн хер_. Желая само това, което и без това е мое.
	Той ме гледа дълго. Толкова дълго, че вече не очаквах да се съгласи.
	— Струва ми се справедливо — кимна най-накрая.
	— А вие? — усещах как кожата на главата ми настръхва, а тръпки на страх или копнеж, не успях да определя, тръгнаха по гърба ми. — Какво ще искате от мен?
	— Невъзможното — промълви Горския цар, без да откъсва очи от моите.
	Опитах се да отклоня поглед встрани и цялата пламнах от напрежение.
	— Имайте предвид, че не съм светица и не мога да върша чудеса — предупредих аз.
	Той присви устни.
	— Ще поискам приятелството ти.
	Дръпнах сепнато ръце от масата.
	— О, Елизабет, бих искал да ме помниш. Не такива каквито сме сега, а каквито бяхме някога.
	Замислих се. Спомних си танците ни в Дъбравата на гоблините, простите облози, които правехме, когато бях съвсем малка. Опитвах се да открия истината, скрита в миналото ми, но не бях сигурна кое е спомен и кое желание нещо да се сбъдне.
	— Помниш. — Той се размърда на мястото си. Долавях в гласа му подобие на надежда и това бе непоносимо.
	Горския цар вдигна ръка. Масата между нас изчезна, погълната от земята.
	Той опря пръст в слепоочието ми.
	— Някъде вътре в този твой забележителен ум пазиш спомените. На сигурно място са. Но са скрити.
	Дали наистина Горския цар бе приятелят, за когото го мислех, когото смятах, че помня… като дете? Или той наистина бе Господаря на злодеянията и нарочно размиваше границата между фантазия и реалност? Бях объркана и тревожна.
	Той се изправи, сетне коленичи пред мен. Постави длани върху страничните облегалки на стола ми, но внимаваше да не ме докосва.
	— Елизабет, моля те единствено да си спомниш — промълви Горския цар. — Думите му отекнаха в костите ми. — Моля те спомни си.
	Копнежът в гласа му ме изуми.
	— Не мога да ви дам нещо, което не може да бъде дадено — възразих аз. — По-скоро ще отрежа ръката си, отколкото да ви дам спомените си.
	Не отделяхме очи един от друг. Сетне Горския цар премигна и напрежението между нас, което бе направо осезаемо, изчезна.
	— Е, добре — въздъхна той, провлачвайки последното „е“. — В такъв случай се налага да се споразумеем.
	Кимнах.
	— Какво ще искате от мен?
	— Ръката ти.
	Предложението ме удари по-силно от гръм.
	— Какво?
	Извил устни в лека усмивка, Горския цар се дръпна назад и скръсти ръце пред гърдите си в безгрижна поза. Ала очите му останаха тъжни.
	— Попита ме и ти отговорих. Отговорът е: теб. Това, което искам, си ти — цялата.
	Преглътнах мъчително. Въздухът на Долната земя изведнъж стана горещ, задушен.
	— А Кете? — едва чуто прошепнах.
	За миг той сякаш се смути, но после се засмя.
	— Е, да. Невестата си е невеста. Дали си ти, или сестра ти, според старите закони е без значение. Но ако зависи от някой от нас, не предпочитаме ли да си ти, Елизабет?
	За мен беше вярно. Побързах да отхвърля мисълта, преди дори да се оформи в съзнанието ми. Натъпках я в едно от отделенията на сърцето си и бързо го затворих.
	— Що за избор е това — или моят живот, или животът на сестра ми.
	— Вие, смъртните, все някога умирате — сви той рамене.
	Неговата коравосърдечност бързо ме охлади и ми напомни, че Горския цар не е мой приятел. И въпреки мъжа с мекия поглед, за когото копнеех, той все пак беше _Ерлкьониг_ — безмилостен, безразличен, безсмъртен.
	— Е, добре. — Беше ми достатъчно. — Залозите са обявени. Ще искате ли нещо друго от мен, _майн хер_?
	— Не — поклати той леко глава. — Не забравяй, че за да избягаш, разполагаш само с дните от зимата. Бариерата между световете е тънка, но само до началото на следващата година.
	— И какво ще стане, ако не успея?
	— Оставаш тук завинаги — съобщи той мрачно. — Имам много власт, Елизабет, ала не мога да променям старите закони.
	Приех предупреждението му напълно сериозно. Кимнах и се изправих.
	Горския цар наклони леко глава.
	— Бог да е с теб, Елизабет.
	— Не знаех, че гоблините вярват в Бог.
	Лека бръчка се вряза между веждите му.
	— Те не вярват, но аз вярвам.


>>	4
>>	Невестата

	— Е, и?
	— Мигнах и преди да завърша последната си мисъл, се озовах отново в ровницата. Туиг и Тисл ме чакаха, кацнали на леглото.
	— Какво „е, и“? — попитах аз.
	Лицата и на двете се разтегнаха в блажена усмивка.
	— Той ядоса ли се?
	Умът ми още беше в обиталището на Горския цар, нищо че се намирах в моето. Хората не са създадени да бъдат прехвърлян и по този начин от място на място. Усещането ми за време и място беше просто — линейно и елементарно.
	Поклатих глава по-скоро за да дойда на себе си, а не да отвърна отрицателно.
	Ушите на моите прислужнички гоблини бяха наострени да слушат, а възлестите им пръсти непрестанно се стремяха към кожата ми. Беше ми неприятно и се дръпнах назад.
	— Не — заявих вече по-категорично. Двете настъпваха към мен, острите им зъби проблясваха на светлината от елфическите пламъчета. — Не, изобщо не се ядоса.
	Ушите им увиснаха разочаровано.
	— Така ли?
	Не биваше да забравям, че тези момичета гоблини не са мои приятелки и също като Горския цар са ми врагове в тази необикновена игра.
	— Не се ядоса — повторих аз. — А и не ви прави чест да ме поставяте в това положение с малките си номера.
	— Колко е спокойна — отбеляза Туиг и прокара бързешком лъскавия черен нокът на единия си пръст по външната страна на дланта ми. Дръпнах се рязко и увих чаршафа по-плътно около тялото си. — Колко е спокойна въпреки страстта, която тлее под тази крехка смъртна кожа.
	— Ъхъъъ — съгласи се Тисл, завряла дългия си закръглен нос в извивката на врата ми, където пулсът се усеща най-ясно. — Тази ми харесва повече. Ще ни търпи по-дълго от другата.
	Другата. Дали имаха пред вид Кете? Трябваше да я открия час по-скоро.
	— Стига — избутах Туиг и Тисл далеч от себе си. Оттеглиха се с недоволно сумтене, разочаровани от моето спокойствие. Имаше нещо обезпокоително в… В интереса им към мен. Приличаше на желание, но го усещах като глад. Потръпнах от погнуса от пръстите, които лазеха по кожата ми. — Намерете ми нещо за ядене и нещо, което да облека, и ме заведете при сестра ми.
	Прислужничките се спогледаха с празни погледи.
	— _Искам_ да ми намерите нещо, което да облека и _искам_ нещо за ядене.
	Лицата и на двете се сгърчиха злобно. Бях казала магическата дума. Позволих си да се ухиля победоносно, когато двете момичета гоблини изчезнаха, оставяйки само няколко сухи листа след себе си.
	Вече сама, започнах да оглеждам всеки сантиметър от помещението, но наистина липсваха и прозорци, и врати. Как се придвижваха гоблините от място на място? Дали не си го пожелаваха, за да отиват тук и там? Засмях се.
	Де да можеха желанията ни да имат силата да се сбъдват.
	Само след няколко минути моите помощнички се върнаха. Тисл носеше рокля, Туиг — торта и вино. Роклята, някаква безвкусна дреха, бе подходяща по-скоро за прием, отколкото за всекидневни занимания. Тортата ми се видя апетитна, но помнех каква „храна“ се предлагаше по време на бала и й нямах никакво доверие.
	— Не — махнах с ръка аз. — Върнете се и намерете нещо по-подходящо.
	Тисл погледна недоволно.
	— Какво според теб, смъртна, е подходящо?
	Разтрих между пръстите си тъканта на роклята. Коприна. Красива, но обръчите и фустите, които вървяха с нея, заедно с корсета щяха само да ми пречат, докато се влачим със сестра ми из Долната земя.
	— Нещо по-просто. Без копринени и атлазени висулки. Нещо практично.
	— Много скучно — нацупи се Тисл.
	— Да — съгласих се аз. — А ако не можете да намерите рокля, донесете някаква пола и блуза.
	— Не разбирам — скръсти ръце Тисл. — Другите смъртни обожават хубавите рокли, които им предлагаме.
	— Не съм като сестра ми. — Замислих се. — Какви други смъртни?
	— Другите невести, разбира се.
	Знаех за другите невести на Горския цар. Констанце разказваше цял куп истории за жени, които били твърде смели, твърде интелигентни, твърде красиви, твърде различни. И въпреки това ревността ме бодна. Не притежавах нито едно от тези качества, а в същото време Горския цар ми беше дал да разбера, че ме иска — цялата, само мен.
	— Какво, ревнуваш ли? — ухили се Тисл.
	— Не. — Червенината, избила по лицето ми, ме бе издала.
	— Видя ли как порозовя — зарадва се Туиг.
	— Какво стана с другите жени? — Бях твърдо решена да не позволявам помощничките ми да имат превъзходство. — Какво стана с другите невести?
	— Провалиха се — простичко съобщи Тисл и се зае със задачата да ме облече.
	— Как така се _провалиха?_ — Силно стъписана, дори не посегнах да я избутам от себе си. — Какво искаш да кажеш?
	— Стой мирно — промърмори Тисл, докато се опитваше да стегне връзките на дрехата. Темата очевидно не я интересуваше твърде, но играта се променяше. Оказваше се, че трябва да внимавам за посоката, която можеше да се окаже различна от очакванията ми. В историите на Констанце не се споменаваше дума за провали.
	— Как така? — повторих аз въпроса си.
	— Провалиха се в опитите си да избягат — намеси се Туиг, по-високото момиче гоблин. — Какво друго?
	— Искаш да кажеш да избягат от Долната земя, така ли? — _Ерлкьониг_, Долната земя, Смъртта. Това е едно и също.
	— Спри да мърдаш! — Тисл ме щипна с острите си малки нокти и аз изписках. — Ако ме оставиш да те облека, ще можеш да отидеш при сестра си. Да знаеш, че _тя_ вече е облечена от свитата си с дрехите, които са избрали за нея, и е яла каквото са й занесли.
	Това момиче да не би да се опитва да ме накара да се чувствам _виновна_! Едва се сдържах да не се разсмея. Започнех ли да се смея, със сигурност щях да се разплача.
	— Добре де, ще се облека, но не и с това тук. Намерете ми нещо друго. — Стомахът ми вече се бунтуваше. — И донесете парче хляб и вода. И някаква наденица, ако намерите. Никакви сготвени от феите ви сладкиши. Не искам да замъглите ума ми с вашите магии.
	Туиг и Тисл отвориха уста да възразят, но аз само ги изгледах.
	— _Искал…_
	Изчезнаха без повече приказки, зад тях остана ехото от възмутените им въздишки.
	Щом ме облякоха, както трябва, и се нахраних, се почувствах готова да се изправя пред онова, което ме очакваше. Бях подложила Туиг и Тисл на разпит и научих, че светът под земята има коридори и прагове, но никакви прозорци и врати. Понятието лично пространство не съществуваше в главите им, а и никога не са имали потребност да затворят някакъв вход. Подземното ми обиталище бе запечатано за мое удобство. Заповед на Горския цар.
	— Умеете ли да направите така, че от земята да се появят предмети? — попитах моите момичета гоблини.
	Те кимнаха.
	— Тогава направете ми врата. С ключалка.
	Мина известно време, докато разберат какво искам. Тисл и Туиг най-сетне проумяха какво е врата и ми осигуриха една с формата на кръг. Малко странна, но вършеше работа. Ключалката — особено тяхно произведение — също вършеше работа. Само трите тук имахме ключ.
	Обиталището ми водеше към коридор. Също като стаята ми той бе смесица от естествени и изкуствени елементи. Пръстен под и украшения от ковано желязо. Изкуството на гоблините бе едновременно красиво и плашещо, съчетаваше изкуството на хората с огромна степен въображение и сръчности, но без благородство. Те бяха напълно земни. Свещниците по стените, с форма на цветя и ангели, изникваха от корените на дърветата все едно ръка, която държи факла. Рисунките по стените, за разлика от традиционните сцени на великолепие и величие, изобразяваха пейзажи. Горите, планините, потоците и ручеите бяха предадени с такава точност, та човек имаше чувството, че стои пред прозорец с изглед към света горе. Всичко това успяваше да намали усещането, че си под земята.
	Тисл и Туиг ме отведоха в голяма зала. Подобно на балната и тя бе изсечена в скала, таванът беше висок и куполообразен с неизменните каменни висулки от лъскави скали. Най-горе трепкаха като звездите нощем елфическите пламъчета. Тук не видях никакъв гоблин от вида на Туиг и Тисл — по-близък до земята, отколкото до човешкия род.
	— Къде са всички — попитах аз.
	— Работят — отвърна Туиг, сякаш нямаше по-естествен отговор от този.
	— Така ли? — Не знаех, че гоблините работят, поне не в смисъла, който се разбира горе. Защо ли се изненадах — откъде идваше храната им? Дрехите? Мебелите? Дали някои от тях бяха селяни? Занаятчии? Констанце никога не разказваше за света на Долната земя, а само какво се случва, когато обитателите на Долната навестяват света горе. Бият се, мамят, крадат, а каквото успеят да докопат, си го прибират все за тях.
	— Ти какво — кисело попита Тисл, — да не мислиш, че всичко това тук е създадено с _магия_! — посочи с ръката си с много стави залата.
	— Добре, де — признах аз, — защо просто не поискате това да се яви.
	Момичетата гоблини избухнаха в смях и кудкудякането им отекна в каменините стени като трополене на тичащи хлебарки.
	— Смъртните не знаят нищо за силата на желанията — отбеляза Тисл. — Каквото дават старите закони, това си и вземат.
	Замислих се за небрежните желания, които ръсех наляво-надясно и вътрешният ми глас ме предупреди да внимавам.
	— Всичко трябва да е в равновесие — обясни Туиг. — Откакто са ни прогонили от света горе в Долната земя, ни е дадена способността да пътуваме, както си искаме. Само че нищо не идва даром, госпожице, и построихме своите владения със собствени ръце. А сега ще трябва да ни извиниш, защото ни чакат и други задължения. Елфическите пламъчета ще ти сочат пътя до сестра ти — и тя посочи светлините над главите ни.
	Вдигнах очи към тавана. Истински дъжд от искрящи прашинки се посипа върху косата ми и те накацаха по раменете и главата ми. Разсмях се — магия или не, беше очарователно. Малко ме гъделичкаха. Пламъчетата се въртяха известно време и накрая се превърнаха в златист поток от светлина. Поех по пътеката през залата в друг коридор.
	Ровницата на Кете бе в отсрещния край на залата. Проходът към нея много приличаше на този, които водеше до моята. Само че наличието на произведения, направени по подобие на човешките, бе много по-осезаемо. Картините по стените напомняха на онези, които можеш да срещнеш в богатите имения — портрети, пасторални сцени и навсякъде — Горския цар.
	В началото бях склонна да ги отмина като поредното самоизтъкване на _Ерлкьониг_, но в един момент реших да ги проследя по-внимателно и забелязах нещо любопитно. Модата на облеклото и работата на художниците се променяха във вековете, което можеше да се очаква, но и моделите се променяха.
	В началото не ми направи впечатление, че лицата са различни, защото всеки следващ портрет бе много сходен с предходния. И въпреки всичко незначителните разлики не можеха да се отдадат само на различните художници. Чертите на лицата си приличаха: издължени, елфически, с високи скули, свръхестествена и непоклатима симетрия, ала наклонът на челюстта, разположението на очите, цветът на ирисите бяха така различни, както са снежинките по време на снежна буря. Всички бяха различни мъже и същевременно всички бяха _Ерлкьониг._
	Кафяви очи, сини очи, зелени очи, сиви очи, но никъде не срещнах различните като на вълк очи на моя Горски цар. Обикалях галерията, изучавайки всяко лице, и търсех познатите ми очи.
	Най-сетне в самото дъно на коридора, на място изолирано и неосветено, сякаш за да бъде скрито, открих каквото търсех. Очевидно бе последният рисуван портрет и то в стила на старите холандски майстори. Светлината и мракът бяха в преувеличен контраст, детайлите — старателно реалистични. Моделът беше млад мъж с кадифена академична роба и кръгла шапка с пискюл. Въпреки пищността на материята в атмосферата имаше нещо неумолимо, особено в начина, по който пръстите на едната му ръка обгръщаха дървен кръст, увесен на връв около врата. В другата си ръка държеше подпряна на коляно цигулка, а с дългите, красиво оформени пръсти бе хванал грифа на инструмента. Взрях се по-внимателно — охлювът ми се стори познат, но ръбовете се губеха в мрака и не можех да видя по-ясно, обзе ме странното усещане, че това е лице на жена, изкривено в агония. Или в екстаз.
	Побиха ме тръпки.
	Така и не успях да се реша да срещна погледа на модела. Знаех какво ще видя — две различни на цвят очи: едното зелено, другото сиво. Това, което бях видяла, ме спря.
	Беше портрет на Горския цар — страните му бяха по-пълни, не така изпити, същото важеше и за чертите на лицето. Млад мъж на моите години. Разликата в цветовете на очите омекотяваше общото впечатление на строгост — лявото бе яркозелено като пролетна трева, а дясното — синьо-сиво като небето привечер. Помнех тези очи в мътно лешниковозелено като повяхнал мъх и леденосиво като замръзнала локва. Угаснали. Стари.
	От известно време елфическите пламъчета подръпваха косите и дрехите ми и най-сетне тръгнах отново. Образът на Горския цар като млад не напускаше съзнанието ми още известно време. Изражението на очите му спираше дъха. Доверчив. Раним. Човешко същество. Бях виждала тези очи като дете и ги видях отново у младежа с нежния поглед, на когото бях попаднала в спалнята на Горския цар. Виждах израза им, когато моят Горски цар ме погледнеше.
	Цялата се люлеех от объркани чувства. Продължих да вървя по коридора, обзета от внезапното желание да се отдалеча възможно повече от портрета.
	Едва когато галерията бе далеч зад гърба ми, една тревожна мисъл се настани в съзнанието ми: той кога стана _моят_ Горски цар.
	— Лизл! — посрещна ме Кете възторжено, щом се озовах в подземната й стая. Също като моята ровница, нейната нямаше врата, но я пожелах и тя се появи.
	Бях поразена от промяната, настъпила във външния вид на сестра ми. Винаги е била закръглена, бузите й — кръгли като на херувимче, ръцете — пълни и здрави. Сега беше слаба, измършавяла и с болезнен вид. Над нощницата си бе облякла халат, но той висеше на раменете й, сякаш отдолу нямаше тяло. Кете направо крееше.
	— Ела седни до огъня да пиеш чай с мен — настоя сестра ми. Тук, в Долната земя, се чувстваше като у дома си и в обиталището си, изкопано в пръстта, играеше ролята на домакиня.
	— Кете, добре ли си? — попитах аз.
	— Добре съм, разбира се. — На една от масичките до огъня вече бе подреден сервиз за чай и тя посочи с ръка стола, на който да се настаня. Наля ми чай в една от чашите и ми предложи парче торта. — Ти как си?
	— И за не знам — признах аз и поех сладкиша. — Изобщо не знам.
	Кете се усмихна снизходително и добави още една лъжичка захар в чая си.
	— Яж — кимна тя към недокоснатата торта пред мен. Оглеждах я внимателно. Стори ми се с бистър поглед и на себе си, за разлика от състоянието й по време на Бала на гоблините.
	— Кете — подхванах аз предпазливо, — знаеш ли къде се намираме?
	Тя се засмя и си отряза поредно парче торта.
	— Естествено, че знам, глупаче. В жилището ми пием чай и си приказваме. Кажи ми — посочи тя голите стени от пръст — какво ще кажеш за тапетите?
	— Тапетите ли?
	— Копринени, внесени от Италия, разбира се — самодоволно поясни Кете. — Точно както си мечтаехме с теб.
	Сърцето ми ускори ход. Страните на сестра ми добиха цвят, движенията станаха някак по-енергични, даже прекалено, все едно се стараеше да прилича на изискана дама. Сякаш играеше нашата игра _Де да можеше._
	— Жилището ти е много красиво — обадих се аз и вдигнах чашата с чай, за да прикрия загрижената бръчка, появила се на челото ми. — Поздравявам те, мила.
	— Благодаря ти, скъпа. Съпругът ми е много щедър, както знаеш.
	Чашата подскочи в чинийката.
	— Съпруг ли?
	— Не си ли спомняш — нацупи тя устни. — Каква красива сватба беше — във Фрауенкирхе в Мюнхен, венча ни самият архиепископ. Йозеф изсвири написаната от теб сватбена меса и колко много аплодисменти получи.
	Оставих чашата.
	— Моята… сватбена литургия, така ли?
	— О, Лизл! Сигурно си имала тежка нощ, щом не си спомняш. Написа я за нас. Мама така изпя Бенедиктус, че всички се просълзиха.
	— Моята… музика.
	— Вече си известна в цялата Свещена Римска империя, благодарение на връзките на съпруга ми. Той дори подкрепи с пари турнето на брат ни в Европа. Беше така добър да назначи Йозеф за придворен музикант. Сключи договор _с папа_ за поста концертмайстор, по-скоро от любезност, отколкото за действителна работа.
	— В своя двор ли? — гласът започна да ми изневерява.
	— В неговия двор, разбира се — рече тя, сякаш нямаше нищо по-очевидно на света. — Не може да назначава някого в чужд дворец, нали?
	— Кете, кой точно е твоят съпруг — попитах предпазливо аз.
	Тя въздъхна и завъртя нетърпеливо очи.
	— Херцог Манок. Унгарски граф. Да ти кажа правото, Лизл, може би е добре да си дадеш малко почивка. — Кете прокара пръсти разсеяно по протежение на ключицата си и усетих, че правя същото, и в този миг си спомних веселието по време на бала предишната вечер.
	Граф. Богат унгарски граф. Измисленият съпруг на Кете беше богат чуждестранен благородник. Не си бях представяла така мечтата на сестра ми за бъдещия й съпруг.
	— А Херц… Херцог Манок добре ли се държи с теб? — попитах аз.
	— Да, разбира се — грейна лицето на Кете.
	— Как изглежда?
	— Мил. Нежен — гласът й звучеше глухо и отнесено. — Щедър е. И не само към мен, но към всички нас. Яж, де — побутна тя чинията с тортата към мен. — Любимата ти шоколадова торта.
	Стана ми ясно, че най-голямата мечта на Кете е била да се омъжи за богат човек не заради прекрасните дрехи или скъпите бижута, а за да даде сигурност на семейството ни. Гърлото ми се сви и прегърнах сестра си, притиснах я силно до себе си.
	— Лизл — изненадано вдигна вежди Кете, — наред ли е всичко?
	— Не — почти изхълцах аз. — Не е наред. Изобщо не е наред.
	Тя ме оттласна от себе си.
	— Хапни си торта — настоя отново. — След всичко, през което минах, за да я осигуря, трябва поне да я опиташ.
	Кимнах и взех чинията и вилицата. Стомахът ми се обърна. Веднага се виждаше, че това е влажна пръст, покрита със слуз, наместо крем. Направих се, че забождам вилицата, но щом Кете се обърна, хвърлих съдържанието на чинията в огъня. От там изплува абсурден аромат на летни праскови.
	— Хареса ли ти? — Тя настойчиво очакваше реакцията ми. Сините й очи бяха спокойни, но някак прекалено големи на фона на бледото лице. Въпреки червения цвят на бузите изглеждаше много болна. — Мъжът ми ходи чак до Бохемия за рецептата.
	— Много е вкусна — аз, докато се правех, че преглъщам. — Моите комплименти за съпруга ти.
	Лицето на Кете изгря от удоволствие, но бързо посърна.
	— Той пътува много често. Ще ми се да ме взема понякога със себе си. Иска ми се да видя света и извън този красив дворец. Красив е — продължи тя с отбранителни нотки в гласа, — но понякога се задушавам. Все едно съм в затвор, а не в дворец.
	Поизправих се в стола. Това беше истинската Кете, моята истинска малка сестра прозираше под заобикалящата магия на желанието. Младата жена, която искаше да преживее света извън познатия селския живот.
	— Къде са имотите на Херцог Манок? — попитах аз.
	— В Унгария, естествено.
	— А _къде_ е Унгария? — продължавах да разпитвам аз.
	Сянка на объркване премина по лицето й.
	— Ами… не съм сигурна.
	— Къде бяхте на сватбено пътешествие? Виена? Рим? Париж? Лондон? Заведе ли те съпругът ти в големите градове на Европа, както винаги си мечтала?
	— Аз… Между веждите й се появи лека бръчка на болка и концентрация. — Не помня.
	— Мисли — стиснах аз ръката й. — Къде сме? Къде не сме? Къде трябва да бъдем?
	Сестра ми затвори очи.
	— Пазарът, плодът, балът, Горския цар.
	— Лизл… — Гласът на сестра ми бе напрегнат, сякаш идваше от много далеч. Кръвта пулсираше в ушите ми. — Мисля… мисля, че си спомням. Вкусът на праскови през зимата. Музиката. Мисля… Мисля, че…
	— Продължавай — настоях аз. Исках да стигна до сърцевината на магията. Да стигна по-близо и да я прекъсна напълно.
	— Боли ме — прошепна тя. Отвори очи и ме погледна. — Случва се да знам къде съм и много се страхувам. Но по-лесно ми е да не го знам. Така ли е, когато си мъртъв?
	На устните й се появи струйка кръв — течеше от носа й. Изплаших се и попих кръвта с края на полата си.
	— Не, мила моя — стиснах ръката й силно. — Жива си.
	Кръвта не спираше. Паниката парализираше сърцето, ръцете и гърлото ми.
	— Жива си, Кете — повтарях аз. — Само трябва да издържиш още малко.
	Чухме подрънкване на звънчета — весел, мелодичен звук, подобен на смеха на сестра ми. Изведнъж тя се оживи и развълнува, безцветните й устни се изкривиха в подобие на усмивка.
	— Това сигурно е той! — възкликна щастливо. — Моят Херцог. — Изправи се и застана в центъра на помещението с разперени ръце. Питах се кой ли е — кой от нейните високи, елегантни ухажори от Бала на гоблините ще играе ролята на унгарски граф. — Ела, любов моя!
	Обърнах се, почти очаквах да се появи врата и през нея да мине загадъчният съпруг унгарец. Нищо подобно. Придружен от леден полъх, който завихри елфическите пламъчета, при нас се яви Горския цар.
	— Здравей скъпа — поздрави той и улови ръката на Кете. Вълчите му очи проблеснаха, когато срещнаха погледа ми над главата на сестра ми. — Хареса ли ти тортата?


>>	5
>>	Старите закони

	Додато сестра ми ни представяше, ние с Горския цар не откъсвахме очи един от друг.
	— Скъпи, сигурно си спомняш сестра ми Елизабет.
	— Очарован съм, _фройлайн_, — рече той и ми целуна ръка.
	Едва се сдържах да не я изтегля и да го зашлевя.
	— Лизл — обърна се Кете към мен, — моят съпруг Херцог Манок.
	— Приятно ми е — процедих аз.
	— Сестра ти явно не ме харесва, скъпа — обърна се той към сестра ми. — Направо ме пронизва с поглед. Острието се заби в сърцето ми — и той притисна длан до гърдите си.
	— Лизл! — укорително ме погледна тя.
	— Хайде, стига — опита се да внесе спокойствие Горския цар. — Сигурен съм, че Елизабет само изпълнява задълженията си на по-голяма сестра. И понеже е обречена да бъде стара мома, вероятно осъжда всички твои обожатели, нали?
	— Херцог — плесна го Кете по ръката, — бъди любезен. Това важи и за двама ви.
	— _Майн хер_ — процедих през зъби, — може ли за минутка?
	Горския цар наклони леко глава.
	— Разбира се. Госпожо? — обърна се той към Кете за разрешение да се отдалечи.
	Сестра ми кимна в знак на съгласие и ни остави насаме.
	— Херцог Мадок — се отрони първо от устата ми, когато останахме сами.
	— Какво пък, знам малко унгарски — сви той рамене.
	— Какво значи всичко това?
	— А ти как мислиш? Все трябваше да кажа нещо, Елизабет.
	— Това ли е името ви? _Имате_ ли изобщо име?
	Горския цар видимо се стегна.
	— Сега не това е темата.
	Повдигнах въпросително вежди. Лицето му обаче остана затворено, като къща през зимата.
	— Така е — съгласих се аз. — Тема сега е защо и как накарахте сестра ми да повярва, че е омъжена за вас.
	— Ревнуваш ли? — очевидно му беше приятно да си мисли така.
	— Насила ли я накарахте? Принудихте ли я по някакъв начин? Или всичко това е една сложна ваша измислица, за да я затворите тук завинаги?
	— Принуда е доста силна дума — отбеляза той. — Ще ми се да си мисля, че съм бил достатъчно убедителен.
	— Тя е сигурна, че вие сте унгарски граф.
	— Всички имаме недостатъци — махна той с ръка.
	— Можете да играете игричките си с мен, но оставете Кете на мира. Не е готова да се справи с вас.
	— А ти си, така ли? — Горския цар се наведе напред, но предпочетох да не отговоря. — Кажи ми, интересно ми е да знам.
	— Играта е между нас двамата — повторих аз. — Не въвличайте и сестра ми. Тя е невинна.
	— Наистина ли е толкова невинна? — погледът му помръкна.
	— Да.
	— Момиче, толкова наясно с изкушението, момиче с приканващ смях, с невярно сърце и душа, жадно за приключения — тихо изреди той. — Момиче, отдадено на личните си апетити, посяга да вземе онова, което е най-близо, към забранения плод, и го отхапва въпреки предупреждението на по-голямата си сестра — може ли такова момиче да се нарече невинно?
	— Не е ваша работа да давате оценки — вбесих се аз.
	— А нима е твоя? — върна ми той въпроса. — Ти ли си отговорна за добродетелите на сестра си?
	— Не — отговорих аз, — но ще пазя доброто й име.
	— Ех, Елизабет — поклати глава Горския цар. — Кога ще започнеш да мислиш за себе си? Кога ще сториш нещо за себе си?
	Мълчах.
	— Не може да си вечно прикачена към капризите и сластолюбието на сестра си. — Горския цар бе спрял да се преструва на чаровен и внимателен. — Все някой ден тя ще трябва да направи своя избор. И то без теб. Какво ще правиш, когато няма за кого да се грижиш, за кого да внимаваш? Едва тогава ли ще се сетиш за себе си?
	Знаеше къде да ме удари. Неочакваната му проява на съчувствие го правеха така привличащ. Не ми хареса истината в думите му. А и състраданието му. Не желаех неговото състрадание.
	— Кете е част от играта — въздъхна Горския цар. — Пионките са пуснати в действие и тя е една от тях.
	— Дадохте ми дните до края на зимата, за да избягам от Долната земя — скръстих аз ръце пред гърдите си. — А сте се оженили за сестра ми зад гърба ми.
	Самодоволната усмивка се върна на лицето му.
	— Ревнуваш. Добре, това ми звучи добре. — Разбра, че няма да се хвана на въдицата му и поклати глава. — Не, Елизабет, не съм се оженил за Кете. Но старите закони повеляват, когато взема някоя за невеста, да е завинаги. Така че кракът й никога да не стъпи вече на Горната земя. Сватбата с мен е нейна красива фантазия, носи й спокойствие. Там имам много малко власт, знаеш го.
	— Вие сте _Ерлкьониг._ Цялата власт е в ръцете ви.
	— Ако наистина така мислиш — повдигна вежда той, — знаеш по-малко, отколкото съм си мислел. Аз съм затворник на собствената си корона.
	_Короната ли служи на Владетеля или Владетелят служи на короната?_
	— Защо невеста? — попитах след известно време. — И защо точно Кете?
	Защо не аз? Защо не избра _мен_!
	Мина време, преди той да отговори. Прокарваше пръсти по една фигура отстрани на масата в коридора. Беше нимфа с широки бедра, закръглена, грубо гравирана в дървото. Проследи извивката на кръста, надолу през бедрата и към крака, след което се спря на ключицата, където линията на шията се срещаше с очертанието на гърдите.
	— Да ти разкажа ли една история? — попита той накрая. Остави нимфата на мира и насочи поглед към един от пейзажите в коридора. — Предполагам Констанце ви е разказала нещо подобно — на теб и останалите хлапета, когато сте били деца.
	Затаих дъх.
	— Живеел някога под земята могъщ владетел.
	Приказките на баба често започваха така. Винаги съм си мислела, че са нейна измислица, но заслушана в ритъма на думите на Горския цар, започнах да се питам къде ли ги е научила Констанце.
	— Този владетел бил господар и на мъртвите, и на живите. Вдъхвал живот на всичко живо през пролетта и всяка есен го отнемал.
	Горския цар се взираше в пейзажа, където дърветата и растенията цъфтяха и се развиваха, раззеленяваха се и растяха, преди да увехнат.
	— Сезоните се нижели един след друг и владетелят остарял. Започнал да се изморява. Пролетта настъпвала все по-късно, есента — все по-рано, докато един ден вече нямало пролет. Светът горе притихнал безжизнен и хората страдали.
	На омагьосания пейзаж настъпи снежна зима. Сезоните вече не се редуваха.
	— Един ден на Долната земя се появила смела девойка. — Той обърна поглед към мен. — И помолила владетеля да върне живота на Горната земя.
	— Смела, значи — засмях се аз, — не красива, така ли?
	— Смела или красива — изкриви устни той, — няма никакво значение. Констанце разказва по един начин, аз — по друг.
	Горския цар пристъпи към мен. Не помръднах от мястото си, решена да не отстъпвам.
	— Предложила на владетеля своя живот в замяна на живота на земята. _Моят живот срещу този на народа ми_, казала тя. Помолила го да приеме сделката. Знаела за старите закони — живот срещу живот, кръв срещу урожай. Без това Долната земя ще изчезне, отнемайки на света горе всяка следа от зеленина.
	Той вече се бе надвесил над мен и пръстите му сочеха шията ми, там, където, кожата пулсира най-силно. Дишах едва-едва и чаках… Чаках да ме докосне, да стисне пулса ми и да отнеме живота ми.
	Но това не се случи. Пръстите му се свиха и той отстъпи.
	— Нейният живот щял да поддържа този на владетеля, животът на владетеля щял да поддържа обитателите на Долната земя, а техният живот — земята и всичко, което живее на нея. Владетелят приел сделката и когато новата година настъпила, се върнала и пролетта.
	Тази красива история приличаше повече на притчите и легендите за добри християнски мъченици, които мама ни разказваше, отколкото на приказките на Констанце за хобгоблини и злодеяния. Добродетелни хора, упорити хора, които се жертват за доброто на всички — такива бяха героите на мамините приказки. Също като смелата девойка от историята на Горския цар.
	Само че Кете съвсем не беше като героините в историите на мама, а по-скоро глупавата девойка от приказките на Констанце. Коя ли беше смелата девойка от историята на Горския цар?
	— Историята не свършва дотук, нали? — попитах аз.
	— Историята няма край — троснато отвърна той. — Продължава и продължава, и продължава до безкрай.
	Очите на Горския цар бяха тъжни, пълни със съжаление. Не приличаха на очите на гоблините — тъмни, в черни орбити и прикриващи намеренията им. Трудно беше да разчетеш изражението на гоблините край мен: очите им — безизразни, неразгадаеми, чертите на физиономиите — съвършено чужди за естествения поглед. Езикът на тялото на Горския цар говореше друго.
	— Излиза, че искате сестра ми да умре — прошепнах аз, — за да живее светът.
	Той не отговори.
	— Ако — престраших се и се изкашлях, за да прочистя гърлото си, — ако загубите облога, какво ще стане? Пролетта няма да се върне, така ли? И тогава земята горе ще потъне във вечна зима?
	— Готова ли си да поемеш такъв риск? — попита той сериозно.
	Изборът бе невъзможен. Животът на сестра ми… или съдбата на целия свят. Мислех си, че моят залог е висок, но виждах, че залогът на Горския цар е по-висок.
	— Какво ще стане с вас, ако аз спечеля? — прошепнах едва чуто.
	Той се усмихна, но ъгълчетата на устата му сочеха надолу, по-скоро тъжни, отколкото доволни.
	— Знаеш ли, ти първа задаваш този въпрос.
	Само след миг той изчезна с полъх на вятъра и няколко сухи листа.
	Не разполагах с много време.
	Нямаше нито изгрев, нито залез, по които да се ориентирам кога настъпват и свършват дните. Налагаше се да броя часовете по отслабването на косата на Кете, по увяхването на тялото й, по все по-бледия цвят на кожата й. Закръглеността на бедрата и гърдите й изчезваше, устните й се топяха, кожата под очите й съвсем изтъня и стана почти черна.
	Сестра ми гаснеше.
	Горския цар често я посещаваше в ролята на унгарски граф. Наблюдавах как двамата любезничат един с друг при всяка среща, по време на вечеря, на празненствата на гоблините, за които той настояваше да се провеждат всяка вечер. Поредна нощ с вино, приготвено от гоблини, още една нощ, прекарана в удоволствия.
	Всеки загубен за мен момент бе в полза на Горския цар.
	Погледът му го потвърждаваше, колкото пъти погледите ни се срещнеха над главата на сестра ми. А това ставаше често. Усещах очите му като докосване по кожата, като настойчиви ласки, които ме принуждаваха да поглеждам към него. Макар да не исках да си го призная, гледката на Кете, увиснала на ръката му, ме подлудяваше от завист. Тя беше залогът в нашия облог и аз го знаех. В изблик на ревност ме побиваха тръпки, подобно на опарване от коприва. Много ми липсваше моето пиано, където чрез бясно стакато можех да излея в мелодия напрежението и безсилието си.
	В часовете, когато оставах сама, бродех из лабиринтите на Долната земя. Гоблини притичваха насам-натам, черните им очи проблясваха иззад ъглите като гръбчета на бръмбари. Поръчах на Туиг и Тисл да ми намерят хартия и нещо за писане. Опитвах се да нарисувам пътеките на Долната земя, но тунелите се извиваха и променяха посоката си винаги щом решах, че минавам по познат път. От време на време нахвърлях по някоя мелодия или фраза в празното място на моите карти.
	Кете също имаше желание да ме развлича. Видя картите ми, но очите й се спряха по-скоро на нотните текстове. Настоя да седна на нейното бюро и да композирам — снабди ме с хубава хартия и вкусни хапки, защото това беше нейната представа за работата на композитора — да има на разположение красиви вещи, усамотение и тишина. Толкова добросърдечна и толкова сляпа бе моята сестра.
	— Ела — извика ме тя един ден, или може би нощ — кой да ти каже — и плесна с ръце. — Имам подарък за теб! — Даде знак на своите прислужници и те започнаха да носят рокля сред рокля.
	— Защо е всичко това? — попитах Кете и отпратих прислужничките.
	— За твоя дебют, глупачето ми.
	— Какъв дебют?
	— Ама наистина, Лизл — завъртя тя възмутено очи, — чудя се понякога що за човек си. Представянето на последната ти симфония. Херцог е организирал концерт за представянето й в залата за приеми.
	На моменти силата на нейните фантазии така ме връхлиташе, че често не успявах да различа къде започват и къде свършват те и къде започват моите.
	Оставих сестра си да ми навлече дрехата, която според нея най-добре ми подхожда, и да прави с косите ми каквото й хрумне. Все едно бяхме отново деца: познавах така добре докосването на нежните й пръсти върху главата ми, колкото ми бяха познати и приспивните песни, които двамата с Йозеф обичахме да свирим.
	— Готово — обяви тя, когато приключи. — Красива си.
	— Красива ли? — засмях се аз. — Излишно е да ме лъжеш, Кете.
	— Престани — тупна ме тя по рамото. — Няма нужда вечно да се обличаш като селянка само защото израсна в онова затънтено село.
	— Ако беше въпрос само до перата, врабчето лесно щеше да се превърне в паун.
	— Врабчето е красиво само по себе си — сериозно заяви Кете. — Не се напъвай да ставаш паун, Лизл. Приеми и обичай същността си на врабче. Ето виж. — И тя поднесе огледало с бронзова рамка.
	В отражението привлече вниманието ми не моят собствен образ, а видът на сестра ми. Не си бях дала сметка колко много се е променила, докато не я зърнах в огледалото. Безброй пъти бях я наблюдавала да се конти пред огледалото в нашата стая у дома — закръглените бузи и искрящите очи грееха от здраве. Сега костите на лицето й стърчаха ъгловати и почти мъжки наглед. Брадичката й бе издадена като острие на нож, носът беше дълъг, а от устните й бе останала само черта. Очите изглеждаха огромни на фона на изтерзаното лице. Сепнах се, осъзнавайки, че всъщност гледам собственото си лице, а не лицето на сестра ми. Загубвайки напълно предишния си вид, сестра ми бе заприличала на мен. Бяхме като две капки вода, но в различен цвят.
	— Виждаш ли? — усмихна се тя широко. — Готова си да се изправиш пред целия свят.
	Кете беше сложила съвсем малко пудра върху лицето ми, бе начервила леко устните ми и вчесала веждите ми. На светлината на премигващите елфически пламъчета на Долната земя иначе мургавият цвят на лицето ми бе избледнял, ъгловатите ми черти бяха придобили по-скоро внушително изражение. Докато растях, всеки ден виждах в отражението си обикновени, ъгловати груби черти, а в това ново обкръжение имах излъчване от друг свят. Врабче в гнездото си.
	— Искам… — започна Кете, но спря и смръщи чело.
	— Какво? — попитах аз.
	— Нищо — поклати тя глава. Просто… — прехапа устни. — Ще ми се поне веднъж да излезем извън стените на този дворец. Да чуя как музиката ти се изпълнява пред голяма аудитория. Да видя произведения на изкуството от велики майстори. Да почувствам… истинска слънчева светлина, да опитам ягоди от поляните, да… Ох!
	Капки кръв покапаха върху килима под краката ни. Поредно кръвотечение от носа. Скочих и потърси парче плат, за да спра кръвта. Освен метри и метри скъпи платове в стаята нямаше нищо подходящо. Грабнах един захвърлен чорап — надявах се да е чист и я почистих с него.
	— Трябва да си легна — промърмори тя едва чуто.
	— Разбира се — поведох я към леглото. Стори ми се по-слаба и по-крехка от когато и да било.
	— Лизл — зашепна тя бавно. — Лизл, не се чувствам… Не съм добре. Аз…
	— Шшшт. Ще повикам прислужничките ти.
	Кете поклати глава отрицателно.
	— Искам мама — проплака тя. — Искам…
	Не знаех какво да правя. Мама беше далеч, животът бе далеч и каквото беше останало от него се изплъзваше от сестра ми. Яд и отчаяние ме стиснаха за гърлото. Побързах да ги преглътна. Кете ме гледаше с огромните си изплашени очи и аз й се усмихнах. Това бе усмивката на мама — привидно спокойна пред опасността.
	Започнах да милвам косите и отпуснатата върху възглавницата глава. Затананиках приспивна песен, която мама често пееше. В гласа ми нямаше и следа от прелестния й глас, но въпреки това мелодията сякаш я успокои. Изненадах се, когато чух Кете да тананика — немузикална и глуха за тоновете, тя се водеше от гласа ми и се опитваше да възпроизведе мелодията. Като малка отказваше да пее или да участва в музикалните игри на семейството, болезнено докачлива заради очевидната липса на умение.
	— Лизл.
	Някъде в напрегнатия й глас долових гласа на сестра ми. На истинската ми сестра, не на омагьосаната. Трепнах.
	— Не — стисна ръката ми Кете, — не спирай. Продължавай да пееш.
	Спрях да се занимавам с косата й. Започнах приспивната песен отначало, като замесвах думите с „О-о-о“, докато се опитам да измисля какво да правя по-нататък.
	_Тук ли си, Кете, скъпа моя, мила моя?_
	Думите трудно влизаха в ритъма на песента, но пък и ми се стори чудесен начин да си говоря с нея, затова не спирах да пея.
	— Да, тук съм — продума тя с известно усилие. — Песента ти… държи мъглата надалеч.
	— Трябва да бягаме, трябва да се махнем от тук. Женихът ти чака наградата си.
	— Женихът ли? — Сините й очи се замъглиха и се изругах мислено за това, че се изпуснах, връщайки възможността опиянението да я обхване отново.
	_Няма значение, не се тревожи, ела с мен. Трябва да бързаме!_
	— Да побързаме — повтори тя. Очите й се зареяха из пръстените стени на стаята и сякаш за първи път видя къде се намира. — Да, да побързаме.
	_Ще можеш ли? Толкова си слаба и бледа._
	— Да — кимна сковано тя. Сетне, сякаш със силата на волята й, цветът се върна в страните й, сините очи се изпълниха с решителност. — Ще мога.
	_Тогава тръгни след мен, сладка моя, следвай ме._
	Кете кимна отново.
	— Идвам, Лизл — рече тя. — Тръгвам.


>>	6
>>	Странно мило

	Не губих нито минута повече. Вдигнах Кете от леглото и облякох и двете ни с възможно по-практични дрехи. Не носех нищо със себе си, дори картините, които бях начертала на Долната земя. Моментът за планове беше отлетял. Нямахме никакво време. И така, подобно на Свирача от Хамелин се готвех да изведа сестра си.
	Вече бях прегракнала от пеене. Не можех да продължавам още много. Трябваше да измисля друг начин да я държа в моя свят.
	Когато идеята ми хрумна, едва не изпуснах песента от смях. Подаръкът от високия, елегантен непознат.
P>
	Искам. Искам от онзи, който чува,
	да донесе флейтата тук, без да се
	бави и умува.
P$
	Преди да мигна, Туиг и Тисл застанаха пред мен. На Тисл й личеше колко е ядосана от повикването, но на Туиг очевидно й беше забавно. Високото и тънко като вретено момиче гоблин ми подаде инструмента с почтително изражение.
P>
	Приятелко благодаря, от
	сърце и душа ти благодаря.
	Помогни ми да открия път
	навън от тази мръсотия.
P$
	Вече не можех да измисля как да вмъкна „Аз искам“ в импровизираната си песен, която ставаше все по-монотонна и объркана.
	— Няма начин, смъртна — рече Тисл. — Обречена си.
	Поклатих глава, продължавайки да мънкам мелодията. Погледнах Кете, чието изпито лице бе отново бледо като платно, а сега вече покрито и с капки студена пот.
	— Тук съм — промълви тя с глух и някак далечен глас. — Още съм тук.
	Туиг не сваляше от мен безизразните си неразгадаеми очи, които нямаха нищо общо с очите на хората. Щеше ми се да прочета доброта в тях.
	— Трябва да знаеш, смъртна, че всички пътища водят до началото и до края на Долния свят — предупреди ме тя. — Сама трябва да разбереш кой да избереш. Бъди твърда, бъди бърза. Помни, че старият закон дава, старият закон и взема. Няма да е лесно да избягаш.
	— Няма да се справи — подхвърли подигравателно Тисл. — Никой смъртен не е успял да наруши древното равновесие. — Тя оголи зъбите си във вампирска усмивка. — Късмет. Ще ти е нужен.
	Не й обърнах внимание и кимнах с благодарност на Туиг. Двете момичета гоблини изчезнаха.
	_Говори ми, скъпа_, продължавах да пея на Кете. _Остани с мен. Пей!_
	И долепих флейтата до устните си.
	Долният свят представляваше лабиринт. Следвах коридори, водещи нагоре, които се повтаряха или свършваха в стена.
	Нямаше как да държа ръката на Кете и същевременно да свиря на флейтата, но тя се сети да завърже ръката си с връзките на моята престилка. Спреше ли разколебана, започвах някоя мелодия от детството ни. Канон. Песен за скачане на въже. Скоропоговорка.
	— Никога няма да спечелиш. Знаеш го.
	Пред мен изникна Горския цар, обвит в сянка, очертана от факлите в стената. Носеше наметката с качулка — така го бях видяла за първи път на пазара, когато беше само високият, елегантен и загадъчен непознат.
	Спрях. Кете се блъсна в мен.
	— Какво става? — проплака тя. — Добре ли си?
	Не можех да откъсна очи от Горския цар, но Кете гледаше встрани, очевидно сляпа за слабата фигура, застанала на пътя ни. Ъгълчето на устата му се повдигна в подигравателна усмивка. Допря облечен в ръкавица пръст до устните си.
	В коридора се надигна вятър — леденостуден вихър, носещ мамещия аромат на света горе: на листа, на влажна пръст, на лед и свобода. Сестра ми се притисна в мен и почувствах треперещото й тяло в гърба си. Вятърът ни блъскаше и дърпаше като пакостлив призрак. Теглеше косите, полите, блузите ни — игрив и лош.
	— Лизл — обади се Кете. — Наближаваме ли?
	Не смеех да сваля флейтата и да я успокоя. Очите на Горския цар проблясваха изпод качулката. Вирнах брадичка и го погледнах в очите.
	В него сега нямаше и следа от младия мъж с нежния поглед. Този тук бе сянка и илюзия. _Ерлкьониг_ в най-първичната си форма, фокусник. Изкусител. Владетел. Взирах се в лицето му с надеждата да открия, макар и малка следа от чертите на сериозния младеж, чийто портрет бях видяла в галерията, _моя_ Горски цар. Ала него го нямаше.
	Опънах рамене, засвирих кратък, жизнерадостен лендлер* и се обърнах към Кете. Това бе една от най-живите мелодии, които знаех, и се опитах да вложа най-ведрото чувство, което успях да събера в душата си. Лека бръчица на загриженост не слизаше от лицето на сестра ми, но то се отпусна и тя ми се усмихна. Кете не беше от хората, които можеха да анализират настроението и тоновете в една музикална пиеса, ала дори лишената от музикалност моя сестра реагираше адекватно на посланието ми.
	[* Тиролски народен танц за двойки, един от танците, от които произлиза валсът. — Б.пр.]
	_Не се тревожи. Всичко ще е наред._
	Кете ме следваше отблизо, докато пристъпвахме напред към _Ерлкьониг._ Вятърът ставаше все по-силен и по-силен, отдавна не беше игрив, а в напорите се усещаше злоба. Той блъскаше, дърпаше, убеждаваше, заплашваше. Сковаваше от студ пръстите и устните ми и те ставаха безчувствени и трудно подвижни. Силният му вой заглушаваше звука на флейтата, вихърът отвяваше мелодиите ми. Кете се беше сгушила плътно в мен, докато се опитвах да свиря, но очевидно губехме битката. Сестра ми постепенно започна да се отделя от мен, изпускайки връзките на престилката ми. Бяхме близо, много близо…
	— Откажи се, Елизабет — нашепваше _Ерлкьониг._ — Спри, скъпа моя. Остави флейтата и си почини. Остани с мен.
	Стиснах очи. Вече не чувствах инструмента между пръстите си. Бях изморена, без дъх и без никаква идея какво да предприема.
	— Точно така — шепнеше той. — Леко, бавно…
	Флейтата се отдели от устните ми, отпусках ръце. Но да отстъпиш не значи да се предадеш. Все още не бях победена.
	Мама ни беше учила да пеем, така както _папа_ ни учеше да свирим. Никой от нас нямаше нейния талант, но тя ни учеше как да контролираме дишането, как да изнасяме напред гласа, да подготвяме въздушната струя, за да произведем мощен звук. Поех си дъх, напълних дробовете си с въздух чак до стомаха. Напипах достатъчно остър тон, та да издържа, но и да не скъса гласните ми струни.
	Отворих уста и закрещях.
	Звукът изпълни главата ми, отекна в кухините й и тогава изтласках думите. _Ерлкьониг_ се олюля, стъписан от силата на вика ми. Залитна назад, размахал ръце в опит да се предпази от силния звук.
	Направих стъпка напред. _Ерлкьониг_ отстъпи една назад. Продължавах да вървя напред, ала разстоянието между нас не се скъсяваше. Исках да го доближа, да се изправя срещу него и с голи ръце да го изтикам встрани от пътя ни, да го накарам да признае поражението си. Протегнах ръка, но пръстите ми минаха през тъканта на пелерината му. Той бе нематериален като блуждаещ огън. Изчезна след миг.
	Двете с Кете останахме сами в прохода. Вътре изведнъж стана тихо и топло, тишината беше оглушителна. Затананиках нова мелодия, чието настроение бе по-скоро на примирение, отколкото на увереност. Кете плъзна длан в моята и я стисна успокоително. Ръката й беше изненадващо топла.
	Погледнах флейтата до мен. От нея се издигаше лек дим, но не беше от нагряване. Скреж обрамчваше тялото й, усетих силна болка в пръстите от замръзналото дърво. Вдигнах я отново към устата си и устните ми залепнаха за обледенения мундщук. Въздишка се замъгли върху повърхността, щом засвирих отново, и дъхът ми заизлиза на облаци.
	Това бе първата ми среща с _Ерлкьониг_ по време на тази дълга и безкрайна нощ, но се оказа, че няма да е и последната. Непрекъснато се появяваше пред мен — дразнеше ме, объркваше ме и ме заблуждаваше. Бях непоклатима и отминавах призраците с негов образ. Получаваше се някак лесно, стига да мислех за него като вдъхващата страх загадъчна фигура от легендите на Констанце, а не като Горския цар, с когото бях танцувала още като дете, а по-късно и като млада жена. Нямаше нищо от моя Горски цар в _Ерлкьониг._
	Всяка победа над _Ерлкьониг_ засилваше решимостта ми, но очевидно бях станала прекалено уверена. Бях овладяла триковете му, ала не бях готова за психо атаката, на която ме подлагаше.
	Отново свирех на флейта. Реших да я редувам с пеенето, за да щадя дъха и гласа си, тогава чух цигулката.
	Аз, израснала с изпълнението на _папа_ и активна част от обучението на Йозеф за постигане на неговото съвършенство, не бях чувала подобна виртуозност. Цигуларят изпълняваше непозната за мен пиеса, не можех да разпозная и композитора. Долавях сложните контрапунктове на Бах, елегантната изразителност на Вивалди и величественото очарование на Хендел. Имаше страст в изпълнението — страст, благоговение, екстаз — очите ми се напълниха със сълзи пред тази красота. Спрях да тананикам.
	Аромат на летни праскови отново изпълни прохода.
	Дори Кете се трогна, нищо че не можеше да направи разлика между концерт и испански танц. Олюляваше се леко, затворила очи, сякаш слушаше с най-голямо внимание.
	Музиката долиташе незнайно откъде. Хванати за ръце, с Кете тръгнахме по посока на звука, натам, откъдето се чуваше най-силно и ясно. Нямаше изпълнител пред нас, някой, когото да поздравим за изключителното изпълнение. Всъщност звукът идваше иззад пръстената стена — от друго помещение, от друга зала или от друг свят. Притиснах ухо до стената и направо се зарових в желанието си да открия източника.
	Впивах нокти и копаех, копаех, търсех. Колкото повече копаех, толкова повече се засилваше музиката. Заривах се все по-дълбоко в Долната земя. Загребвах пръстта с шепи, тя се ронеше над главата и раменете ми.
	Нямах представа накъде копая и към кого. Дали щях да намеря свободата на Горния свят, непознатия музикант, Йозеф или самия покровител на музиката. Знаех само, че преди да умра, на всяка цена трябва да видя лицето на този магьосник на лъка.
	— Зеперл! — виках аз. Или призовавах Бог. Устата и ноздрите ми се пълнеха с пръст, но не обръщах внимание.
	— Лизл!
	През натъпканите с пръст уши ми се стори, че чувам някой да вика. Моето име ли беше това? Определено познавах този глас.
	— Лизл, моля те!
	Нечии ръце ме теглеха и дърпаха за раменете, за да ме измъкнат.
	— Не! — гърлото ми бе пълно с пръст и се задавих. Музиката беше отслабнала и се разплаках от отчаяние, че я губя.
	— Не можеш. Не можеш да ме оставиш точно сега сама.
	Нещо мокро падна върху лицето ми. Дъжд ли беше? Откъде се взе дъжд под земята?
	Още няколко капки. И още. Бяха топли. Много топли при това. Почти живи. Не помня да бях виждала такъв дъжд. Една капка се плъзна към устата ми и усетих вкуса й. Беше солена.
	Сълзи. Бяха сълзи.
	Кете плачеше.
	— Лизл, Лизл! — умоляваше ме тя, притискаше ме към гърдите си и леко се полюшваше напред-назад.
	— Кете — дрезгаво успях да промълвя, докато плюех налапаната пръст, кал и дори листа. Дробовете ме боляха, всяко вдишване бе вкарвало навътре камъчета и въглища. Дойдох на себе си и видях, че сама съм се закопала с голи ръце до врата в пода на прохода.
	— Слаба богу! — мълвеше сестра ми и развързваше връзките на корсета ми, за да ме освободи и да дишам по-добре.
	Кашлях и повръщах, кашлях и повръщах, докато не се появи чист стомашен сок.
	Някъде в далечината се чуваше ангелската музика, но сестра ми ме държеше здраво в прегръдката си, обвила лицето ми с длани.
	— Остани с мен — сините й очи търсеха моите. — Ето така. Не слушай. Не е истинско. Не е Йозеф. Не е и _папа_. Горския цар е. Това е капан.
	_Не е Йозеф. Не е и папа. Горския цар е._
	Повтарях думите като припев, за да заглуша прелестните звуци, които заплашваха да погубят разума ми. Ароматът на летни праскови бе по-силен от когато и да било, само че вече се усещаше и миризмата на гнило.
	_Гоблинова магия._
	Кете избърза калта и кръвта от лицето ми и ми помогна да се изправя, повеждайки ме по дългите коридори на лабиринта.
	Скъпата ми, нежна, немузикална Кете. При всяко усилване на магията на цигулката тя ме стисваше през кръста, впиваше пръсти в ръката ми. Болеше ме, но болката ме радваше, защото ми напомняше коя съм и какво правя. Аз бях Лизл. Аз бях по-голямата сестра на Кете. Спасявах я от Горския цар. Спасявах живота й. Само дето в момента тя спасяваше моя.
	Скоро ароматът на праскови изчезна напълно, съзнанието ми се проясни и вече чувах музиката единствено в ума ми. Магията беше изчезнала. Нямаше ангелска музика, нямаше божествено присъствие, единствено естествените звуци на изпълнение от смъртен. Красиво, но от смъртен.
	Заедно с възвърналия ми се здрав разум се върна и любопитството ми. Някой свиреше на цигулка и музиката бе съвсем наблизо.
	През пукнатина в стената на лабиринта пред нас проникваше светлина. Строен, слаб силует хвърляше сянка в прохода. _Ерлкьониг._ Не се изненадах, защото познавах очертанията на тялото му като своите собствени.
	Наблюдавах сянката на Горския цар, който свиреше, дясната му ръка се движеше плавно и с добре отработено движение. Кете се опита да ме издърпа, но не тръгнах с нея. Доближих светлината и притиснах лице в пукнатината. Трябваше да погледна. Трябваше да видя. Да видя как свири.
	Горския цар стоеше с гръб към мен. Не носеше пелерината, нито бродирания халат. Беше само по панталони и риза от фина батиста. Толкова тънка, че виждах как се движат мускулите на гърба му под нея.
	Свиреше с прецизност и сериозно умение. Горския цар не беше Йозеф, липсваше му чистотата на чувствата, както и талантът на брат ми. Но Горския цар имаше свой собствен звук, пълен със страст, копнеж и благоговение и беше неочаквано… пулсиращ. Жизнен.
	Долавях леки колебания, особено в темпото, неволно закачане на друг тон, което правеше изпълнението му съвсем човешко. Този тук бе мъж… млад мъж… и свиреше на цигулка песен, която харесваше. Упражняваше я, докато постигне съвършенството, което той търсеше. Бях свидетелка на много интимен момент. Бузите ми пламнаха от смущение.
	— Лизл!
	Гласът на сестра ми се вряза по-остро от гилотина в звука, който излизаше изпод пръстите на Горския цар, и той спря на средата на фразата. Извърна глава назад и погледите ни се срещнаха.
	Изражението в различните на цвят очи показваше, че е хванат неподготвен, и се почувствах едновременно засрамена и окрилена. Бях го виждала без дрехи в спалнята му, но сега ми се видя по-разголен от тогава. Благоприличието налагаше да извърна очи, но при вида на разголената му душа направо се парализирах.
	Гледахме се през процепа в стената, неспособни да помръднем. Въздухът между нас се бе променил както светът преди буря — притихнал, притаен, смълчан в очакване.
	Стон наруши тишината. Кете. На лицето му бързо се появи обичайното изражение на Горския цар винаги когато бе с качулка — сдържан и недосегаем — и той отново бе _Ерлкьониг._
	— Лизл — промълви Кете. — Да вървим, моля те.
	Бях забравила за съществуването на сестра ми. Бях забравила защо сме тук. Бях забравила всичко, освен изражението в очите на Горския цар: — сиво и зелено, синьо и кафяво. Кете ме дръпна за ръкава и двете се затичахме по коридора, хванати за ръце. Тичахме, преди _Ерлкьониг_ да ни настигне, преди да заложи някой от капаните си, било със сладкодумие или с магия, тичахме, преди да разбера напълно странния ритъм на състрадателното ми сърце.


>>	7
>>	Пирова победа

	Небето бе тъмно и обсипано със звезди, когато най-сетне се измъкнахме от Долната земя. Луната още не беше изгряла и нямах представа колко време е минало. Дали не бяхме закъснели прекалено много?
	Огледах се. Осветена от блясъка на звездите, гората наоколо ми бе непозната. Дърветата растяха във всички посоки, извайвани векове от вятъра или от ръката на някой гоблин. Сякаш искаха да танцуват и да се разхождат на свобода, но корените ги държаха здраво в пръстта под тях. Спомних си историите на Констанце за девойки, превърнати в дървета, и потреперих, макар нощта да бе изненадващо мека.
	Не, не бяхме закъснели. Не можех да откъсна очи от простора над главата ми. Небето над мен бе доказателство, че съм спечелила. Очите ме заболяха от светлината. След дългите дни, прекарани под пръст, корени и скали, светлината на звездите бе достатъчна, за да се просълзя.
	— О, ела — прошепнах аз, — ела и виж!
	Бях изпълзяла изпод корените на огромен дъб през заешка дупка, където едва ли би се побрал и заек. В продължение на много дни двете с Кете бяхме изминали безкраен брой коридори, поне така ми се беше сторило. Проходите ставаха все по-тесни, стените все по-неравни и накрая вече лазехме на колене. Бях изключително горда със сестра ми, защото нито веднъж не се оплака от калта по дрехите, от камъните под дланите или от корените, които скубеха косите й. Нейната голяма смелост ми вдъхваше кураж и не спря дори когато отчаянието пред стесняващите се проходи започна да ме дърпа назад.
	— Кете — повиках я аз. — Ела и виж!
	Обърнах се да й помогна да изпълзи навън, но от сянката на дъба ме гледаха само красивите й сини очи.
	— Кете — настоях аз. — Ела.
	Тя не помръдваше. Очите й упорито гледаха към нещо зад гърба ми.
	— Какво ти става? — Коленичих пред дървото и подадох ръка, за да я измъкна навън. — Успяхме. Спасихме се от Горския цар.
	— Дали?
	Извърнах глава. Сред близкото сечище стоеше Горския цар в кожени панталони и вълнено наметало. Ако не беше бледата кожа на лицето и острите зъби, които се подаваха от ухилената му физиономия, щях да го взема по-скоро за помощник на някой местен овчар. Но той не беше овчар. Беше твърде хубав и твърде ужасяващ, за да е такъв.
	— Не съм ли права? — посочих аз с ръка нощното небе. — Победих и теб, и проклетия ти лабиринт.
	— А нима всички ние не сме уловени в някаква степен в капана на собствените си лабиринти? — отговори той на въпроса ми с въпрос.
	— Не само цар, но и философ — промърморих аз. — Наистина очарователно.
	— Намираш ме за очарователен, така ли, Елизабет? — попита той с кадифено мек глас.
	Опитах се да открия в лицето му, макар и незначителна следа от онзи млад мъж с нежния поглед, нещо, за което да се хвана. Но — нищо.
	— Не.
	— Обиждаш ме — намуси се Горския цар. Той пристъпи напред и ме облъхна аромат на лед и мокра пръст. Вдигна брадичката ми с дългите, елегантни пръсти и се взря в очите ми. — А и ме лъжеш.
	— Пуснете ме. — Успях да овладея гласа си, въпреки че цялата треперех.
	— Както искаш. — Той отстъпи назад и от на липсата на докосването му ме облъхна хлад. — Не виждам сестра ти.
	Въздъхнах тежко. Кете, толкова смела допреди минута, изведнъж се бе свила, изплашена от неговото присъствие. Остана скрита в корените на огромния дъб и не смееше да излезе навън.
	— Помогнете ми да я измъкна от дървото — рекох аз.
	— Без едно моля дори? Ех, Елизабет, къде отиде възпитанието ти?
	— Искам да освободите Кете от дървото.
	— Твоето желание е заповед за мен — поклони се той.
	Дъбът се отвори от корените до върха и вътре видяхме ужасената Кете. Свита на топка, беше долепила колене до гърдите си и цялата се тресеше от страх.
	— Кете, Кете — прегърнах я аз. — Всичко е наред. Всичко свърши. Вече можем да си отидем у дома.
	— Не бързай толкова — пристъпи Горския цар напред. — Не сме свършили още.
	Сестра ми клюмна и зарови лице в рамото ми.
	— Напротив, свършихме — възразих аз. — Имахме облог.
	— Така ли? Я ми припомни.
	Понякога бе твърде лесно да забравиш, че _Ерлкьониг_ е без възраст, древен, по-стар дори от околните хълмове.
	— Че ще намеря път вън от Долната земя и ще взема и сестра ми с мен — процедих през стиснати зъби. — И ето ни тук, горе.
	— Така ли мислиш?
	Усетих как ужас се надига в мен и как малко по малко паниката ме залива като порой.
	— Какво искате да кажете?
	— Смел опит, Елизабет — отбеляза Горския цар. — Но ти загуби.
	След тези думи горите около мен се промениха. Онова, което бях взела за дървета, всъщност се оказаха каменни стълбове; наместо листа по тях висяха парцали, а нощното небе изведнъж се напука като повърхност на езеро през зимата. Кете тихо изплака на рамото ми, а това, което аз приех за тракане на зъбите й, всъщност се оказа тихият й шепот:
	— Твърде късно, твърде късно.
	— Не — въздъхнах аз. — О, не!
	Все още се намирахме на Долната земя.
	— Дааа — проточи той последното „а“. — Спечелих.
	Притиснах сестра си до мен.
	— Е, ще спечеля, щом пълната луна изгрее в началото на новата година — поправи се той.
	— Не е ли изгряла? — попитах аз.
	— Не още. Близо си. Твърде близо си до успеха. — Той махна с ръка и леденото небе се разпука, звездите се върнаха — едва забележими и прозрачни, сякаш гледани в отражението им по повърхността на езеро.
	— На прага сме, нали виждаш? Светът горе е отвъд този воал.
	Кете пое шумно въздух и погледна нагоре към звездите. Те осветиха лицето и косите й в сребристо и тя затвори очи, сякаш за да не вижда свободата — толкова близка и толкова далечна.
	— Колко остава до пълнолунието?
	— Малко — отвърна Горския цар. Лицето му се разтегна в усмивка. — Но не достатъчно, за да се спасиш, във всеки случай.
	— Трябва да ми дадете възможност.
	— Не — скръсти той ръце пред гърдите си.
	— Редно е достойният мъж да спазва правилата.
	— Но аз не съм такъв, Елизабет. — Той маниерничеше и излъчваше бездушен сарказъм. — Аз съм цар.
	— Никога няма да ми позволите да спечеля — възкликнах аз, внезапно осъзнала истината.
	— Така е — оголи зъби той. — В края на краищата аз съм Господар на злодеянията, нали?
	Разбира се, Господар на злодеянията.
	— Защо тогава е цялата тази игра? — попитах аз. — Защо просто не взехте каквото искате?
	Неразгадаем блясък прелетя бързо през погледа му. В същия миг той ми се стори ужасно стар, стар и изтощен. Мина ми през ума, че Ерлкьониг обитава планините и горите по-отдавна от мен, по-отдавна от самото време.
	— Не желая това. — Думите прозвучаха тихо, съвсем тихо, дори се запитах дали не си въобразявам, че ги чувам. — Никога не съм го желал.
	Бях изумена — направо се вцепених, останала без дъх.
	— _Майн хер_, тогава какво…
	Горския цар се засмя. Лицето му, само допреди миг старческо и изтерзано, изведнъж се нацупи, чертите се изостриха, погледът стана суров и блестящ, а скулите потънаха в сянка.
	— Какъв според теб ще е отговорът, Елизабет? Играя си с теб, защото мога? Защото ми доставя голямо удоволствие? Защото скучая?
	Едва не ме задуши вик на ярост. Исках да счупя нещо, да излея гнева си срещу тази огромна несправедливост. Най-голямото ми желание беше да се сбия с Горския цар, да го разкъсам на парчета, като разгневените менади Орфей. Стиснах юмруци.
	— Да — процеди той. — Давай. Удари ме! — Поканата беше не толкова в думите му, колкото в гласа. Той пристъпи напред. — Излей гнева си върху мен.
	Известно време се гледахме на крачка разстояние един от друг. Толкова близо бях до него, че виждах сребристите и сините точици в сивото му око и пръстена от кехлибарено и златисто около ириса на зеленото. Тези очи ми се подиграваха, подканяха ме и ме предизвикваха да излея яда си. Ако аз бях тлеещ въглен, то той бе ръженът, който ме побутваше да се разгоря.
	Отстъпих. Изплаших се. Боях се да го докосна от страх, че огънят ще пламне в мен.
	— Какво искате от мен, _майн хер_!
	— Вече ти казах. Теб, цялата.
	Не отмествахме поглед един от друг. „Приеми го“ говореше неговият. Но аз не можех да се примиря. Щом се отказах от гнева си, вече не бях сигурна от какво друго съм готова да се откажа.
	— Защо? — попитах с дрезгав глас.
	— Защо какво, Елизабет?
	— Защо точно аз? — Въпросът беше зададен едва чуто, но той ме чу. Той винаги ме чуваше.
	— Защо ти ли? А кого другиго? — острите му зъби проблеснаха. Дори думите му бяха остри и всяка ме пробождаше като нож. — Та ти винаги си била моя партньорка в игрите.
	В главата ми зазвуча детски смях, но това бе по-скоро спомен за едно малко момиче и едно малко момче, които танцуват заедно в гората. Той — Горски цар, а тя — дъщеря на ханджия. Не, на музикант. Не, самата тя музикантка.
	Малкото момче бе поискало _съпруга. Имам нужда от съпруга. Ще се омъжиш ли за мен някой ден?_
	Малката музикантка се смееше.
	_Само ми дай възможност, Елизабет._
	— Възможност — промълвих аз. — Дайте ми възможност да спечеля. Луната още не е изгряла.
	Горския цар мълча доста време.
	— Тази игра е обречена — заключи той. — Нито ти, нито аз можем да спечелим.
	— Трябва да опитам — тръснах аз глава.
	— О, Елизабет. — Произнесе името ми по начин, който докосна някаква скрита струна в мен. — Не мога да не се възхитя от упоритостта ти, въпреки че е много глупаво.
	Понечих да отвърна и да защитя решението си, но той постави дългите си пръсти върху устните ми, за да замълча.
	— Добре. Последна възможност. Последна игра. Намери сестра си и ще пусна и двете ви.
	— И това ли е всичко?
	Той само се усмихна, но усмивката му беше по-скоро заплашителна, отколкото успокоителна.
	— Добре — казах с лек трепет в гласа. — Хайде, Кете, да се махаме оттук.
	Но тя не дойде.
	— Кете?
	Завъртях се светкавично и започнах да се оглеждам. Сестра ми беше изчезнала. Отново.
	_Намери сестра си._
	Започнах да викам с пълно гърло. Стените на пещерата потрепериха от виковете ми на гняв, омраза, отчаяние. Светът около мен отново се промени, пак се намирах в странната и необикновена гора навън, в студа, със звездите над главата ми. Небето беше чисто, звездите премигваха далечни и безразлични.
	Отново бях в света горе.
	— О, не! — стенех аз. — Не, не, не!
	Единствено подигравателният кикот на _Ерлкьониг_ ехтеше между дърветата.
	— Ей, копеле, излез и се бий честно!
	Видях го сред отдалечена група дървета с Кете на ръце — тялото й висеше като парче плат, с отпусната назад глава и разперени ръце. Двамата наподобяваха извратена фигура на пиета — лицемерно ухиленият Горски цар в ролята на скърбящ и сестра ми — мъртвият мъченик.
	Спуснах се към тях, но щом докоснах полата й, и двамата изчезнаха. Там, където сестра ми лежеше допреди малко, в клоните на една бреза се вееше парче коприна.
	— Лизл!
	Гласът на сестра ми идваше приглушено. Извърнах се и се спуснах отчаяно по посока на виковете й. Зърнах я с прилепнали на гърба ръце сред сплетени като решетка клони на израснало сред гъст къпинак дърво. Около нея се бяха скупчили неколцина гоблини ухажори. Вече не приличаха на хора въпреки приятната им външност, похотливите им усмивки вече не приканваха, а заплашваха.
	Спуснах се натам, но сред клоните вече не беше Кете, а аз. Бях заобиколена от елегантни гоблини, на вид досущ като своя цар — безразлични, красиви, жестоки. Усещах как устните им докосват кожата ми, усещах леките любовни похапвания по шията ми, сякаш се канеха да ме изгълтат. Всъщност не, това бяха клоните на дървото, които разкъсваха дрехите и дърпаха косите ми.
	— Лизл!
	Виковете на Кете, макар и немощни, се чуваха наблизо. Сякаш беше някъде под мен, зарита дълбоко в земята. Коленичих и започнах трескаво да копая.
	— Откажи се Елизабет — прикани ме Горския цар. — Откажи се и се предай.
	Гласът му бе едновременно навсякъде и никъде. Той беше вятърът, земята, дърветата, листата, небето, звездите. Борех се с него, а гората ми отвръщаше, обърквайки представите ми за време и разстояние, и дори за самата мен.
	— Лизл!
	Приглушен удар. Разчистих нападалите листа, клечки и камъни и пръстите ми усетиха твърда и гладка като стъкло повърхност.
	— Лизл!
	Оказа се, че Кеше е под дебел слой лед. Замръзнало езеро? Блъсках с юмрук отгоре без никакъв резултат. Не спирах да я викам. Давеше ли се? Пищях отчаяно, забивах нокти, драсках и блъсках, докато дланите ми се разкървавиха и по леда вече се виждаха следи от кръв.
	Внезапно ледът изчезна и видях обезумялото лице на Кете отдолу. Вероятно заради паниката, която я беше обзела, движенията й бяха някак забавени. Наведох се да разгледам по-добре и всичко се оказа илюзия. Зави ми се свят. Под мен вече нямаше дълбока замръзнала вода, а звездният безкрай на зимното небе. Кете не гледаше към мен, а коленичила до езерцето, се взираше надолу. Свити в юмруци, ръцете й удряха леда едновременно с мен, но не можех да определя кое е горе и кое долу. Аз ли бях под земята? Или тя?
	— Откажи се, Елизабет. — В гладката повърхност на леда се отразяваше лицето на Горския цар, но когато се извърнах, зад мен нямаше никой.
	— Откажи се.
	Аз обаче не исках. Търсех нещо… каквото и да е… Трябваше ми нещо, с което да разбия леда между мен и сестра ми. Не виждах нищо подходящо. Нито камък, нито клон, нито дори клечка.
	В този момент се сетих за флейтата. Бях я пъхнала под колана на полата си, щом преминахме от коридорите в тунелите на лабиринта на Долната земя. Там вече беше много тясно и не можех да свиря, докато лазя на колене. Опипом я открих и развързах едновременно връзките на престилката и на полата си. Вече нищо не ме интересуваше. Разкъсах дрехите си и освободих инструмента.
	В очите на Горския цар, който все още се отразяваше в леда под мен, премина искра на несигурност.
	— Елизабет, недей…
	Не чух какво каза по-нататък. Стиснах флейтата с две ръце и я вдигнах над главата си. Вятърът се втурна в дупките и се разнесе странна мелодия, която заглуши всички други звуци.
	Замахнах с флейтата, сякаш е брадва, и ударих леда с всички сили.


>>	8
>>	Възкресение

	Отворих очи и премигнах, ослепена от силна светлина. Опитах се да заслоня очите си с длан, но без особен резултат. Беше страшно студено, ала въздухът бе свеж и се носеше аромат на простор.
	— Нямам думи, Елизабет.
	С присвити очи погледнах към сенките. Едва успях да различа стройната фигура на Горския цар в мрака, но очите му отразиха светлината и просветнаха като очи на вълк.
	— Въпреки всичко ти успя да ме победиш.
	Смехът ми бе дрезгав и груб също като чакъла под ръцете ми. Когато най-сетне очите ми свикнаха, видях, че двамата с Горския цар лежим на земята като паднали в битка войни. Лежахме в подземна стая, осветявана единствено от ярка светлина над главите ни.
	Пълната луна.
	Седнах, защото тялото ми, вкочанено от студа и натъртено, се бунтуваше здравата.
	— Кете — едва чуто промълвих аз.
	Горския цар се изправи и кимна с глава.
	— Ей там.
	Видях на около метър от мен малка, свита на купчина фигура. Опитах да се изправя, но ми се зави свят и се строполих на земята. Опрях ръце в пръстта и на колене пролазих до сестра ми.
	Кете беше в безсъзнание, ала от устата й излизаше леко облаче пара, пулсът на сърцето й бе слаб, но постоянен. Обърнах поглед към Горския цар.
	— Жива е — рече той. — И е добре. Е може би е малко изтощена. Във всеки случай не е пострадала и няма да пострада, когато се събуди горе.
	Погалих челото на Кете. Кожата бе студена, но пръстите ми докоснаха жива, дишаща тъкан.
	— Това ли е всичко? — попитах аз. — Спечелих ли?
	Той мълчеше. Мълчанието се проточи дълго, вече не вярвах, че ще проговори отново.
	— Да — промълви накрая. Усещах в гласа му по-скоро умора, отколкото поражение. — Ти спечели, Елизабет.
	Не изпитах очакваното чувство на възторг от победата. Бях натъртена, разкървавена и уморена, много уморена. Успях да простена само:
	— О!
	Не виждах ясно лицето му, но положително бе повдигнал вежди.
	— Изправи се срещу цялата ми власт, разкъса завесата на моя свят и наруши старите закони… И сега всичко, което можеш да кажеш, е само „О“!
	Усмихнах се.
	— Мога ли да си вървя?
	— Нямаш нужда от разрешението ми, Елизабет. Никога не си имала нужда от това.
	— И как да ви вярвам след всичко, което ми причинихте — попитах аз и извих глава.
	Настъпи дълго мълчание, преди тих, накъсан глас да проговори до мен.
	— Направих ужасни неща, така е. А ти пострада най-много. Права си да ми нямаш доверие. — Излишно беше да говорим за минали грешки и болезнени спомени. — Някога бях твой приятел — не спираше той. — Вярваше ми. Но аз пропилях доверието ти, нали?
	— Да. — Не виждах смисъл да го лъжа. Но дори да казвах истината, дълбоко в сърцето си не бях съгласна с болката — нито с моята, нито с неговата. Отпуснах глава върху рамото на сестра ми. Телата ни се повдигаха и отпускаха в синхрон.
	— Ето — посочи Горския цар. — Това е пътят ти за спасение.
	През отвора над главите ни струеше светлината на луната и блясъкът на звездите, както и студеният зимен въздух.
	— Съвсем близо си до края, нужно е да направиш само една малка стъпка към свободата си.
	Малка стъпка. Близо шест метра ме деляха от света горе. В сравнение с преодоляното досега не би трябвало да е препятствие. Но бях изтощена, от мен бе изцедена и последната капка решителност за действие.
	— Какво чакаш? — с нотка на нетърпение попита той. — Остави ме тук и върви. Върни се при семейството си, при майка си и баща си и при изключителната си баба. Върни се със сестра си при брат си и при онзи досаден твой любим и бъди щастлива.
	Мама, _папа_, Констанце. Ханс. Неясно защо, но да седя тук с Горския цар ми се струваше по-приемливо, отколкото да се изправя пред света горе. В какъв свят щях да се върна? Мислех си за този напълно нереален свят, който толкова ме привличаше, където не бях черноработничката Лизл, дъщерята на ханджията, дето винаги е в сянка и с нищо не блести. Този свят не ме чакаше.
	— Елизабет — обади се отново Горския цар. — Трябва да тръгваш. Пътят е отворен, докато луната е тук. Нямаш много време.
	— Щом толкова се тревожите да не би да остана тук, _майн хер_, направете нужната магия, та да се появи поне стълба от корените на дървета. Не съм толкова висока, за да стигна горе сама.
	— Ти ме срина, скъпа моя. Едва мога да си кажа името, камо ли да направя магия за стълба.
	— Казахте, че в играта няма победител. И нямам друг избор, освен да повярвам.
	Той се засмя, но дори смехът му издаваше умора.
	— Така е, проклятието на печелившия. Коства ти много повече да спечелиш, отколкото да загубиш. — Сетне, сякаш отрезвен, добави. — И на двамата ни струва много.
	— На вас какво ви струва? — Нямах нито сили, нито сърце да го иронизирам сега, когато и той, и аз бяхме направо разбити. — Освен една невеста.
	— Ех, Елизабет. И на двама ни струва почти всичко.
	Чаках. Притиснах глава до топлото тяло на Кете, заслушана в равномерното биене на сърцето й.
	— Когато старата година си отива, целият свят умира. Без жертвоприношение нищо добро не може да порасне. Без смърт няма ново раждане. Живот за живот — това е цената.
	— Сигурно сте чували и твърдението око за око, зъб за зъб — промърморих аз.
	— Така е. Старите закони не се различават много от Божите закони.
	— Ще можете… — започнах аз, но думите заседнаха в гърлото ми. — Ще си намерите друга невеста, нали?
	— Да, ще мога, предполагам. — Стори ми се, че беше дори обиден.
	— Само предполагате ли?
	Мина доста време, преди Горския цар да отговори:
	— Искаш ли да чуеш друга история, скъпа моя? Боя се, че не е така хубава като предишната.
	— Точно преди края на пълнолунието ли? — вдигнах аз очи към прага към света горе.
	— Имаме достатъчно време — засмя се той.
	Кимнах.
	— Някога хората, гоблините, коболдите, хьодекините и сирените живеели заедно на Горната земя — хранели се, биели се, съсичали се, преследвали се. Било е, както ти казах вече, мрачно време и човекът се обърнал към тъмни практики, за да спре, доколкото е възможно, кръвопролитието. Жертвоприношения. Обърнали се брат срещу брата, баща срещу дъщеря, син срещу майка, само и само да спрат гоблините. За да се спре с ненужната смърт, един човек, един глупав и тъп човек, сключил сделка със старите закони на земята, като предложил да принесе себе си в жертва.
	— Последния път беше красива девойка — обадих се аз иззад главата на Кете.
	— Смела девойка — поправи ме Горския цар.
	Усмихнах се.
	— Цената била душата му — продължаваше царят. — Цената, която платил, за да отдели гоблините и феите от Горния свят. Дал душата си… и името си. Вече не бил смъртен, станал _Ерлкьониг._ В замяна този глупав човек бил дарен с безсмъртие и силата да управлява стихиите, както сметне за подходящо. Възстановил реда, сезоните отново се редували в обичайната си последователност. Колкото повече се отдалечавал от света на смъртните, толкова по-капризен и жесток ставал, забравяйки напълно какво означава да си жив и да обичаш.
	Горския цар се оказа прав. Историята не беше хубава. Какво може да причини безсмъртието някому, който е бил смъртен? Съсипва го. От мястото си виждах твърде малко от Горския цар. Очаквах в полумрака между Долната земя и Горната да видя смъртния мъж, който би могъл да бъде мрачният млад мъж от портрета в галерията. Младият мъж с мекия поглед, който беше мой приятел.
	— Не се нуждаех просто от живота на една млада жена — тихо подчерта Горския цар.
	Погледнах го изпод вежди. Тонът му бе друг.
	— По-важно е какво може да ми даде тя.
	— И какво е то?
	— Страст — усмихна се той.
	Страните ми пламнаха.
	— Не такава страст — побърза да уточни той.
	Въобразявах ли си, или страните му леко порозовяха?
	— Всъщност да, това също. Всички видове страст — побърза да уточни той. — Енергия. Гоблините чувстват по различен начин от смъртните — продължаваше той. Вие, смъртните, живеете и обичате бурно. Ние копнеем за това. Нуждаем се от това. Този пламък ни поддържа. Поддържа и мен.
	— Затова ли отвлякохте Кете? — Погледнах сестра ми и си спомних изпълненото й със сладострастие тяло и съблазнителния й смях. — Заради страстта, която събужда?
	— Страстта, към която тя подтиква, е само плътска, липсва й огън. Нуждая се от жив въглен, Елизабет, а не от фойерверки. Нещо да гори по-дълго, за да ме топли през тази нощ, а и през всички следващи нощи.
	— Значи, Кете… — не успях да довърша изречението си.
	— Кете беше средство за постигането на една цел.
	Начинът, по който говореше за сестра ми, ме ядоса. _Средство_, все едно е нещо евтино. Нещо, което можеш да изхвърлиш. Без стойност.
	— И каква е тази цел?
	— Знаеш отговора, Елизабет — меко отвърна той.
	Прав беше. Знаех. Гоблините търговци, флейтата, всичко, което се беше случило и преди, той бе направил заради мен.
	— И тази цел съм аз, така ли?
	Той не отрече.
	— Защо?
	— Кой друг, освен теб? — попита Горския цар след дълго мълчание.
	Избягваше да отговори на въпроса ми. Дори не се поглеждахме. Мракът около нас бе твърде плътен, а светлината над главите ни — прекалено силна. Въпреки всичко чувствах между нас един отговор, който пулсираше като туптене на _сърце. Задъхах се_.
	— Аз — повиших леко глас, — защо точно аз?
	— И защо не? Защо не момичето, което свиреше за мен музиката си като дете?
	Казваше толкова много, но така и не чувах желаните думи. Че е избрал _мен_. Че той… Исках да чуя онова, което четях в очите му. Чувствах погледа му върху всяка част от тялото ми: върху шията си там, където рамото ми бе едва покрито от разкъсания плат на блузата, върху ключицата, върху деколтето, върху гърдите, които се повдигаха и спускаха, докато дишах. Цял живот бях чакала такъв момент. Не да ме мислят за хубава, а да бъда _желана_. Исках. Исках Горския цар да ме поиска.
	— Защо точно аз? — повторих въпроса си. — Защо Мария Елизабет Ингеборг Фоглер?
	Той впи поглед в мен. Държеше на своята гордост, аз — също. Копнеех да чуя от устата му потвърждаване на причината той да държи толкова много на обещанието, което преди години бях дала в гората на танцуващото момче.
	— Защото обичам музиката в теб.
	Затворих очи. Думите му бяха като искра за праханта, която чакаше в душата ми. Те докоснаха сърцето ми и пламъкът се разгоря в цялото ми тяло.
	— Живот за живот — промълвих аз. — Значи ли това… Значи ли, че принесената жертва трябва да умре?
	— Какво значи да умре? — попиша Горския цар. — Какво значи да живее?
	— И преди ви казах, че според мен философът във вас не е най-привлекателната ви черта.
	Думите ми бяха посрещнати от силния смях на истински човек.
	— Ти си неповторима Елизабет.
	— Отговорете на въпроса ми.
	— Да — отвърна той след кратко мълчание. — Да, принесената в жертва ще трябва да умре. Ще трябва да напусне света на живите и да влезе в света на _Ерлкьониг_ — в Долната земя. — Вдигна очи към мен — тези различни на цвят, стъписващи и красиви очи. — Ще бъде мъртва за света горе.
	Мъртва за света. Помислих за _папа_, за мама, за Констанце, за Ханс и Йозеф. В много отношения аз вече бях мъртва.
	— Какво искаш да кажеш? — изгледа ме той остро, очевидно прочел мислите ми.
	— Ако вие печелите, губя сестра си. Ако аз спечеля — обричам света горе на вечна зима. Не е ли това истинският изход на играта ни, _майн хер_?
	Нямаше как да го отрече.
	— Тогава предлагам да сложим черта. И двамата получаваме това, което искаме: аз — свободата на сестра ми, а вие… — преглътнах мъчително, — вие ще получите мен. Цялата.
	— О, Елизабет — промълви той след дълго мълчание. — Защо?
	Погледнах Кете, която лежеше все така в несвяст на земята.
	— Заради сестра ми. — Придърпах тялото й, та да попадне в кръга светлина. — Заради брат ми. — Вдигнах очи към светлия кръг над главите ни. — Заради семейството ми. И заради света горе.
	Горския цар се приближи бавно, някак неуверено, сякаш изпитваше болка.
	— Но това не е достатъчно, Елизабет.
	— Нима? — засмях се аз твърде мрачно. — Целият свят не е ли достатъчна причина? Мога ли да обрека всички на вечна зима и никога да не видят пролетта и лятото?
	Кръгът от лунна светлина го осветяваше, с изключение на дланта на едната му ръка.
	— Винаги мислиш за другите — промърмори Горския цар. — Но това все още не е достатъчно. — Няма ли да пожелаеш нещо и за себе си?
	Какво щеше да е достатъчно? Получил бе желания отговор. Игри, още игри. Вечно ли щяхме да се надиграваме?
	— Добре тогава. Заради любов.
	— Заради любов, така ли? — попита той дрезгаво.
	— Да. В края на краищата всички правим жертви в името на любовта. — Наведох се и целунах челото на сестра ми. — Правим го всеки ден. — Обърнах поглед към потъналата в сянка част на мястото, където седяхме. Видях блясъка на различните му очи и надеждата, която ги изпълваше, дълбоко ме трогна. — Твърдите, че не съм себична. И ето, искам любов само за себе си.
	Думите ми бяха посрещнати с мълчание. То трая толкова дълго, че започнах да се страхувам дали не направих грешка. По едно време той все пак проговори:
	— Помисли добре, Елизабет. — Долавях в гласа му страст, но ми бе трудно да открия причината. — Направиш ли веднъж този избор, няма връщане назад. Не съм чак толкова щедър, че за втори път да ти предложа свобода.
	Колебаех се. Можех да се преборя с него. Накарала го бях да върне Кете и мен в света горе, веднъж вече го бях победила, щях да успея отново.
	Но се чувствах твърде уморена, за да се боря. Нещо повече — нямах _желание_ за това. Исках да се предам, защото да можеш да се предадеш, е голяма част от смелостта.
	— Предлагам ви себе си — преглътнах аз с усилие. — Свободна и по собствена воля.
	— Заради себе си?
	— Да, заради себе си.
	Последва най-дългото мълчание досега.
	— Добре. Приемам твоята жертва. — Горския цар произнесе толкова тихо последните думи, че едва го чувах.
	Кете започна да мърмори и да стене.
	— Ще изведа сестра ти горе и тогава… Ще приемеш ли да станеш моята царица?
	Извърнах лице.
	— Елизабет. — Начинът, по който произнесе името ми, накара сърцето ми да се разтупти от вълнение. — Ще се омъжиш ли за мен?
	Дълго мълчах, преди да отговоря.
	— Да. Ще се омъжа за вас.


>	Трета част
>	Царицата на гоблините

E>
P>
	Животът ми е крехка купа и
	ни вода ще задържи, ни тиха
	радост ще натрупа, докато
	буря вън ръмжи.
	Ала на огъня във дар аз ще я
	хвърля и превърна в бокал за
	Него, моя Цар.
@	Кристина Росети, „По-доброто възкресение“
P$
E$

>>	1
>>	Посвещаване

	Горският цар отнесе Кете без повече думи. В един момент тя беше в ръцете ми и само миг по-късно вече я нямаше, дори не успях да се простя с нея, да й кажа, че я обичам.
	Нямам представа колко време съм седяла така в онази дупка. Главата ми беше празна, лишена бях от всякакви чувства на мъка или мисли за музиката. Би трябвало да съм обзета от скръб. Да се страхувам. Наместо това изпитвах само огромно изтощение и умора, все едно наистина бях мъртва. Изминаха часове, дни или минути, преди да усетя леко докосване от нечия ръка по главата.
	— Елизабет.
	До мен стоеше млад мъж с нежен поглед в очите, и деликатна извивка на устните. Тази нежност ме пробуди, освободи обръчите, стегнали сърцето ми.
	Избухнаха блянове, страх, скръб, негодувание и копнеж. Разплаках се.
	Младият мъж се наведе и изтри сълзите ми. Жестът му изразяваше единствено доброта. Щеше ми се да взема съчувствието му и да се обгърна с него, за да ме утеши.
	Във въздуха между нас висеше извинение, макар мъжът да мълчеше.
	_Съжалявам, Елизабет._
	Защо ми съчувства? Мъката си беше само моя и не можех, а и не исках да я споделям с друг. Не скърбях за живота си, защото не си заслужаваше. Скърбях за живота на други хора, който нямаше да споделя — живота на сестра ми, на брат ми, на семейството ми. Никога нямаше да стана свидетелка на аплодисментите, които щеше да получи Йозеф като музикант. Никога нямаше да пътувам с Кете, за да видя големите градове на света. Никога повече нямаше да чуя името си, произнесено от тях.
	Горския цар ме прегърна, вдигна ме и ме занесе в моята ровница. Измина коридорите и лабиринта на Долната земя бързо, но все пак той умееше да изкривява времето и разстоянията, както пожелае. Остави ме пред вратата, заключена с онази абсурдна ключалка. След учтив поклон Горския цар изчезна.
	С голямо облекчение отворих вратата и заключих след себе си — радвах се да чуя _щракването_ на механизма. Бях го правила толкова пъти в сърцето си. Приятно бе да го направя и за света.
	Чувствах се празна. Черупка без съдържание. Духът, който ме изпълваше години наред, бе изчезнал безследно.
	Запалих свещ. Бях чувала, че послушниците в манастирите държат запалена свещ, преди да се посветят на Христа, също както младоженките в нощта, преди да се посветят на бъдещите си съпрузи. Само че _колко_ далеч бях аз от Божията милост дълбоко под земята? В неделя, когато ходех на църква с останалата част от семейството, слушах редовно Света литургия, но никога не бях усетила присъствието на Всевишния или на неговите ангели. Вярвах в Небето само когато слушах изпълнения на Йозеф.
	Щях да бъда на това бдение сама без молитви в сърцето.
	И за какво ли можех да се моля? За успешен брак с много деца? Дали щях да родя деца — някакви чудовища — половин хора, половин гоблини? Или по-добре да се помоля за нещо по-егоистично — например за живот, който никога няма да имам напълно.
	Ето защо не се помолих за нищо. Коленичих с вплетени пръсти пред свещта и само гледах как восъкът се топи.
	Простих се със света горе.
	Сбогом, мамо, измъчена и упорита.
	Сбогом, _папа_, с угасващ блясък.
	Сбогом, Констанце, добре помня разказите ти.
	Сбогом, Ханс, на теб и твоите опипвания в тъмното.
	Сбогом, Кете, прости ми за стореното.
	Сбогом, Йозеф, дано свириш вечно.
	Сбогом на всички, които обичам.


>>	2
>>	Сватбата

	Когато се събудих, стаята ми бе залята от ярка светлина. Не помня как съм заспала, но в един момент по време на бдението ми се преместих от мястото пред свещта и седнах до огнището. Гледах как пламъците танцуват и играят пред очите ми и композирах химн…
	Първия ми… тананиках и работих върху мелодията, докато не се получи желаното. Нямах хартия, за да запиша идеите, но това нямаше значение. Химнът беше свещен за тази нощ и за никоя друга… никой никога нямаше да го изпълни, той бе за Бог и за мен.
	Светлина струеше от огнището, все едно бе сутрешното слънце. Притворих клепачи. Картината с Дъбравата на гоблините над полицата, която, доколкото си спомням, бе мрачен пейзаж, сега представляваше гора в целия си разкош през деня. Бе навалял сняг и слънцето блестеше ярко върху чистата му белота. Сбърчих чело. Светлината струеше през картината в моята стая, сякаш тя бе прозорец към външния свят. Слязох от леглото с натежали крака и посегнах да докосна вълшебната картина.
	— Тц, тц, какво казахме за пипането?
	Туиг и Тисл бяха в стаята.
	— А какво казах аз за чукането? — отвърнах на въпроса с въпрос.
	— Нищо не си казала — весело отбеляза Тисл. — Ти поиска врата и ключалка. Не си поставяла условие да я използваме.
	— Веднага ще отстраним проблема.
	— Твоето желание е заповед за нас, Ваше Величество. — Туиг наведе невъзможно дългото си тяло в почтителен поклон. Върховете на клоните върху главата й чукнаха по пода.
	— Не е задължително да сте толкова прилежни.
	— Хм — сви устни Тисл. — Тя още не е Нейно Величество. — Черните й лъскави очи ме изгледаха от върха на разрешената ми коса, минаха през следите от сълзи по лицето и стигнаха до върховете на пръстите на босите ми крака. Трудно бе да откриеш каквато и да е емоция в едно толкова странно лице, но ми се стори, че долових леко презрение.
	— Но много скоро ще стане — отбеляза Туиг.
	Думите й здравата ме разтърсиха. Бих го нарекла страх, ала не беше и удоволствие.
	— Скоро ли… скоро ли ще се женим? Горския цар и аз?
	— Да. Ще бъдеш при Негово Величество в… — Туиг и Тисл се спогледаха, — в параклиса.
	— Параклиса ли?
	— Той го нарича така — с леко пренебрежение отвърна Тисл. — Държи на своите странни ритуали на човек, но май няма голямо значение. Важно е — продължи тя лукаво — консумирането.
	Лицето ми пламна. Естествено, в света горе консумирането на брака го затвърждава. Смръщих чело. _Странни ритуали на човек._ Замислих се за строгия млад мъж с кръста и цигулката в ръка от портрета в галерията.
	— Как… Как Негово Величество е станал _Ерлкьониг?_ — попитах аз. Но не този въпрос ме интересуваше най-живо.
	Как онзи строг млад мъж бе се превърнал _в моя_ Горски цар?
	Нито Тисл, нито Туиг отговориха на въпросите ми — било, изказани, било премълчани. Наместо това в ръцете на Тисл, сякаш от нищото, се появи красива копринена рокля и тя ми я подаде да я облека.
	— Но защо?
	— Всички други царици идват с най-красивите си дрехи — ухили се насреща ми момичето. — Да не искаш да отидеш на погребението си с мръсните парцали?
	— Погребението ли? Не става ли дума за сватба?
	— Тук между двете няма разлика — сви рамене Тисл.
	Поех роклята от ръцете на Тисл. Беше ушита от бяла коприна, много тънка, почти прозрачна. Семплата кройка позволяваше на плата да се спуска надолу, без да очертава тялото. Покров. Тисл извади дълго було, още по-прозрачно от роклята, обсипано с миниатюрни диаманти, и го закрепи в косите ми.
	Междувременно Туиг се погрижи за венец от клонки и китки от елша. Спомних си какви сватбени венци бях видяла да продават на пазара в селото и какви венци от сухи цветя и панделки смятах да купя за Кете в онзи фатален ден, когато тя се сблъска с гоблините продавачи. Нямаше да има цветя и панделки за мен, а само венче от сухи клонки. Нямаше да ме придружат сестра или майка, а само две момичета гоблини — едното ме мразеше, а другото ме съжаляваше. Нямаше да има и Божия благословия, а само обещание в мрака.
	Когато бях готова, Туиг и Тисл ме поведоха навън в коридора. Тисл вървеше напред, а Туиг държеше шлейфа ми отзад. Така трите поехме из проходите на лабиринта навътре в сърцето на Долната земя, където моят безсмъртен жених ме чакаше, за да му дам живот.
	Дълбоко под лабиринта имаше езеро.
	Спуснахме се по безкрайна спирала от стълби и спряхме на самотен бряг. Пред нас се ширеше черна повърхност, осветявана от огромни свещници с форма на ръце, които държат факли. Проблясваха каменни стълбове, образувани от капеща вода и напомнящи гигантски зъби, и имах усещането, че всеки миг ще захапят езерото, синьо-зелени кръгове светлина очертаваха мястото, където камъкът се срещаше с водата. В пещерата танцуваха елфически пламъчета. В подножието на стълбата леко се полюшваше баржа, която, изглежда, чакаше мен.
	— Къде води това? — попитах аз. Гласът ми отекна в подземната пещера и се разпиля като лъч светлина в призма.
	— Езерото се оттича в малки реки и потоци — обясни Туиг. — Оттам водата пълни извори и кладенци в света горе.
	— Но това не е твоят път — поясни Тисл. — Това долу — и тя посочи баржата, — ще те отведе право при горския цар, който те чака на отсрещния бряг.
	— Сама ли ще прекося водата? — Гласът ми потрепери.
	— Да, засега — кимна Тисл.
	— Кой ще ме води?
	— Пътят е един — меко отбеляза Туиг. — Само напред. Сирените ще те насочват.
	— Сирени ли?
	— Не слушай песните им — предупреди ме тя. — Изкушават смъртните с песните си и ги завличат в гроб под водата. Дори ние не сме защитени.
	— Не са ли едни от вас?
	Туиг поклати отрицателно глава и паяжините върху главата й потрепнаха.
	— Сирените са живеели тук много преди гоблините да открият планините и хълмовете по тези земи. Някога били колкото листата на дърветата, но се наложило все повече от тях да заживеят под земята, защото вие, хората, сте се размножили много.
	— Отдавна не са се срещали с човек — отбеляза Тисл и лицето й се разтегна в хитра усмивка. — Шансовете ти не са кой знае колко.
	— Шшш! — намеси се Туиг. — Горския цар има нужда от нея. Ние имаме нужда.
	— Хмм — бе единственият коментар на Тисл. Тя обърна поглед към баржата долу.
	Колебаех се.
	— Страх ли те е? — ухили се подигравателно.
	Поклатих глава. Плашеха ме не създанията под тъмните води на езерото, а тъмната фигура, която ме чакаше на отсрещния бряг. Това дълго пътешествие, последното в живота ми като момиче, щях да измина сама. Сърцето ме заболя от този факт.
	Туиг и Тисл ми помогнаха да се кача на баржата и леко я побутнаха навътре. Ярка синьо-зелена следа се очерта след мен, раздвижването на водата сякаш даде живот на стотици светлинки. Многоцветни лъчи заиграха по роклята и воала ми. Дъхът ми спря при вида на блестящата красота на тази подземна пещера.
	Баржата потегли от пристана и звънливо, сладко пеене изпълни въздуха около мен. Напомняше звука, който издава кристална чаша, когато прокараш пръст по ръба й, но този бе по-ясен, по звънък. Нямаше думи в тази магическа музика, нямаше определена структура, ала паяжината от звуци ме завладя напълно.
	Въпреки предупрежденията, се наведох над ръба на лодката, за да разгледам по-добре. В осветената следа се движеха тъмни сенки и противно на здравия разум протегнах ръка да ги докосна. Пръстите ми потънаха във водата и там се появиха нови блестящи вълнички, а когато вдигнах ръка, видях по кожата ми полепнали светещи капки. Потопих отново ръка и нещо меко погали дланта ми. Леки пръсти се увиха около китката ми.
	Сенките под водата добиха по-ясни форми. Успях да различа млада жена, която се взираше в мен. Очите й бяха мастилени: косата — светла, с цвят на пролетна зеленина. По изумителната бледа кожа играеха хиляди цветове на дъгата, подобно на люспи на риба. Ала лицето бе това, което закова вниманието ми — широки скули, плоска кост на носа и издадени напред устни. Това бе най-красивото създание, което някога бях виждала.
	Тя се подаде над водата — творение от светлина и сенки. Вдигна ръка и погали лицето ми, а в това време музиката се засилваше. Лъскавите устни се движеха под променящата се светлина в пещерата и аз се наведох още малко напред, за да се потопя в шепнещите звуци, които устните издаваха. Исках да усетя с тялото си невероятната песен. Затворих очи и буквално я вдишах.
	Шумно стържене се вряза в музиката.
	Стресната, се търколих назад в баржата и тя силно се разлюля. Сирената изсъска ядосано и се гмурна бързо под водата. Докоснах с пръсти устните си, по които още бе останало усещането от нейните. Създанията долу се блъскаха в дъното на баржата и заплашваха да я обърнат. Стържещият звук отекна отново и водата се успокои.
	Сега, когато сирената ме остави на мира, баржата спря да се движи и аз се озовах сама насред тъмното езеро. Ехото на острия стържещ звук продължи да отеква и да разцепва кристалното пеене, звучало само миг преди това. Седях в баржата и треперех от страх и от нещо повече — породено от почти целувката и почти удавянето ми след появата на младата жена.
	Щом вълнението в гладката като стъкло повърхност на водата утихна, светлината също отслабна. Обгърна ме пълен мрак, нарушаван единствено от трепкащите елфически пламъчета и необикновените факли по стените в дъното. Не знаех как да се придвижа напред. Не смеех да рискувам и да потопя ръце във водата, а не виждах и гребло, за да се придвижа. Питах се и какво нечовешко създание изкрещя, та да прогони съблазнителките ми и дали сега, когато ги няма, ще се появи за мен.
	В този момент в далечината — невъзможно далеч, се разнесе топлият неравен глас на цигулка. Едва в този момент се сетих, че нестройният звук е резултат от произволно прокарване на лъка по струните. Сърцето ми се обърна — Зеперл е дошъл да ме спаси! Здравият ми разум обаче бързо се намеси. Не беше малкият ми брат. А Горския цар.
	Цигулката засвири и баржата потегли сама, сякаш привлечена от музиката. Затаих дъх, заслушана в церемониалната мелодия за тържествената поява на неговата смъртна младоженка по гладката стъклена повърхност.
	Дълго пътувах до отсрещния бряг, а с доближаването на целта музиката започна да се променя. От тържествена и церемониална премина в нещо по-просто — повтарящ се мотив на кратка весела мелодия, с която _папа_ ни караше да се разсвирваме, когато бяхме малки. Познавах пиеската. Тоновете препускаха, подскачаха около мен като деца около майско дърво и изваждаха един по един спомените ми.
	Мое беше. Парчето беше мое.
	Като съвсем малка бях композирала няколко кратки екосеза по мотиви, изпълнени от френски музиканти в странноприемницата ни — танц от шотландски тип, поне така ми казаха тогава. Останах очарована колко жив и весел е той. Беше съвсем прост и го бях написала за клавир, но сега, изпълнен на цигулка, ми напомни за Йозеф, който се упражнява в задната стая. Едва ли е бил на повече от шест години тогава, а аз на десет.
	Напълно бях забравила за неговото съществуване, а вероятно бе най-добрият от цялата серия танци. Беше изгорял заедно с останалите мои композиции. А ето че сега оживяваше в ръцете на Горския цар.
	Танцът премина в песен, написана по време на романтичен пристъп, когато бях едва на четиринайсет. Изчервих се при спомена за онова време: тъжно девойче, бленуващо за Ханс.
	Горския цар продължи да свири моя репертоар, докато най-сетне стигнах до брега. Той изпълни пиеси от най-ранното ми детство, от времето на юношеството ми, та чак до съзряването ми като жена. Докато го слушах, си дадох сметка, че ме познава добре и знае отлично кога и колко да натисне, за да придаде на музиката ми търсеното от мен звучене. Все едно скулптор, който вае и допълва, докато създаде съвършена картина на моята личност. Йозеф свиреше като ангел, но всичко, което съм композирала, бе създадено за него, познавайки силните и слабите му страни. Горския цар интерпретираше мен и ми показваше образ на Лизл, който дори самата аз не познавах. Той свиреше _мен_.
	Заболя ме. Да чуя музиката си в изпълнение на някой, който ме разбира напълно, и то по начин, както дори брат ми не умее, бе наистина болезнено. Музиката ми беше елегантна, изключителна, ефирна и не можех да понеса нейната красота. Искаше ми се да я напъхам обратно под кожата си, да я скрия в сенките, на сигурно място, да не би някой случайно да чуе неин недостатък.
	Последните ноти отзвучаха при безшумното докосване на баржата до брега, където спря до пристана. Пред мен стоеше Горския цар на фона на неспокойните пламъци от факлите зад гърба му. Отдалеч ми се видя отблъскващ, а заради дългото черно палто фигурата му изглеждаше още по-висока. На главата му бе кацнала корона от еленови рога. Не виждах лицето му, виждах единствено цигулката и отпуснатия надолу лък.
	Стояхме и се гледахме известно време, потънали в мълчание. Сърцето ми ускори ударите си. Неудобството и свенливостта, с която държеше инструмента, още повече ме развълнува. Това ли беше моят млад мъж с нежния поглед? Горския цар остави цигулката и лъка настрани. Отново беше загадъчен и неумолим като статуя.
	Слезе безшумно до пристана, за да ме посрещне. Движеше се като сянка, сянка, която се наведе и ми подаде ръка, за да сляза от баржата на брега. Преведе ми през многобройни коридори и накрая влязохме в просторно, добре осветено помещение. През цялото време не разменихме нито дума.
	Когато зрението ми свикна с ярката светлина, се огледах. Това беше параклисът. С високи, извити под формата на купол тавани, очевидно дело на природата, а не на човек, прозорците от цветно стъкло бяха наредени на равно разстояние един от друг. Естествено, не се отваряха навън, но пък бяха осветени отвътре. В дъното на параклиса бе разположен олтар със семпло разпятие.
	Очите ми се напълниха със сълзи. Създаден бе от гоблини и в Долната земя, но все пак беше храм. Църква, подобна на многото, които бях виждала в света горе. Никъде нямаше гротескни фигури, дело на гоблини. Никакви странни изображения, никакви хилещи се сатири, никакви еуфорични нимфи. Тук бяхме само Христос, Горския цар и аз.
	— Нормално е да си тъжна, Елизабет — рече той нежно, докато изтривах сълзите си. — Аз също бях тъжен, когато за първи път слязох на Долната земя.
	Кимнах, но съчувствието му само усили потока от сълзи.
	Нямаше свещеник, за да ни благослови, нито кой да проведе службата. Въпреки това се намирахме в присъствието на Всевишния. Тук, пред олтара, двамата с Горския цар щяхме да разменим клетвите си.
	— Аз… — подхванах, но спрях. Какво да кажа на _Ерлкьониг_, на Господаря на злодеянията, на Владетеля на Долната земя? В какво можех да се закълна? Вече бях направила най-великото обещание, най-голямата жертва — моя живот.
	Видял колебанието ми, той взе ръцете ми в своите.
	— Тържествено се заклевам — започна, — че приемам жертвата ти и този подарък — твоя живот, безкористно и от сърце.
	Погледнах сплетените ни пръсти. Горския цар имаше ръце на цигулар — дълги, изящни пръсти, като върховете на пръстите на лявата му ръка бяха удебелени там, където притискаха струните. Ръце, които можеха да бъдат колкото нежни, толкова и жестоки, но и до болка познати.
	— Заклеваш ли се Елизабет?
	Вдигнах очи и видях, че различните на цвят очи са някак неуверени, че пред мен отново е строгият младеж, а не _Ерлкьониг._
	— Заклеваш ли се, че сключваш този договор по собствено желание?
	Гледахме се известно време, без да мигнем. Сетне дадох моя обет.
	— Тържествено се заклевам — тихо започнах аз, — че ти се отдавам по своя воля. Телом и духом.
	Различните очи погледнаха подозрително.
	— Ти, изцяло?
	— Да, изцяло.
	Горския цар свали от ръката си пръстен с формата на вълк, изкован от сребро. Лапите обгръщаха халката, а на мястото на очите бяха поставени скъпоценни камъни, единият син като лед, а другият сребристозелен.
	— С този пръстен те обявявам за моя царица — каза той и взе ръцете ми в своите. — Давам ти суверенни права върху това, което управлявам, както и власт да подчиниш гоблините и мен на своята воля.
	Сложи пръстена на единия ми пръст. Беше твърде голям, но свих ръката си в юмрук, за да не падне и да не го загубя. Горския цар сложи длани върху моите.
	— Суверенни права върху владенията ми, върху гоблините и върху мен — продължи той. Сетне коленичи. — Смирено моля, царице моя, за твоето състрадание. За състрадание и благоволение.
	Освободих ръката си с пръстена и я положих върху челото му — усетих как потрепва.
	Той се изправи и взе бокал от олтара.
	— Да отпием — подаде ми чашата, — за да скрепим дадената дума.
	Виното бе тъмно като къпина или като греха. Езикът ми още помнеше опияняващото действие на виното на гоблините, сладкия, плътен вкус. Спомних си как омекнаха краката ми, как разпуснато се държах по време на Бала на гоблините и в мен бавно се надигна гореща вълна. Поднесох нетърпеливо бокала към устните си и няколко капки вино паднаха върху бялата ми сватбена рокля.
	Без да сваля очи от мен, Горския цар взе чашата и също отпи. Бъдещите нощи бяха наситени с обещания и се заклех да посрещна всяко едно от тях.
	Той върна чашата на олтара и с опакото на ръката си внимателно попи виното, останало по устните му. Преглътнах с усилие. Сетне Горския цар ми предложи ръката си и напуснахме параклиса на Долната земя като съпруг и съпруга.


>>	3
>>	Сватбената нощ

	Озовахме се направо сред празненството на гоблините.
	Около голям огън в центъра на огромна пещера танцуваха гоблини. Грамаден глиган, набучен на шиш, се въртеше над огъня и миризмата на печено месо изпълваше въздуха. В пещерата нямаше никакво осветление — никакви факли, никакви елфически пламъчета, никакви свещници с формата на ръка. Пламъците от огъня в средата хвърляха сенки, наместо светлина.
	Отстъпих назад, но Горския цар хвана здраво ръката ми.
	— Не се плаши — прошепна той в ухото ми. — Нали помниш клетвата.
	Аз обаче се боях. Бях танцувала и пирувала по време на Бала на гоблините, но това тук бе нещо различно — дивашко, варварско, необуздано. В бала на гоблините, чийто домакин бе Горския цар, имаше нещо цивилизовано, за разлика от това тук. Това не беше хедонистична наслада, а дивашко сборище. Във въздуха се носеше миризма на прясна кръв. С периферното си зрение забелязах извиващи се, преплетени едни в други силуети да се съвкупяват. Сетих се за дърворезбите в моята стая, за фигурата на сатир и нимфа. Носеше се вой на свирки, рогове и примитивни струнни инструменти — груба селяндурска музика. Виното на гоблините все още действаше и не позволяваше на страха да ме стисне за гърлото.
	— Ела — подкани ме Горския цар, — нека твоите поданици да отдадат почит на новата си царица.
	Поведе ме надолу по стълбите към тълпата. Тела и фантастични лица ме наобиколиха от всички страни — приветстваха ме ухилени. Дългите им като стъбла на къпина пръсти се впиваха в роклята, воала, в косата ми. Дребен, гърбав хобгоблин подскочи до мен и ми поднесе висока чаша с вино.
	— Аха, музикалната девойка! — възкликна. — Още тлее. Кажи ми, госпожо — намигна ми той, — успя ли Негово Величество да разгори огъня ти?
	Попремигнах, опитвайки да си спомня къде съм виждала това лице. Хобгоблинът затананика позната мелодия и долових аромата на летни праскови.
	Пазарът на гоблините.
	Смехът му, по-скоро кудкудякането, се разнесе, щом забеляза по реакцията ми, че съм го разпознала. Кудкудякането се засили още повече при вида на леката червенина, избила по лицето на Горския цар.
	— Едно духване само, Ваше Величество. Само духнете и тя ще пламне.
	Горския цар грабна чашата от тънките пръсти. Отметна глава и отпи, без да се смущава, че течността се изля и вън от устните му, потичайки по шията като струйка кръв. След това ми подаде чашата с гримаса.
	Тази гримаса ме смути. В нея имаше най-вече остри, дълги зъби. Очите му проблясваха пакостливо и злобно и той отново бе Господарят на злодеянията. Кое беше маската и кое човекът? _Ерлкьониг_ или строгият млад мъж, на когото бях дала своя обет? Не свалях поглед от него, докато поемах чашата. Нито изражението, нито държането му се промени, но когато пръстите ни се докоснаха за миг, в очите му проблесна искра.
	Гоблините се развикаха и започнаха да свиркат, докато допих виното с отметната назад глава. То прогори гърлото и устата ми, покапа и по роклята. Помещението се завъртя пред очите ми и за миг си помислих, че ще ми прилошее.
	Множество очи следяха какъв ще е резултатът от изпитото вино и каква ще е реакцията ми. Поех си дълбоко дъх, изправих рамене и се усмихнах. Ако това можеше да се нарече усмивка. Беше по-скоро приемане на предизвикателството, гримаса, каквато се появява на муцуната на куче, оголило зъбите си. Нищо чудно и да бях изръмжала.
	Гоблините шумно изразиха одобрението си. Започнаха да трият дългите си криви пръсти, които издадоха шушнещ шум, звука на вятъра в клоните на дърветата. Не ръкопляскаха, както го правят хората, и едва потиснах отвращението си. Леко притворените очи на Горския цар се спряха на капките вино, останали по устни ми. За първи път отговорих смело на погледа му. Той леко наклони глава настрани.
	— Нека се присъединим към пиршеството, царице моя — протегна ми елегантната си ръка. Дланта му бе хладна и суха, но докосването до тази жива кожа разтуптя сърцето ми.
	Най-неочаквано Горския цар ме завъртя на пода на пещерата. Музикантите не бяха спирали да свирят дивашките си мелодии и ние се включихме в танца. Без определени стъпки, без ограничения и любезни разговори, оставихме се музиката да ни води. Пристъпвах и се въртях без всякакво стеснение под влияние на бушуващото във вените ми вино, отпусната сред тълпата гоблини, които ме прегръщаха, целуваха и боготворяха. Минавах от ръка на ръка, от гоблин на гоблин, а всеки искаше да си открадне нещо от мен — от живота ми, от огъня ми. Аз бях тяхната царица, техният жертвен агнец, сложен на олтара, и те ми отдаваха почит с телата си, с даровете си. Предлагаха плодове и питие, прясно опечено месо, презрели праскови и сливи, които се пукаха при докосване, и вино, леещо се от уста в уста, от език на език.
	В цялата бъркотия загубих Горския цар. Исках да съм до него, търсех го, но така и не го откривах.
	Изплаших се. Подобно на вълци, подушили миризмата на довяна от вятъра кръв, гоблините се трупаха все по-близо до мен — хапеха ме, дърпаха ме, сякаш бях плячка по време на лов. Страхът ми ги подлудяваше. Крещях, когато късаха дрехата ми, но не защото се срамувах, а защото чувствах как животът изтича от мен. Усещах как се отпускам, как ставам все по-вяла и как буквално се втечнявам, защото изпивайки чувствата ми, гоблините ставаха все по-големи и по-силни.
	— Не — едва чуто мълвях, но протестите ми оставаха нечути. — Не.
	Поданиците ми не слушаха, обезумели от жаждата за кръв и за живот от моето тяло на смъртен.
	— Спрете! — извиках аз. — Искам да спрете!
	Гласът ми отекна в пещерата. Мигновено всички застинаха. Гоблините спряха на място от моята заповед. Лицата им бяха все така изкривени от желание, крайниците им — все така изкривени в жест за грабене. Плоските им черни очи се въртяха и потрепваха. Единствено гърдите им се повдигаха и спускаха — единственото движение в пещерата.
	Тръгнах между тях, следяха ме само с очи. Един наливаше огромно количество вино в чашата си, но тя преля и се разля по пода. Друг стоеше, захапал месото на разкървавен елен, трети бе застинал в дивашкия си танц.
	Обзета от любопитство, бутнах гоблина, покрай който минавах. Плътта му поддаде. Ощипах кожата на ръката му и то доста силно, за да видя дали ще реагира. Нито звук, нито вик, нито дори гримаса, само леко свиване на устата. Сетне без всякакво предупреждение го ударих с всички сили.
	Създанието отлетя и се стовари върху събратята си, разпръсквайки ги настрани като кегли. Изсмях се. Не можех да позная звука на собствения си глас — висок, див и жесток. Сякаш бях полудяла. Звучах като една от _тях_.
	Смехът ми развали магията, която тегнеше над сборището. Гоблините се втурнаха един срещу друг — блъскаха се, чупеха съдове и дрънченето на изпопадали прибори се врязваше в пискливия ми силен смях. Техния и моя.
	Огледах своите поданици. Хаос. Жестокост. Разпуснатост. Всичко това дълго бях потискала в себе си. Винаги съм била сдържана. А съм искала да бъда по-велика, по-блестяща, над всички. Исках да съм своенравна, злобна, подла. До този момент не знаех колко силно е опиянението от _вниманието_. В света горе винаги Кете и Йозеф привличаха погледите на хората — Кете със своята хубост, Йозеф с таланта си. За мен забравяха, пренебрегваха ме, не ме забелязваха — невзрачната, сива, обикновена, практичната, ненадарената сестра. Но тук, в Долната земя, аз бях слънцето, около което се въртеше светът, оста, около която се движеше техният водовъртеж. Момичето Лизл беше скучно, сиво и послушно. Елизабет жената беше царица.
	В отсрещния край на пещерата видях моя цар. Стоеше настрани от тълпата, почти забравен в сенките. Тази нощ, първата ми брачна нощ, бе за мен. Аз бях в центъра на света на гоблините, тяхна спасителка, тяхна царица. В същото време копнеех обожаващите ме поданици да изчезнат. Да бъда сама с моя съпруг. Да бъда обожавана от _него_, да съм центърът _на неговия_ свят. Освободена от задръжките си благодарение на показаното внимание, на властта и на виното. Най-сетне щях да призная колко много желая _Ерлкьониг._
	Винаги съм го желала, още от времето на историите, които разказваше Констанце, и още повече, когато беше мой приятел в Дъбравата на гоблините. Как можах да забравя? Познавах това лице, тези очи, тази фигура. _Знаех_ как устните се свиват в одобрителна усмивка, как очите се присвиват от удоволствие. Бях наблюдавала как пръстите пробягват по въображаема клавиатура, как държат лъка, докато споделях музиката си с него. Бях го наблюдавала как ме изучава и знаех как се бе превърнал в най-великия интерпретатор на изкуството ми. Познавах го така, както познавах звука на собствения си глас.
	Около нас се носеше шумотевицата от писъците и кудкудякането на гоблините, на неприличните им коментари и мръснишките им подхвърляния. Лицето ми пламна от неудобство, но вирнах брадичка и насочих поглед към _Ерлкьониг._ Смехът ми бе разрушил магията на „искам“, заповедта ми над гоблините, а Горския цар стоеше вцепенен и безсилен пред мен. Усмихнах се и си представих как зъбите ми стават по-тесни и по-остри — усмивка на хищник.
	Елфическите пламъчета следваха пътеката, която проправях между моите развеселени, лудуващи гоблини, и осветяваха съпруга ми, докато наближавах. Безизразното му лице, притворените очи не издаваха нищо. Нито трепване, нито треперене на отпуснатите надолу длани. Все пак долових напрежение в раменете и ръцете и се запитах дали младоженецът не се страхува.
	От _мен_ ли се боеше? Дори мисълта за това ме развълнува. Аз бях Царицата на гоблините. Можех да накарам и да принудя всеки гоблин да ми се подчини, включително моя цар. Властта бе по-опияняваща от виното. Пристъпих гордо към своя съпруг, за да заявя правата си.
	Спрях на ръка разстояние от него. Пръстите на босите ми крака докоснаха върховете на лъснатите му черни ботуши. Той не трепна, не се отмести, но и не посегна да ме посрещне. Вирнах брадичка и огледах лицето му. Очите му издаваха… предпазливост? Вълнение? Молба? Не можех да го разгадая. Не успявах да анализирам чертите му и да определя какво стои зад изражението му.
	Допрях пръсти до бузата му. Той трепереше, но толкова леко, че само при докосването можех да го доловя.
	— Елизабет — промърмори и гласът му също трепна.
	Същите вибрации се предадоха на ръката ми, стигнаха гърдите и накрая най-тайните дълбини на тялото ми.
	— Елизабет, аз…
	Поставих пръст върху устните му, за да не му позволя да продължи. Сега вече той трепереше видимо. Прокарах ръка по устните, сетне по челюстта и надолу по шията. Спрях на гърдите. Сърцето му туптеше силно под дланта ми. Имах чувството, че държа в ръката си малка птица.
	_Смирено моля, царице моя, за твоето състрадание. За състрадание и благоволение._
	Изведнъж проумях. Той ми даваше своето доверие… своята вяра и се боеше от това дали ще бъда милосърдна. Нежното ми и изпълнено със състрадание сърце се сви и заби в унисон с неговото.
	Сграбчих наметалото му и го привлякох към себе си, притискайки устни към неговите.
	Целувката е по-сладка от греха и по-силна от изкушението. Аз не съм нежна, не съм и внимателна. Груба съм и невъздържана — дива. Хапя, ближа, поглъщам. Аз искам, искам, искам. Вече съм неудържима.
	— Елизабет — задъхано мълви той и чувствам как дробовете ми, тялото ми, слабините ми се изпълват с неговия дъх. Отварям уста, за да го пусна вътре, но ръцете му се вдигат и обгръщат моите.
	_Не, не._ Мислено се съпротивлявам аз. _Не ме отблъсквай. Запали моя огън. Нека да изгоря._
	Горския цар не ме отблъсква. Притиска ме и отговаря. Устните ни се разтварят и се движат в истински танц — срещат се, преплитат се, прилепват. Когато той се отдалечава, простенвам, но устните му никога не са твърде далеч, целуват ъгълчетата на моите, брадичката ми, носът му докосва страната ми.
	Аз съм припряна, естествена. Прокарвам език по горната част на зъбите си, където е долната му устна. Има вкус на зимен вятър, но от топлината на устните ни той се стоп ля и всичко става мудно, влажно, горещо като в тиха лятна нощ. Ръцете му здраво държат моите, сетне се спускат надолу по тях. Пръстите му проследяват извивката на гърба ми и спират под кръста ми.
	Господи, нямам думи, не съм далеч от Рая, но не ме интересува. Искам да легна с Дявола и ще го правя отново и отново, само да почувствам пак същото. Впивам пръсти в наметалото му с такава сила, че със сигурност бродериите по нея ще се отбележат върху дланите ми и дълго ще останат там.
	— _Елизабет_ — задъхано мълви той отново. — _Елизабет, аз…_ Не го оставям да довърши.
	_Искам…_
	Той спира напрегнато.
	_Искам да ме вземеш. Обладай ме. Похити ме сега._
	Веднага.


>>	4
>>	Бодване и кървене

	Силата на едно желание.
	В света горе желанията са мираж, красив, но нематериален и винаги недостижим. Тук, в Долната земя миражите са реалност. Коварни малки създания — лукави, вероломни, ала осезаеми. Конкретни. Желанията ми имат тежест.
	Звуците отслабнаха, светлините притъмняха. Много късно осъзнах, че вече не сме в пещерата. Обхваната от мощното усещане на целувката ни, не бях забелязала кога с Горския цар вече не сме в компанията на хилещите се, досадни хобгоблини. Не бях усетила, че сме вече сами. Знаех само, че устните му не са върху моите и страдах от липсата им като дете, на което са отнели сладкиша: не… още моля, още.
	Горския цар се отдръпна, аз простенах и направих отчаян опит да задържа в шепата си наметалото му. Той спря любовния ми набег с нежно допиране до устните ми. Отърках лице в пръстите му, само и само да продължа контакта си с него.
	— Елизабет, Елизабет — прошепна. — Почакай.
	Да чакам? Цял живот бях чакала този момент. Не консумирането, а признанието. Толкова силно копнеех да бъда желана. Горския цар ме бе забелязал… мен, цялата…, а сега исках да ме _познае_. Оттласнах ръцете, които се опитваха да ме отдалечат, и скочих напред — бях котка, вълчица, хищница. Копнеех за плът и за кръв.
	— Престани! — Този път гласът му бе по-категоричен.
	Отказах да го слушам и продължих да тегля дрехите му, ризата, панталоните.
	— Спри, Елизабет. Моля те.
	Именно неговото _моля_, а не протестите му ме спряха.
	— Да спра? И защо?
	— Защото не знаеш какво правиш — бавно и отчетливо произнесе той.
	Мозъкът ми преработваше бавно смисъла на думите му. _Не знам какво правя._ Лицето ми пламна.
	Просветлението изпепели сластолюбието, което бе замъглило съзнанието ми; изпитах срам, по-унизителен от шамар през лицето. Обърнах му гръб.
	— Ако не знам какво правя — заявих с треперещ глас, — то е, защото съм необразована и никой не ме е учил. И недокосната. — Преглътнах мъчително. — Мога да се науча, _майн хер_, схватлива съм.
	— Не се съмнявам.
	Усещах присъствието му зад мен, съвсем близо, но не достатъчно. Срамувах се от това, колко отчаяна изглеждам. Но така си и беше. _Господи, моля те, докосни ме._ Помислих си аз. _Моля те._
	Той пристъпи към мен. Не го виждах, но си представях. Представях си различните на цвят очи на вълк, които са се втренчили в мен, в тила ми, надолу по сватбената ми рокля, там, където раменете ми свършват, и как може да прокара дългите си тънки пръсти по тях, но спира в последния момент. Само изражението на лицето му ми убягваше.
	— Елизабет — с овладян вече глас подхвана той отново. — Толкова много неща не са ти известни. Дали щеше да искаш това, ако знаеше?
	Избухнах в смях. Не можех да крия повече желанието си. Нито пък той. Усещах всяко очертание на тялото му през панталоните.
	Горския цар обхвана раменете ми и ме привлече към себе си. Едната му ръка се плъзна по шията ми, а другата обви кръста ми. Усещах всяка частица от тялото му през тънката материя на роклята. Той трепереше. Дишах учестено, макар че ръката му притискаше шията ми и трудно си поемах въздух.
	Извих гръб и затворих очи. Покрих ръката, обвила талията ми, а другата протегнах назад, за да докосна лицето му. Рядката коса, извивката на скулата, силната челюст. Устните му допряха кожата на тила и раменете ми. Лека целувка, леко ухапване. Простенах. Стенанието ми отекна в тялото му.
	Бавно, твърде бавно. Копнеех да ме погълне, да ме пречупи със страстта си. Ако не можеше да ми го даде, аз щях да го взема от него. Улових дланта, обхванала кръста ми, и я преместих надолу и по-надолу към мястото, което копнееше за него. Пръстите му се впиха в кожата на бедрото ми, събраха плата на роклята и кракът ми малко по малко се оголи. Притисках се все повече. Агонизиращо бавно пръстите му проучваха тялото ми под кръста, галеха, милваха, проникваха.
	_Недостатъчно_, мислех аз. _Недостатъчно._
	Вплетох пръсти в косата му и подръпнах нетърпеливо. Той леко простена. Стенания на болка… стенания на удоволствие — звучаха ми по един и същи начин. Пръстите му потънаха в най-тайните ми места и се свиха. В отговор въздъхнах от изненада или поне се опитах… лекият ми вик бе задушен от ръката, която притисна още по-силно шията ми.
	Проврях другата си ръка — тази, която насочваше пръстите му към слабините и между краката ми — и го докоснах. Прокарах ръка по издадената под панталоните втвърдена част, доказателство за желанието му. Бедрата му се свиха и продължителна тръпка разтърси тялото му. Стиснах още по-здраво, заявявайки правата си над него. _Мой_, помислих си аз, _мой_.
	Ала той се отдръпна назад, далеч от ръката ми, далеч от мен. Простенах от негодувание и изведнъж него вече го нямаше. Отворих очи и се обърнах.
	Загубих равновесие за миг и се олюлях. Горския цар стоеше само на няколко метра от мен — разстояние, което ми се видя неизбродно. Рядката му коса бе разрошена, устните подути, а страните му горяха. Очите на вълк светеха.
	— Достатъчно, Елизабет — задъхано рече той. — Достатъчно.
	Разтрих натъртената си шия и извиках:
	— Достатъчно ли?
	— Да — кимна той. — Стига вече. Не и тази вечер. Ще повикам помощничките ти да те заведат до стаята ти.
	— Какво? — избухна въпросът ми, преди да се усетя. — Защо?
	— Защото не искам това. Не сега. И не по този начин.
	Унижението от думите му ме жегна като огън. Нежната коприна на сватбената ми рокля би пламнала от него, ако бе действителен. Унижение, срам, желание, копнеж всичко гореше. Аз горях. Как можеше да ме отблъсне? Въздухът около нас бе наситен с общата ни страст — влажен и топъл, а аз бях държала в ръката си доказателството, че и той ме желае.
	В мен се отвори старата рана от усещането, че не съм достойна. Кървях от срам. Не биваше да я забравям, преди да му поднеса сърцето си. Бях разкрила най-съкровената си същност пред някого, комуто имах доверие, а той ми се бе подиграл, защото съм неумела, необразована, невзрачна.
	Скрих лицето си от Горския цар, за да не види сълзите ми.
	Ръката му докосна рамото ми и в този допир усетих единствено желание за утеха. Това само усили още повече болката.
	— Не ме пипай — изсъсках аз. — Да не си посмял. Не така… Не по този начин.
	— Как? — нежно попита той.
	— Така… Така, сякаш ти е все едно. — Кожата ми беше като открита рана. Болеше ме от всяко докосване. Цялото ми тяло копнееше да чувства, а получи единствено отхвърляне. Прокарах ръце по роклята си, за да покрия оголените си бедра. Булото ми — посипаният с диаманти воал — се бе свлякъл по време на прегръдката ни в краката ми и приличаше на пряспа.
	— Елизабет — обади се отново той. — Въздържах се тъкмо защото не ми е все едно…
	— Защо тогава не ме искаш? — Внезапно надигнало се ридание се опита да ме задуши. Мразех се за слабостта си. — Защо не искаш да приемеш това, което е твое?
	— То е твое, за да го дадеш сама, а не да го вземам аз — с неочаквана жар отвърна той.
	— И аз ти го давам сега! — трескаво събрах падналия воал, сякаш исках да прикрия с него унижението си.
	— Искам те, но не по този начин — повтори тихо той.
	Не беше никак честно. Въпреки доказателството, което напираше под кожените панталони, той се криеше под наметалото си, зад маската на сарказъм и безразличие. Всеки миг щях да закрещя.
	— Заяви, че ме искаш изцяло — хвърлих думите с цялата горчивина, на която бях способна.
	Горския цар затвори очи, сякаш искаше да се изолира от думите ми и от мен. Сърцето ми се блъскаше в гърдите — наистина ли съм толкова безинтересна за мъжете, че дори господарят на хобгоблините не ме иска?
	— Това не си ти изцяло — възрази той. — Това си ти — отчаяна.
	Думите му посипаха сол в раната.
	— Какво искаш от мен тогава? — Наистина бях отчаяна, но вече нищо не ме интересуваше. — Защо се ожени за мен, ако не заради това?
	Беше ред на Горския цар да политне, сякаш някой го е зашлевил.
	— Ако наистина си мислеше, че само това е причината…
	Не желаех да слушам повече.
	— Навярно сега вече съжаляваш за купената стока. Може би трябваше да вземеш красивата сестра.
	— Елизабет — извиси той предупредително глас. — Спри!
	Изглежда, наистина трябваше да спра, но не бях в състояние. Езикът ми се беше развързал под въздействие на виното и вече нищо не можеше да го спре.
	— Е, добре, _майн хер_, избра да се ожениш за грозната — високо се изкисках аз, — сам си го постла. Сега най-добре да го приемеш. Хайде, господарю — прокарах ръка по тялото си и продължих, — какво ми липсва? Защо не си легнеш с жена си? Ако ти стиска, разбира се.
	Горския цар изсумтя от отвращение — звук, от който рухнаха и последните остатъци от моята самоувереност. В гърлото ми се надигна буца и едва я преглътнах с леко хълцане.
	— Върви да си легнеш, Елизабет — посъветва ме той. — Пияна си.
	Нима? И преди бях пила вино и бира и дори веднъж откраднах малко шнапс от шкафа, където го криеше Констанце, но никога не се бях напивала. Не и като _папа_. Никога като него.
	Подът под краката ми започна да се люлее. Стаята се завъртя и усетих, че падам. Горския цар се спусна да ме хване.
	— Туиг! Тисл! — Прислужничките ми се появиха мигновено. — Отнесете моята невеста в стаите й да си почине.
	— Не — размахах аз ръце и се изправих в опит да покажа поне малкото останало ми достойнство. — Мога и сама да си тръгна, _майн хер_.
	Олюлявайки се, пристъпих напред, но дълги пръсти уловиха косата ми и се озовах в прегръдката на Горския цар.
	— Наистина те желая — прошепна той в ухото ми. — Но искам онази част, която ти не ми даваш. Това — и той прокара ръка по голата ми шия, гърдите, кръста — това е само част от теб. Когато казах, че те искам изцяло, наистина го мислех.
	— И коя част от мен не съм дала?
	Той се усмихна, заровил лице в косата ми.
	— Знаеш коя, Елизабет. — И изтананика кратка мелодия.
	Моята музика.
	Изскубнах се от ръцете му и го отблъснах. Поисках да се появи врата. Натиснах дръжката, след което я затръшнах след себе си. Звукът от затварянето беше последната ми дума от този разговор.
	Куражът ми трая до момента, в който се отправих към обитанието си. Коридорите на Долната земя се пренаредиха и много скоро се озовах пред стаята си. Отключих и се втурнах вътре, обзета от ярост и разочарование, които трябваше да излея някъде.
	Не можех да дишам. Сълзите ми напираха, но не успяваха да се излеят. Исках да крещя, да руша, да го унищожа.
	Грабвах едно след друго предметите от масата и столовете Луи Петнайсети до огнището и ги запращах с всички сили в стената. Изглеждаха деликатни и крехки, но се оказаха доста здрави и само отскочиха. Изкрещях от яд, стиснах крака на единия стол и започнах да го блъскам в облицовката на огнището, докато не се натроши на малки трески. Остатъците хвърлих в огъня. Скоро същата участ сполетя масата и другия стол.
	Следваха останалите предмети в стаята. Свещници, по мощни масички, красиви и грозни _произведения на изкуството_. Вдигнах статуетката на нимфата и сатира и ги ударих с всички сили в здравото дърво на вратата. Порцеланът се разлетя на стотици парчета.
	Крещях и беснях, ритах и пищях, плаках и рушах, докато гневът ми понамаля. Проснах се задъхана на пода сред парчетата.
	Сватбената ми рокля ме задушаваше. Направих неуспешен опит да разкъсам тънката коприна, но не ми достигна ярост и омраза. Чувствах се изпразнена. След тази бурна нощ на надежди и разочарования празнотата ми дойде като благословия. Заслушах се в пукота на огъня и потърсих ритъм в звуците му. Потърсих музика. Структура. Смисъл.
	В съзнанието ми изплуваха няколко тона — кратко издигане и забързано падане. Ръка, която се протяга и после се отпуска непотребна. След малко отново и отново, все по-бързо и по-бързо, докато вихрушката от шестнайсетини не се разби в звучен акорд. Никога досега не бях композирала по този начин. Не беше красиво — объркано, фалшиво, грозно и напълно в унисон с настроението ми.
	Хартия. Трябваше да го запиша. Само че аз бях разрушила всичко в стаята. Избухнах в смях. Препъвах се на всяка крачка. Типично за мен.
	Погледът ми попадна на бялата тъкан на сватбената рокля. С изключение на няколкото петна от виното, беше здрава и чиста. Взех най-близкото до мен дървено парче от строшен крак и държах единия му край в огъня, докато почернее, но не и преди да пламне. Подухах малко, за да изстине.
	Използвах въглена, за да пиша с него.
	В съня ми се оформи незавършена музикална фраза, ала все още бе кратка и твърде елементарна. Не откривах разрешение на въпроса, който тя поставяше, фразата ми се стори позната, като недовършена мелодия от детството ми, но така и не се сещах къде съм я чула за първи път.
	Събудих се сепнато. Огънят в огнището бе изгаснал, а аз лежах измръзнала и гола на покрития с отломки под. Роклята ми, чиято снежнобяла повърхност бе покрита с надраскани с въглен ноти, останки от моя родил се посред нощ шедьовър, висеше на рамката на леглото. Прокарах ръка по нежната повърхност. Толкова крехка. Толкова неустойчива. Някой от пръстите ми, почернял от въглените, можеше да изтрие часове работа. Изпитах порив да прекарам пръсти по нотите и да ги залича, но побързах да го потисна.
	Коприната на роклята леко се раздвижи. В стаята ми ставаше течение. Трепереща от студ, станах, за да видя откъде идва този повей, но се спънах в праг.
	Трепнах. Стаята ми беше напълно запечатана със стени, а и вратата бе заключена. Тя си беше на мястото, но до огнището се бе появила арка, която липсваше преди. Лекият повей идваше от другата страна на прага.
	Огледах стаята. Доказателствата за снощния ми гняв и разочарование лежаха на пода. Това беше моето легло. Моята сватбена рокля, тя все така висеше на рамката. Нямах намерение да я обличам и поисках халат. Намерих един на леглото, смачкан на топка, сякаш беше захвърлен там, а не се е появил с магия. Облякох го и прекрачих прага.
	С влизането ми в новото помещение се появиха елфически пламъчета. Трепкаха бавно, сякаш се мъчеха да се събудят. Меката им светлина осветяваше друга поредица от стаи — по-големи и по-просторни от спалнята ми, но някак по-интимни. В центъра на едната стоеше пиано.
	Дъхът ми секна от изумление. Инструментът беше великолепен — от топло тъмно дърво, което блестеше под светлините на пламъчетата. Прокарах с благоговение ръка по излъсканите клавиши. Клавиатурата имаше една октава повече от клавирите в странноприемницата и когато натиснах един от клавишите, ясен и плътен звук изпълни помещението. Нямаше нищо общо с тенекиения резонанс на инструментите у дома.
	Изсвирих една мелодия, позволявайки си да потъна в мечти. Бях загубена, но сега част от мен се върна. На малка масичка до пианото забелязах и купчина листа и мастило.
	Беше нотна хартия с петолиния — чакаше само нотен ключ и нотен текст. Цялата се стегнах.
	_Това да не е пореден номер_, помислих си аз. Поредна „закачка“ на Горския цар.
	Стаята още пазеше тихото ехо на подигравателен смях. Изкушавах се да захвърля мастилницата върху клавиатурата и да накъсам хартията на парчета. Но споменът за високия елегантен непознат на пазара ме удържа. Висок, елегантен непознат приближава до обикновено селско момиче, защото е чул музиката в него и иска да я пусне на свобода.
	Пръстите ми се свиха, закопнели да посвирят, да опишат чувствата ми на хартия. Сватбената рокля висеше на рамката на леглото — толкова близо и едновременно толкова далечна. Исках да препиша написаното върху нея на хартията.
	Но не го направих.
	Обърнах се и се върнах в спалнята, елфическите пламъчета угасваха едно след друго като свещи. Нямах представа кое време е. Картината на Дъбравата на гоблините над огнището показваше сивкав зимен пейзаж със снеговалеж. Възможно бе да е времето преди зазоряване. Или малко преди да настъпи нощта. Движеше се. Снежинките падаха бавно и покриваха земята. Или не бях си доспала, или очите ми не виждаха добре заради коричките от засъхналите сълзи. Не можех да определя. Приближих.
	Очите не ме лъжеха. Сняг се стелеше над Дъбравата на гоблините. Това всъщност беше прозорец, тази гледка виждах от спалнята си в странноприемницата. Бодна ме внезапен копнеж по дома. По Йозеф. По Кете. По мама и _папа_.
	Дори по Констанце. Липсваше ми и момичето, което бях: Лизл послушната дъщеря, обичливата по-голяма сестра, тайната композиторка. Животът ми беше предвидим, но поне си знаех мястото. Какво бе мястото ми сега? Коя бях в Долната земя? Пренебрегната царица, необичана, необладана съпруга. Все още девствена. Срещах отхвърляне, където и да отидех, дори сред гоблините.
	Раната от унижението все още бе твърде болезнена, ето защо съсредоточих вниманието си към картината. Дъбравата на гоблините ме привличаше и въпреки предупрежденията на Туиг и Тисл протегнах ръка.
	Изненадах се, че пръстите ми докоснаха стъклена повърхност. Наведох се напред, за да разгледам по-добре, и дъхът ми остави лека мъгла върху нея, в резултат Дъбравата на гоблините потъна в мъгла.
	След малко влагата изчезна и картината придоби съвсем различен вид. Политнах назад стъписана и без да искам, стъпих върху натрошените предмети в спалнята ми. Порязах се на нещо остро, но почти не забелязах болката. На място на Дъбравата на гоблините се виждаше млад мъж, наведен над писалище, енергично да драска на листа пред него.
	— Зеперл!
	Нямаше как да ме чуе. Естествено. Малкият ми брат бе пораснал от деня, когато го видях за последен път. Беше по-висок, по-слаб, по-строен. Облеклото му — като на голям мъж: редингот в пастелен цвят, панталони от фин сатен и скъпа дантела около врата. Изглеждаше заможен и, с болка си помислих, че едва ли щях да го позная, ако го срещнех случайно.
	Вратата зад него се отвори и вътре влезе Франсоа. Лицето на Йозеф грейна, усетих как нещо ме стисва за гърлото. Преди брат ми гледаше мен по този начин, все едно държах душата му в дланта си. Но душата му вече не беше моя грижа, бяха ме заместили.
	Йозеф попита нещо и Франсоа поклати глава отрицателно.
	Раменете на брат ми увиснаха, пръстите му смачкаха листа пред него. Композиция ли беше? Не, не видях ноти. Думи. Беше писмо…
	Нова мъгла покри стъклото.
	— Зеперл! — извиках аз, ала когато мъглата изчезна, болезненият вик заседна в гърлото ми.
	Млада жена бе коленичила до легло. В първия миг реших, че виждам собственото си отражение, но забелязах златистите коси, подали се изпод забрадката.
	Кете.
	Тя свали изцапаната си престилка, остави я настрани и започна да се приготвя за лягане. Понечи да издърпа нагоре една завивка и да се свие под нея, но нещо я спря. Кете бръкна под възглавницата и извади парче хартия.
	Това беше малката пиеса, която композирах и оставих с надпис _Ffrmeine Lieben._ На обичните ми.
	Кете докосна кичура коса, завързан за листа. Сините й очи плувнаха в сълзи и тя притисна свитъка до гърдите си. Не бях мъртва за света горе. Мъгла отново покри стъклото пред мен.
	Жертвата, която бях направила с брака си с Горския цар, сега изведнъж ми се видя глупава. Моят живот, моето бъдеще, любимите ми хора — всичко бях захвърлила по най-егоистичен начин. Защото веднъж, само веднъж бях поискала да съм желана. Горския цар бе казал, че ме желае. Повярвах и заложих в замяна целия си живот.
	Заслужаваше ли си моята жертва? Почувствах се куха и ограбена, а скръбта в сърцето ми бе осезаемо тежка и рухнах на земята под нейното бреме. Не можех да дишам. Бремето на любовта към семейството ми заплашваше да ме задуши.


>>	5
>>	Онези, които са били тук преди

	— Тя добре ли е?
	— Не знам. Трудно е да се каже при смъртните. Вехнат и чезнат много бързо.
	— Мръсна е.
	— Снощи трябва да е била трудна вечер. — Кикот. — Това вещае добро за нас.
	— Да я будим ли?
	Чула гласове в стаята си, се размърдах в леглото. Туиг и Тисл.
	— Разбира се. Мързелана. — Това беше Тисл. Разпознах гласа й въпреки изтощението и мъката, в които бях потопена. Постоянното й неодобрение ми действаше успокоително, също като натякванията на Констанце.
	Констанце. Носталгията отново се надигна. Седнах, пъшкайки. Тисл, очевидно приготвила се да ме плесне, отскочи изненадана.
	— Какво става? — попитах аз с дрезгав глас. Картината над огнището отново показваше Дъбравата на гоблините. Навярно бяха минали няколко часа, защото снегът бе по-дълбок.
	— Не може цял ден да прекарваш в леглото — рече Тисл. — Или на земята, както май е било. Чудна работа — ухили се тя и всичките й остри зъби се показаха. — Мислех, че вие, смъртните, предпочитате удобното легло, а ти спиш на земята като истински гоблин.
	Завъртях очи, докато Туиг ми помагаше да се изправя. Недобре завързаният халат се изхлузи от раменете ми, ставите ми изпукаха, а и краката ме боляха. Човешкото тяло не е пригодено да спи на пръстен под.
	Оправих халата и го завързах, както трябва.
	— Ако сте дошли да ме будите, поне имайте добрината да ми донесете прилична закуска — промърморих аз. — Туиг понечи да тръгне, но аз поклатих глава. — Не ти, Туиг. — Посочих с пръст Тисл. — Ти. Ти върви.
	Тисл направи гримаса, но изчезна мигновено. Туиг се поклони и отрупаната й с клони и паяжини глава почти удари пода.
	— Туиг — започнах аз, — каква е тази картина над огнището?
	По лицето й премина загадъчно изражение, но бързо изчезна. Струваше ми се, че от двете момичета Туиг е по-склонна към съчувствие, но не забравях, че въпреки по-доброто й отношение тя не беше моя приятелка. Просто нямаше на кого другиго да се доверя тук, на Долната земя, а чувствах болезнено липсата на създание, с което да си поприказвам. Кете много ми липсваше.
	— Пипнали сте я, нали? — попита Туиг.
	Кимнах.
	— Това е огледало, Ваше Величество — въздъхна Туиг.
	— Така ли? — Погледнах отново към картината, но виждах единствено Дъбравата на гоблините, потънала в бяло. — Тогава защо…?
	— Тази тук — кимна Туиг към лъскавата рамка над огнището, — беше донесена от света горе. Като повечето огледала там гърбът е със сребърно покритие. Тук, на Долната земя, среброто следва свои закони. Не да ви показва вашето отражение, а онова, което ви се ще да видите.
	Йозеф, Кете. Сърцето ми се сви.
	— Затова не искахме да я пипате — продължи тя. — Мислите, чувствата, въпросите ви — това виждате там, а не лицето си.
	— Значи огледалото не показва какво се случва наистина, така ли? — Толкова ми се искаше да не е така. Щях да имам възможност да наблюдавам как Йозеф става мъж. Да виждам Кете как разцъфва като жената, която знаех, че може да бъде. Поне нямаше да забравям какво значи да си жив, когато животът отдавна щеше да ме е забравил.
	— На ваше място не бих вярвала много на онова, което виждам, Ваше Величество. Среброто не лъже, но може да скрие истини, както и да ги покаже.
	Духовете на семейството ми, събрани в стаята ми, с които да си поприказвам. Да съм край тях.
	— Ако среброто не показва отражението ми, къде мога да се огледам? — попитах аз.
	— Най-добре в спокойна вода, разбира се, но и излъскан бронз или мед вършат работа. — Туиг вдигна от земята кръгла медна купа. Обърна към мен лъскавата й страна.
	Изглеждах по-зле, отколкото очаквах. Струйки засъхнали сълзи прорязваха мръсното ми лице, но не скриваха тъмните сенки под очите. Лицето ми беше хлътнало, слабо и състарено. Медната повърхност изкривяваше образа ми — дълъг изострен нос, щръкнала слаба брадичка. Или наистина бях толкова грозна.
	— Изглеждам много зле — преглътнах аз.
	— Така си е — ведро потвърди Туиг. — Казвали са ми, че вие, смъртните, обичате да се къпете, затова ми е поръчано да ви заведа при топлите извори. Да вървим — махна тя с ръка. — Няма нужда дори да казвате _искам_.
	Засмях се. Приятно ми беше да се засмея, дори на някоя плоска шега. Подейства ми добре, стопи малко от тежестта от мъката и носталгията. Хубаво беше да се засмея в нечие присъствие — нищо, че не беше сестра ми. Нищо, че пред мен не беше дори приятел.
	Хората не могат да живеят в изолация. Не сме създадени за самота. Обърнах очи към призраците на семейството ми, събрани в стаята ми, невидими за очите, но пък събрани в сърцето ми. Не съществувах за света горе, но не можех да се спра да търся утеха и компания, както цветето се стреми към слънчевата светлина в тъмното.
	След банята Туиг и Тисл ме поведоха към вътрешността на Долната земя, към центъра, където да потърсим дрехи. Любопитна бях да видя ателиетата на гоблините — Тисл и Туиг не носеха дрехи като нас, предпочитаха къси поли от преплетени вейки и листа. Интересно беше, че гоблините имаха шивачи.
	Коридорите извиваха и се променяха. Там, където се намираше стаята ми, имаше тунели и проходи, които на места се разширяваха, по стените се виждаха картини, портрети и други произведения на изкуството. Пътеките покрай подземното езеро бяха по-тесни, по-малки и по-влажни. Тук се срещаха много повече камъни.
	С приближаването към центъра на града на гоблините проходите ставаха по-широки и дори можеха да се нарекат булеварди. Бяха павирани с огромни скъпоценни камъни, всеки с размера на моята глава. Блестяха ярко под краката ни, излъскани до блясък от хилядите, милионите крака, минали по тях през вековете. От двете страни на тези широки булеварди се виждаха красиво изсечени прагове, „прозорци“, пробити на втория и третия етаж с изглед към улиците долу.
	Градът бе странен, измислен, изкуствен. Нямаше нищо общо с живота — беше сътворен по нечие хрумване. В сградите имаше симетрия, противоречаща на естетиката на гоблините. Строгата еднаквост и стил напомняха на симфония от времето на барока.
	— Тук живее ли някой? — попитах аз.
	— Гоблините не живеят в градове — обясни се Тисл. — Не сме като хората, дето живеят един върху друг. Повечето от нас са сами и живеем в ровници, които ни събират със семействата и родовете ни. Тук — посочи тя с ръка поредица от магазини — търгуваме.
	— Търгувате ли? — изненадах се аз. — Гоблините търгуват едни с други?
	Лицето на Тисл отново се вкисна.
	— Да. Очевидно.
	Над всеки вход висеше табела със знак. Семейни гербове, вероятно. Предположих, че над една врата се вижда знак за обработка на злато, над друга — за обработка на скъпоценни камъни. Тук, на Долната земя, бях виждала изумителни произведения на изкуството, някои по-майсторски изработени от тези, дело на човешка ръка. Предметите, направени от ръката на гоблини, винаги заемаха важно място в историите на Констанце. Войни бяха водени за заграбването им, империи се бяха разпадали.
	— Толкова много усилия, за да построите град, където никога никой няма да живее — промърморих аз. Очите ми обикаляха сложните украси по арките, елегантните фасади и фронтони — всичко това напразно.
	— Невинаги е било така — поясни Туиг. — Гоблините не се събират в градове. Ние предпочитаме откритите пространства, горите и други свещени места в света горе.
	— Как се промени това?
	— _Ерлкьониг_ — сви тя рамене. — Когато пое трона, въведе и много странни порядки.
	— Моят Горски цар ли? — Но побързах да се поправя. — _Този_ Горски цар ли?
	— _Ерлкьониг_ е _Ерлкьониг._ Само Вие, смъртните, се интересувате къде свършва нещо и започва друго.
	— Ето, пристигнахме при шивача — ведро обяви Туиг и ме побутна да вляза в просторно помещение. Тъкмо исках да й благодаря за опитите й да ме разсее, когато това, което видях, отклони вниманието ми.
	Намирахме се в нещо като голям магазин за рокли зад витрини и други, закачени на манекени. В единия ъгъл стоеше високо огледало от излъскана мед, елфически пламъчета осветяваха залата с мека светлина и придаваха мекота на всичко изложено. Тук на Кете щеше много да й хареса.
	Мисълта за сестра ми ме прободе, сякаш мушна карфица във възглавничка, направена от скръб. Представих си я как прокарва ръка по топовете плат в шивачниците в нашето село, а очите й с цвят на лятно небе направо изпиват мекото кадифе, сложно изтъканите брокати, трептящата коприна и атлаз. Колко мразех и същевременно се забавлявах да ходя по магазините с нея. Мразех, защото не бях така красива като нея, а се забавлявах, защото нейното удоволствие бе заразно. Леко избърсах влагата от очите си.
	— Охо, прясно месо.
	Подскочих от внезапната поява на гоблин до краката ми. На врата му висеше метър с възли на равни разстояния един от друг, а от устата му стърчаха няколко карфици. Това трябва да беше шивачът. При по-внимателно вглеждане разбрах, че това всъщност не са карфици, а мустаци с метални върхове.
	— Да, това е последната на _Ерлкьониг_ — побутна ме напред Тисл.
	Шивачът подсмръкна пренебрежително.
	— Не е нещо особено — взря са той в лицето ми. — Изглежда ми позната.
	Свих се под щателния му поглед.
	— Добре дошли в скромното ми ателие — покани ме той с жест, с който искаше да ми покаже владението си. — От незапомнени времена обличаме всяка невеста на _Ерлкьониг_, така че сте на правилното място, ако искате да изглеждате като истинска царица. Какво да направя за вас?
	Оглеждах красивите рокли. Всичките модели бяха отпреди няколко години, а някои и от по-отдавна. Прокарвах ръка по тъканите. Повечето бяха великолепни, роклите бяха красиви и умело закърпени. Нищо, дори ръцете на гоблините не бяха в състояние да спрат стареенето на платовете на тези разкошни дрехи. Колкото повече разглеждах, толкова по-добре разбирах, че всичко наоколо се руши, гние, умира.
	Едва сега си дадох сметка, че всичките тези рокли са принадлежали на моите предшественички. На моите съпернички. Бързо отхвърлих тази мисъл.
	Шивачът се спусна напред и дългите му пръсти с множество стави погалиха манекена най-близо до мен.
	— Красива е нали? С цвета на бурята и океана. Така поне ни увериха. Тази рокля бе на Магдалена. Беше красива, както казвате вие, смъртните: красива, но глупава. Хо, хоо, много се смяхме с нея и твърде бързо я изчерпихме. Огънят й изгасна и ни остави в тъмното и в студа.
	Манекенът отдолу бе висок и добре оформен, с пищни форми на гърдите и ханша, с тънка талия. Роклята, модел _роб а ла франсе_, бе от плътна синя коприна и тутакси си представих драматичната хубост на жената, която я беше носила — бледа кожа, тъмна коса и сини очи, в тон с роклята. Спираща дъха хубост, истинско бижу, което Горския цар, завладян от красотата й, отхапва от страните й като праскови, докато тя изчезне.
	— Тази пък — присъедини се Тисл и посочи друг манекен, — беше на Мария Емануел. Беше много капризна. Отказа да изпълнява задълженията си към господаря. Била омъжена за друг… някакъв дърводелец май. Нещо такова. Не знам какво видя царят в нея, но и двамата бяха обсебени от някаква дървена фигура, прикована с пирони към дървен кръст. Тя остана най-дълго, тази свенлива монахиня, която не се отдаде нито на царя, нито на земята, и по нейно време царството ни много страда. И въпреки всичко тя остана най-дълго, поболя се по света горе, който виждаше, но не можеше да докосне.
	Манекенът беше слаб, на него висеше аскетична, сива вълнена дреха и си представих каква жена я беше носила — набожна, с було като Христова невеста. Не красива, но очите й вероятно са били чисти, блестящи и сиви, озарени от ентусиазма на нейната страст и вяра. Не като Магдалена, чиято хубост е била плътска и земна, не и като Мария Емануела, която е греела с вътрешна светлина, а с красотата на светица или мъченица. Горския цар очевидно имаше широка палитра от вкусове.
	Тисл и шивачът продължиха да ме запознават с поредицата от бивши, но имената и историите им бързо излетяха от паметта ми. Стана ясно, че тук не е шивашко ателие, а музей с рокли на предишни съпруги. През цялото време си мислех каква ли рокля ще носи моят манекен, когато Горския цар приключи с мен.
	— Ами първата Царица на гоблините? — попитах по едно време аз. — Къде е нейната рокля?
	Три чифта черни очи примигнаха. Тисл и шивачът се спогледаха.
	— Няма такава — обади се Туиг.
	— Така ли? — огледах множеството манекени и рокли по тях. — И защо?
	Тисл ощипа здраво Туиг, но високото момиче гоблин не трепна.
	— Защото тя оживя — отвърна Туиг.
	Всичко в помещението — манекени, гоблини и рокли се завъртя пред очите ми.
	— Как така? — Едва чуто попитах аз. — Какво искате да кажете?
	Изведнъж гоблините притихнаха. Смелата девойка сигурно е намерила начин да си тръгне от Долната земя, без това да е обрекло света горе на вечна зима. Нима беше възможно?
	— Как беше името й?
	— Не знаем — отговори Туиг.
	— Забравено е — прекъсна я Тисл. — Изтрито е от паметта ни. Не я почитаме.
	— Трябва да разбереш, смъртна — намеси се шивачът. — Това, което старите закони дават, после си го вземат. Не си мисли, че си е тръгнала просто така, невредима или непокътната. Ти си мъртва. Животът ти е наш.
	— Мислех, че животът ми принадлежи на Горския цар.
	Гоблините избухнаха в техния странен смях.
	— А на кого, мислиш, принадлежи неговият живот? — попита Тисл.
	Виждах редици нащърбени зъби. Потръпнах.
	— Защо не вземем да ви потърсим една хубава дреха за вечерята _с Ерлкьониг?_ — попита шивачът. — Предлагаме прекрасни тъкани, донесени от света горе. Още не са изстинали от собствениците, чиито тела вече са се вкочанясали, доколкото знам.
	— Какво… как така… — ужасена, не успях да довърша.
	— Зима е все пак — обади се шивачът и облиза мустаците с метални върхове. Въобразявах ли си, или по дрехата му имаше петна от кръв? — Когато старата година си отива, земята принадлежи на нас, смъртна. Отидеш ли си от Долната земя, земята ще е завинаги само наша.
	Магдалена, Мария Емануел, Бетина, Франциска, Илке, Хилдегард, Валбурга — предшественички и съпернички, и мои сестри. Всяка се е омъжвала за _Ерлкьониг._ Всяка е дала живота си. Знаели ли са истинската цена на жертвата си? Ами аз? Отдавна се бяха превърнали в прах, но все пак нещо от техния дух бе останал, тъканта на излинелите им рокли пазеше останки от душите им. Сега призраците им бяха край мен, чувах техния шепот, кимаха ми, умоляваха ме, викаха ме. _Ела при нас. Ела при нас._ Ала един глас липсваше. Този на безименната смела девойка.
	_Тя оживя. Тръгна си от Долната земя и оживя._


>>	6
>>	Излез да си поиграем

	Трапезарията бе разположена в друга пещера, много подобна на балната зала. Таванът беше висок като в катедрала, а каменни висулки се спускаха почти до пода, осветявани от елфическите пламъчета. Докато чаках моят господар и съпруг да ме отведе до мястото ми на масата, имах чувството, че съм попаднала в устата на гигантско чудовище и всеки момент зъбите му ще се затворят около мен.
	Опитах да се успокоя. Не беше лесно с този стегнат корсет, който притискаше ребрата ми и държеше белия ми дроб като в менгеме. Поемах си кратък дъх, но това никак не помагаше на сърцето ми да се успокои. Защо биеше така ускорено — от вълнение или от нерви?
	Тисл, Туиг и шивачът донесоха множество рокли, за да си избера. Повечето бяха неподходящи за мен — твърде ярки цветове, твърде измити, не харесвах модела, едни шити за по-високи жени, други — за твърде слаби, трети за прекалено едри. При мисълта да облека чужда дреха — дреха на починала жена — кожата ми настръхваше и отказах всичките. Моите помощнички направо полудяха. Най-накрая шивачът хвърли пред мен най-обикновен стар халат и се зарече да ме облече с него.
	За всеобща изненада приех. Шивачът успя да направи от него семпла вечерна рокля. Пръстите му почукваха едва чуто, докато пореше старите шевове, за да извади достатъчно материал, та да скрои нещо, приличащо на рокля. Бързината и сръчността му направо ме изумиха. Само за няколко минути той приготви дълга пола и скромен корсаж. Роклята бе пепеляво кафява, цветът на пръст и кал. Според мен цветът на врабчови пера.
	— Добър вечер, Елизабет.
	Долових лек шепот и прохладен дъх в тила ми. Потръпнах от допира на ледени пръсти, прокарани по гърба ми. Обърнах се с лице към Горския цар и направих лек реверанс.
	— Добър вечер, _майн хер_.
	Той поднесе учтиво ръката ми до устните си. Беше нагизден като паун — светлозелен редингот от копринен брокат със златни и медни нишки с формата на есенни листа. Копринените му панталони бяха кремави, чорапите снежнобели, а върховете на острите черни обувки бяха извити нагоре, досущ като краката на гоблините в илюстрациите, които бях гледала като дете. Беше зашеметяващ и като цар на гоблините, и като мъж. Дъхът ми направо секна.
	— Как си, скъпа моя? — Горския цар улови и двете ми ръце в своите. Не носех ръкавици, за разлика от него. — Хареса ли ти пианото?
	Настръхнах. Представих си лъскавия инструмент в стаята до спалнята ми, който ме чакаше да седна и да композирам. Красотата на неговата форма, а не неговият звук, имаше за цел да отслаби съпротивата ми.
	— Подигравате ли ми се? — попитах аз.
	— Защо да ти се подигравам? — изненада се Горския цар. — Не хареса ли подаръка ми?
	Издърпах дланите си и му обърнах гръб. Не можех да приема такъв подарък. Самото му присъствие ми напомняше за празнината в сърцето ми, която копнееше да бъде запълнена.
	— Моля ви, недейте — промълвих аз. — Това не е подарък, а вмешателство.
	Разноцветните очи се затвориха за част от секундата, а лицето му се преобрази — стана студено и безмилостно. Само допреди миг пред мен седеше младият мъж с нежния поглед. Замени го _Ерлкьониг._
	— Да вървим, царице моя. — От него се излъчваше студенина като в мразовит зимен ден. Предложи ми ръката си и ме отведе до маса в средата на пещерата. Настани ме в единия край, мигновено изчезна и се озова в отсрещния край.
	Масата бе поставена до огромно огнище, над чиито пламъци се въртеше на шиш глиган. От сенките изпълзяваха множество прислужници, всеки носеше някакво блюдо или плато с храна, каквато до този момент не бях виждала. Двама прислужници вдигнаха печеното и го поставиха все още димящо върху поднос с размерите на малко езеро. Наоколо наредиха разнообразни плодове от света на гоблините.
	— Да кажем молитва — рече Горския цар, след като прислужниците се оттеглиха.
	Вече бях взела ножа и вилицата, но бързо ги пуснах и скрих длани в полата си. Съпругът ми се оказа по-богобоязлив от мен.
	Любопитно ми беше как е станал вярващ, но замълчах и наведох глава. Горския цар помоли Всевишния да благослови храната ни… на латински.
	Къде ли го беше учил? Моят латински бе съвсем елементарен. Почти нищо не бе останало в главата ми от уроците в неделното училище, от които гледах да избягам, за да си бъбря с Йозеф и гоблините в гората. _Езичници_ ни наричаше мама. _Нямате никаква представа от идеята за Бог_. Ние с Йозеф не обръщахме внимание. Ние бяхме хора на _Ерлкьониг_, а бяхме сигурни, че той не вярва в Бог. Ето че сега пред мен седеше Горския цар, който знаеше латински и бе образован музикант. Кой всъщност беше той?
	— Амин — завърши той молитвата.
	— Амин — промълвих и аз след него.
	Започнахме да се храним. Оглеждах с любопитство приборите — вилицата като тънка ръка на гоблин, по чиито зъбци се виждаха дори множество стави, наподобяващи техните пръсти, а върховете завършваха с подобие на нокти на птица. Ножът имитираше дълъг зъб, сякаш изваден от ухилена уста. Прислужниците се появиха отново, за да нарежат глигана и да разпределят месото — вдигащо пара, недопечено, на места дори капеше кръв — върху голямо плато.
	Хранехме се, без да говорим. Докато бодвах от печеното и от разнообразните кореноплодни, разглеждах крадешком другите блюда: крем карамел, плодова пита и разни деликатеси, но при гледката на всичко това стомахът ми се свиваше. Сготвени от гоблини, те изглеждаха странно, неестествени и изгнили. Шоколадът беше като кал, а глазурата върху сладкишите бе от слуз.
	— И храната ли не е по вкуса на моята царица?
	Вдигнах очи от чинията пред мен. Изражението на Горския цар бе сърдито, устните — стиснати. От време на време бодеше в чинията си, но фактически почти нищо не бе опитал.
	— Не, _майн хер_, нищо от предложеното не ме изкушава.
	— Така ли? — Той заби със замах вилицата в чинията си. — И какво би ти доставило удоволствие, скъпа?
	Очевидно беше в лошо настроение. Издадената му напред долна устна можеше да си съперничи с тази на Кете. Приличаше на дете, на което са отнели любимата играчка, на разглезено хлапе, свикнало да получава всичко.
	Предпочетох да замълча и само свих рамене, след което изпих голяма глътка вино.
	— Доста си придирчива, царице моя — отбеляза той. — Ще бъдеш тук цял живот, така че най-добре е да се научиш да се забавляваш.
	Нямах отговор и затова отново отпих от виното.
	Потънахме в ново мълчание — то стисваше гърлата и на двама ни. Никой от нас не ядеше много, но гоблините не спираха да носят и да отнасят блюда. Опитвах се да уважа всяко, докато Горския цар се бе отказал да се прави, че яде. Пиеше чаша след чаша вино и с всяка следваща ставаше все по-раздразнителен, ако не му доливаха достатъчно бързо. За първи път го виждах да пие толкова много, но той изглеждаше изненадващо трезвен. _Папа_ вече би се смял… или би плакал.
	Наблюдавах го тайно как се върти на стола. Долавях желанието му да наруши мълчанието. Настроението му ставаше все по-неприятно. Блъскаше чините и купите напред-назад, храната се разсипваше по масата или падаше на пода и по този начин принуждаваше гоблините да чистят неспирно. Виждах как думите висят на езика му, но той стискаше устни и ги преглъщаше, твърдо решен да не наруши пръв тишината.
	Все пак не издържа.
	— Е, скъпа моя — изтърси той най-накрая.
	Искаше да запълни празното пространство със звук, с някакъв, макар и безсмислен, разговор. Заприлича ми на Йозеф, който винаги свиреше, защото не понасяше тишината. Докато аз се радвах на тишината, за да я запълвам с конструкциите, които звучаха в главата ми.
	Ето защо чаках.
	— Кои блестящи теми предлагаш да обсъдим на вечеря? — продължи той. — Имаме време до края на живота ти, за да се опознаем. — Поредно отпиване от чашата. — Например, виното. Много добра реколта, ако питаш мен.
	Продължавах да мълча. Старателно слагах хапка след хапка в устата си и бавно и старателно дъвчех.
	— Какво ще кажеш за времето? — не спираше той. — Тук, на Долната земя, то никога не се променя, за разлика от зимата горе. Чух, че пролетта щяла да закъснее.
	Вилицата застина в ръката ми. Сетих се какво бе казал шивачът — през зимата земята принадлежи на гоблините. Храната в устата ми — се превърна в пепел, едва преглътнах. Наложи се да отпия от виното.
	— Няма ли да говориш? — попита нетърпеливо Горския цар.
	Отрязах си още едно парче от месото.
	— Вие и сам добре се справяте — спокойно отвърнах аз.
	— Нямах представа, че ще си толкова скучна компания, Елизабет — начумери се той. — Някога разговаряше с мен на драго сърце. Преди, в Дъбравата на гоблините. Когато бяхме млади.
	Бил ли е _Ерлкьониг_ някога млад? Беше без възраст и древен, макар че в спомените ми е със закръглено младежко лице. Помнех едно малко момиче и малко момче.
	— Бъбренето на едно малко момиче няма нищо общо с блестящ разговор, _майн хер_. — Оставих приборите. — И какво ви казвах тогава?
	— Много неща — усмихна се Горския цар, но не съумях да разгадая усмивката му. — Искаше да станеш прочута композиторка. Искаше хората да слушат музиката ти в големите концертни зали на света.
	Силна болка като светкавица прониза гърдите ми, но бързо отшумя. Вярно беше, имах такава мечта. Преди Йозеф да привлече вниманието на _папа_ със своята дарба. Преди _папа_ да ми даде ясно да разбера, че светът няма да прояви интерес към моята музика. Защото е необикновена. Защото е различна. Защото съм жена.
	— Излиза, че познавате най-съкровената ми същност — спокойно отбелязах аз. — Няма какво повече да ви казвам.
	— Какво ти е, Елизабет? — с помръкнало лице попита Горския цар.
	— Нищо ми няма — вдигнах поглед аз.
	— Не е вярно — възрази той и за пореден път се размърда на мястото си. На масата между нас стояха множество блюда, но той внезапно се озова съвсем близо до мен. В различните на цвят очи се зараждаше буря, светкавици просветваха във въздуха между нас. — Не си онази Елизабет, която помня. Мислех си, че ако станеш… ако станеш моя… — Замълча. — Надявах се на нещо друго.
	— Човек пораства, _майн хер_ — отбелязах аз. — Променя се с годините.
	— Очевидно. — Той задържа погледа си върху мен, после се облегна назад със скръстени ръце и вдигна крака върху масата. — Грешката е моя, наистина. Времето тече различно тук, на Долната земя. Няколко мига за мен се равняват на години или дори на цял един живот горе. — Бурята в очите му застрашително набираше сила.
	Злощастен гоблин се опитваше да премести единия крак на Горския цар, за да почисти изпопадалата храна.
	— Какво правиш? — озъби се господарят.
	Гоблинът го погледна с изпъкналите си очи и направи неуспешен опит да се измъкне назад, ала Горския цар го сграбчи за врата, изрита го жестоко и го запрати в другия край на залата.
	— Как можахте? — ужасих се аз.
	— Той би направил същото с мен, стига да можеше — процеди той заплашително.
	— Вие сте _Ерлкьониг_ — напомних му аз. — Вие сте цар и имате неограничена власт над тях. Заради вас не могат да напуснат Долната земя. Проявете поне малко милост.
	— Те са толкова мои затворници, колкото и аз — техен — изръмжа той. — Стига да имаше начин, щях да се отърва от бремето като пазител на Долната земя. Ако имах възможност да се разхождам горе като свободен човек, бих го направил. Наместо това съм затворник на своята корона.
	Изненадах се. Помнех как при всяко мое повикване се появяваше в Дъбравата на гоблините, но в някакъв смисъл беше като в капан. Също като мен.
	— И какво бихте правили, ако сте свободен човек?
	Въпросът ми подейства като удар и лицето, и дори шията му пламнаха от смущение. Заради реакциите му и цвета на лицето той отново ми заприлича на строгия млад мъж от портрета в галерията — млад, идеалист и раним.
	— Ще си взема цигулката и ще свиря. — Думите излетяха от устата му, преди да успее да ги спре. — Ще обикалям света и ще свиря, за да ме наричат по име и докато някой ме повика у дома.
	Името му и у дома. Какво беше напуснал моят Горски цар в света на смъртните? Какво ли изтезание е да наблюдаваш как всичко познато и обичано се променя и изчезва пред очите ти, докато ти оставаш жив и непроменен? И дали не е по-добре да умреш, преди да станеш свидетел на всичките тези промени?
	Погледите ни се срещнаха и за един кратък миг го видях — истинския него — зад маската на _Ерлкьониг_ та чак до момчето, което беше. Той мигна и завесата се спусна.
	— А ти, Елизабет? Какво би правила, ако беше свободна?
	Обърнах лице настрани, очите ми започнаха да парят. Той отговори на въпроса ми с въпрос — чиста проба удар под кръста, и двамата го знаехме.
	— Може да играем тази игра, колкото искаш. Въпрос срещу въпрос. Отговор срещу отговор.
	— Задръжте си отговорите. Нямам повече въпроси.
	— О, Елизабет, какво стана между нас? Какво стана с теб? Някога беше изпълнена със страст и напълно откровена с мен, а сега не мога да видя приятелката, която познавах някога. Защо не се покажеш и да поиграем, Елизабет? Защо?
	Гоблините вдигнаха чиниите и разчистиха масата, а Горския цар ме покани да го придружа до стаята му за почивка.
	Леки тръпки на вълнение пролазиха по гърба ми при възможността да вляза в личните му покои, ето защо се съгласих. Искаше ми се да подредя чувствата си, свързани с моя господар и пазач, с моя приятел и враг. Част от мен копнееше да се сближа с него, но друга ме предупреждаваше да спазвам известна дистанция. Горския цар ми предложи ръката си и двамата прелетяхме за миг разстоянието.
	Озовахме се в красиво обзаведено помещение с две камини, стената около тях бе покрита с лавици с книги, а на отсрещната се виждаха големи сребърни огледала, показващи покрита със сняг гора. В средата имаше пиано. Изпоцапан с пръст халат висеше до инструмента.
	— Това тук — сбърчих чело, но не довърших. Изкашлях се. — Това ваша стая ли е?
	— Да, мила моя. А ти какво си помисли?
	— Но тя… Тя е свързана с… — не успях да довърша аз.
	— С тази до твоята ли? — попита той сухо. — Естествено, в края на краищата ние сме женени.
	Изчервих се.
	— В такъв случай спалнята ви… — лицето ми гореше от смущение.
	— Тя е от другата страна на тази стена — и той посочи стената срещу моята спалня. Не видях врата между стаята и спалнята ми.
	Забелязал, че се оглеждам и търся врата, побърза да поясни: — Нямам директен достъп до твоето легло — меко обясни той.
	— Бих могъл да отдалеча двете спални, ако желаеш.
	Бузите ми пламнаха още повече, но поклатих глава.
	— Не, не. Всичко е наред. — Поизпънах рамене, вдигнах вежди и стараейки се да повторя неговата интонация, допълних: — В края на краищата ние _сме_ женени.
	Последва леко присвиване на едното ъгълче на устата. Той призова два стола и малко канапе пред една от камините.
	— Седни и се отпусни, мила моя.
	Настаних се на канапето. От сенките изникнаха двама приятни на вид младежи — единият носеше гарафа с бренди, а другият — поднос с две кристални чаши. Сепнах се от тяхната поява не защото не ги бях забелязала в тъмното, а защото имаха вид, много близък до този на хора. Повечето от гоблините, които бях виждала, приличаха на Туиг и Тисл. По-скоро създания, отколкото подобни на хора.
	Единият младеж ми поднесе чаша с бренди. За части от секундата го взех за Йозеф.
	В следващия миг осъзнах, че чакащият да поема чашата не прилича на по-малкия ми брат — кожата беше твърде бледа, скулите твърде ъгловати, чертите на лицето — прекалено красиви. И въпреки всичко това младежко лице имаше нещо много общо с това на Йозеф — чувствителната извивка на устата, формата на веждите. Очите обаче бяха на истински гоблин — черното изпълваше от край до край орбитите.
	Забелязал как зяпам новодошлите, Горския цар ме погледна хитро.
	— Какво има, скъпа моя? О, Елизабет, не може да си забравила моите подменени. — Протегна ръка към най-близкото момче и погали лицето му. Изражението на подменения остана непроменено, но когато Горския цар наведе главата му назад и го целуна, младежът го дари с острозъба усмивка. Беше похотлива, хитра усмивка. По-късно си дадох сметка, че съм виждала това лице по време на Бала на гоблините и бях играла с него на блъфиране.
	Отпих от питието, за да прикрия неудобството си. Имаше вкус на летни праскови, на слънце, на живот. Прогори гърлото и всичките ми вътрешности.
	Горския цар следеше как лицето ми почервенява и кимна на момчетата. Те изчезнаха, без да проронят дума.
	— И така — подхвана той, за да изглади неудобството, — с какво ще запълним времето?
	Трудно ми е да определя каква бе причината — топлината в стаята или изпитото бренди, но изведнъж усетих, че се стоплям. Даже прекалено.
	Горския цар разкърши рамене и хвърли поглед към пианото, по чиято повърхност играеха светлините на пламъците в камините.
	— Зависи от теб — продължи той. — На твоите заповеди съм.
	Всичко в тази нереалистична и странна стая, с чашата бренди в ръка, ми се струваше необикновено. Когато двете с Кете си представяхме какво ще правим, ако сме богати и с благороден произход, си мечтаехме за нещо подобно. Но сега, вече в такава ситуация, не знаех какво да правя. В странноприемницата никога не оставаше време за свободни занимания. След сервирането на вечерята идваше ред да се измият съдовете, да се почистят масите, да се помете и измие подът. И това вършехме само мама и аз до изнемога. В същото време _папа_ излизаше да се види с приятели, Констанце си почиваше в стаята горе, докато Кете стоеше пред огледалото, а Йозеф свиреше.
	— Какво ви се прави? — попитах аз.
	Горския цар си наля бренди и сребристобялата му коса със златист оттенък скри изражението му.
	— Бих посвирил — отвърна той.
	Стиснах чашата с две ръце, сякаш би ме предпазила от онова, което знаех, че ще попита след малко. Щеше да поиска да свиря. Да слуша моята музика.
	— Добре — кимнах аз.
	Погледите ни се срещнаха. Неговият буквално ме проряза, но бе изпълнен с много надежда и удоволствие.
	— Защо не ми посвирите на пианото, _майн хер_.
	Светлината в очите му угасна.
	— Щом такова е желанието на моята царица.
	Той остави чашата и пристъпи до инструмента, заметна назад пешовете на редингота си и се настани на малката пейка отпред. Прокара леко пръсти по клавиатурата и засвири.
	В първия момент не познах пиесата. Когато се вслушах, различих проста, весела детска песен, която Кете и аз пеехме в гората. Горския цар разработваше темата в различни вариации. Слушах любезно, потупвайки в такт по пода.
	Вариациите не бяха нищо особено, нито изпълнението — твърде чисто. За човек от легендите изпълнението на Горския цар беше изненадващо обикновено. Докосваше клавишите с лекота и имаше прекрасно чувство за ритъм, поклащаше се в такт с мелодията.
	Пръстите ме засърбяха. Гърдите ми се стегнаха от нетърпение да стана и да му предложа други вариации, да седна до него и да споделим сътворяването. Да сложа ръце върху неговите, да поведа тези тънки и дълги пръсти, да променя хода на пиесата, да засиля тук, да порисувам там. Горския цар усети, че го наблюдавам, и по страните му изби лек розов цвят. От време на време пръстите му се подхлъзваха по клавишите.
	— Надявам се, че си доволна, скъпа моя — каза той, когато свърши. — Не притежавам твоята дарба за импровизации, а и пръстите ми са свикнали със струните и лъка.
	— Кой ви учи да свирите? — треперех аз, но не от студ. Усещах как се изчервявам.
	Той само се усмихна загадъчно.
	— Твой ред е, Елизабет.
	Ледена вълна замени горещата. Изпитах страх, от главата до краката ме обля студена пот.
	— О, не — поклатих аз глава. — Не.
	— Хайде, Елизабет, моля те най-учтиво — видимо раздразнен настоя Горския цар.
	— Не — малко по-категорично заявих аз.
	Той въздъхна и се изправи.
	— Не разбирам от какво се страхуваш? При необходимост винаги си била толкова смела, толкова безстрашна. Когато свирехме заедно в Дъбравата на гоблините, не криеше нищо.
	Лекото потреперване на тялото ми прерасна в разтрисане. Той следеше внимателно реакцията ми — как бързо се сменят цветовете на лицето ми — и пристъпи до мен. Хвана ме за ръце и ме накара да стана. Заведе ме до пианото.
	— Хайде — подкани ме той да седна пред инструмента и постави пръстите ми върху клавиатурата.
	Дръпнах ги като опарена и ги стиснах в скута си.
	— Елизабет, само двамата сме.
	Точно в това беше проблемът. Не бях сама, а с Горския цар. Той не беше Йозеф, другата половина от моята душа. Беше чужд човек.
	Той изсумтя недоволно и се отдръпна.
	— Ето — бутна в скута ми купчина бяла коприна. — Защо не изсвириш това, върху което си работила? Това… — думите увиснаха недоизказани, докато разгръщаше плата и оглеждаше написаното. Твърде късно си дадох сметка, че е надрасканата с въглен композиция върху сватбената ми рокля. Бързо скочих, но той беше по-бърз или аз не бях достатъчно пъргава, защото прочете нотите, преди да стигна до него.
	— Хммм — измънка. — Била си гневна, когато си го писала. — Личи гняв, личи и сила. — Вдигна очи и продължи: — О, Елизабет, записала си го върху булчинската си рокля.
	Зашлевих го през лицето. Ръката ми попадна точно в целта и той политна назад, уловил бузата си с ръка.
	— Как смеете? Как си позволявате да…
	— Елизабет, аз…
	— Накарахте ме да изоставя музиката си, принудихте ме да пожертвам и последните трохи от себе си и независимостта си заради вас, а сега го запращате в лицето ми. Нямате никакво право! Нямате право да гледате музиката ми по този начин.
	— Грабнах плаша и го изтеглих от ръцете му, понечих да го накъсам и да го хвърля в огъня, но той ме спря.
	— Не исках да… Просто си помислих…
	— Какво точно си помислихте? — прекъснах го аз. — Че ще бъда благодарна? Че като ми дадете инструмент, толкова красив и съвършен, всичко ще бъде наред? Не мога… Просто не мога… — Нямах представа какво точно не мога.
	— Нима не мечтаеше точно това? — Лицето му гореше. — Не искаше ли музиката си? Не искаше ли да разполагаш с време да композираш? Да си свободна от други грижи? — Пусна плата и пристъпи към мен. Горския цар, слаб и доста висок, се извиси над мен. — Дадох ти всичко, което си искала някога. Изморих се да мисля какви са твоите очаквания.
	— Аз също се изморих да мисля за _вашите_. — Бяхме толкова близо един до друг, че усещах дъха му върху устните си.
	— Поискал ли съм някога нещо от теб?
	— Всичко — разплаках се аз. — Сестра ми. Музиката ми. _Живота_ ми. И само защото искахте едно момиче, което отдавна не съществува. Но аз не съм това момиче, _майн хер_. Отдавна не съм. Какво искате от мен?
	Той застина, но личеше, че под неподвижната му външност се надига буря.
	— Вече ти казах, искам те цялата — едва чуто промълви той.
	Изсмях се шумно, почти истерично.
	— Вземете ме тогава. Вземете ме цялата, ваше право е, _майн хер_.
	Той пое шумно въздух. Гневът в мен от минор прерасна в мажор. Звукът от затрудненото му дишане ме изкуши и пристъпих по-близо.
	— Вземете ме — настоях аз. В мен нямаше и следа от предишната ярост. — Хайде, вземете ме.
	Копнеех и горях вътрешно. Разстоянието между нас бе само няколко сантиметра. Деляха ни няколко слоя копринен брокат и лен. Всеки милиметър от кожата ми очакваше докосването му. Ръцете ми, сякаш по своя воля се вдигнаха и пръстите ми опипаха копчетата на жилетката и потънаха в дантелите около шията му.
	— Елизабет — потрепна гласът му. — Не още.
	Така ми се искаше да дръпна дантелената яка, да го привлека и да притисна устни към неговите. Но се въздържах.
	— Така ли? И защо?
	Усещах колко силно ме желае, но предпочиташе да се въздържи.
	— Защото искам да вкуся нещата до дъно. — Пръстите на едната му ръка се вплетоха в косите ми. — За да не отлетиш твърде бързо.
	— Никъде няма да отида — засмях се горчиво аз.
	Устните му се изкривиха леко.
	— Колкото по-дълго седиш тук, толкова по-скоро ще си тръгнеш.
	Отново проклетата му философия.
	— Какво значи това?
	— Животът е нещо повече от плът — поясни той. — Тялото ти е свещта, а душата ти — огънят. Колкото по дълго гори свещта…
	— Неизползвана свещ не е нищо повече, освен восък и фитил — прекъснах го аз. — Бих предпочела да запаля пламъка, отколкото да остана завинаги в тъмното.
	Стояхме, потънали в мълчание. Чаках той да скъси дистанцията между нас.
	Но не го направи. Горския цар ме отблъсна леко от себе си.
	— Казах ти преди, че те искам цялата — опря той пръст там, където сърцето ми биеше обезумяло. — И ще те имам, когато си готова да ми дадеш наистина цялата себе си.
	Отново онова кухо и празно място в мен се сви от болка.
	— Когато освободиш онази част от себе си, която така отчаяно отричаш, че притежаваш. — Обгърна тила ми с ръка. — Тази част желая от мига, в който те срещнах за първи път. Едва тогава _ще_ те имам, Елизабет. — Сведе глава към мен. — Теб, цялата.
	Усещах как рядката му коса докосва устните ми и вдигнах лице, за да посрещна целувката му.
	Ала той се отдръпна и ме остави да се почувствам ограбена.
	— Само тогава. Няма да се задоволя с нищо по-малко. Няма да приема половината от сърцето ти, когато искам цялата ти душа. Само тогава ще вкуся целия ти плод и ще се насладя на всяка капка от него, докато свърши.
	Треперех от усилието да сдържа сълзите си.
	— Душата ти е толкова красива — меко продължи той, очите му се насочиха към сватбената ми рокля. — И доказателството е там. В твоята музика. Ако не се боеше толкова много да я споделиш с мен, ако не се страхуваше от това, което е част от теб, щеше да ме имаш много отдавна.
	Миг след това Горския цар изчезна с леко раздвижване на въздуха, оставяйки след себе си само аромата на лед.
	Седях пред пианото — минути или часове, нямам представа. Прокарвах пръсти по следите от въглен по коприната на роклята. Думите на Горския цар все още кънтяха в ушите ми — _ти, цялата ти_ — и не можех да се отърва от тях. Той не искаше тялото ми, а музиката ми. Аз бях нещо повече от плът и кости, приютяващи духа ми. С радост щях да му дам най-съкровена част от себе си — част, много повече от всичко, което можем да научим за телата си. Но не знаех как да го направя. По-лесно ми бе да му дам тялото си, отколкото душата.
	Взех купчината листове, пачето перо и мастилото. Нямах намерение да пиша. Загледах се в нотите, надраскани в нощта след сватбата ни, но бликналите сълзи замъглиха погледа ми. Всичко беше толкова тайно и съкровено, че не знаех ще мога ли да го споделя с някого. Аз бях като сватбената ми рокля — крехка, хлъзгава, въздушна — надрасканите с въглен музикални теми върху нея щяха да изчезнат след време. Въпреки това не намирах сили да ги препиша на лист.
	Сълзи и капки мастило падаха върху хартията пред мен, оформяйки осмини. Някъде далеч от другата страна на стената някой засвири на цигулка. Горския цар. Поставих ръце върху клавиатурата и го последвах. Необременени от тежестта на телата душите ни полетяха в луд танц. Неговата — загадъчна и сложна, а моята — необичайна и изтъкана от емоции. И въпреки това в музиката поне успявахме да се слеем в хармония и контрапункт, без дисонанс. Като че ли започвах да разбирам.
	Потопих отново пачето перо в мастилницата и свързах осмините от сълзите ми в песен.


>>	7
>>	Подменените

	— Лизл.
	Някой ме викаше. Опитах да се преборя с бремето на мрака и съня.
	Гласът ми беше познат и скъп, но не се сещах къде съм го чувала преди. И кога. С огромно усилие отворих очи.
	Намирах се в Дъбравата на гоблините. Към мен идваше яркочервен силует и се сетих кой е, преди да различа лицето. Кой друг ще задигне червената ми пелерина?
	— _Кете!_
	Сестра ми се оглеждаше, сякаш бе чула някой да произнася името й. Ала очите й не се спираха върху мен, не ме виждаха.
	— _Кете!_ — Опитах отново, но оставах невидима.
	— Лизл. — Кете навлезе в Дъбравата на гоблините. — Лизл. Лизл.
	Сестра ми повтаряше и повтаряше името ми — зов или заклинание. С трепереща ръка бръкна в чантата си и измъкна няколко листа хартия. Сърцето ми подскочи. Беше пиесата, която бях оставила и посветила на _Ерлкьониг._
	Сетне Кете отново бръкна в торбата и извади друг откъснат отнякъде лист и графит. С огромна изненада различих нарисувани върху листа малки фигури — ръце, очи, устни, рокли. Не съм подозирала за умението на малката ми сестра да рисува, и то добре. Протегнах врат, за да видя по-добре какво драска, вероятно дърво, но всъщност Кете пишеше.
C>
	Скъпи Йозеф.
C$
	Писмо, тя пишеше писмо — тревожно, изпълнено е паника.
C>
	Лизл я няма. ЛИЗЛ изчезна. ЛИЗЛ изчезна.
C$
	В бързината да запише каквото е намислила Кете не обръщаше внимание нито на правописа, нито на словореда.
C>
	Лизл изчезна и никой тук не помни името и. Побърквам се. Държа в ръцете си доказателството, че имаме сестра и ти го изпращам. Разпространи го. Йозеф. Изсвири нейната музика. После ми пиши, пиши и на мама. Кажи на всички, че Лизл съществува. ЛИЗЛ живее.
C$
	Дори не си направи труда да се подпише. Тръгна си от Дъбравата на гоблините, като държеше написаното все едно бе безценно произведение на изкуството.
	Приглушен вик на болка отекна в гората. Скочих, виждайки, как Кете разкъсва гневно и с яд на малки късчета току-що написаното. Хвърли парчетата настрани и те се разлетяха около нея като венчелистчета. Няколко паднаха до мен. Посегнах да взема едно, обзета от страх да не би пръстите ми да минат през него като през мъгла.
	Нищо подобно не се случи. Парченцето остана между пръстите ми. Събрах и останалите, опитвайки се да ги съединя — част от ръка, връх на пръст, ъгълче на уста, светлина в око. Търсех парчета, по които пише за мен, но не открих нито едно. Само бели празни места там, където би трябвало да е името ми.
	В света около мен отново се спусна мрак. Покрих лицето си с длани и се разридах.
	Звук на цигулка. Сърцето ми трепна, разпознавайки нежния звук, изящната емоционална чистота.
	Йозеф.
	Свалих длани от лицето си. Брат ми и Франсоа свиреха пред публика. Щом завършиха — в пълен синхрон и в унисон — публиката скочи на крака. Чувствах аплодисментите, не ги чувах. Виждах как устните се движат: „Още! Още!“, но иначе в стаята ми бе тихо като в гроб.
	Йозеф се поклони и напусна сцената с бързина, граничеща с грубост, Франсоа обясни нещо на стъписаните слушатели и бързо последва брат ми. Проследих ги с поглед в съседна стая — малка и изолирана, Франсоа разпалено размахваше ръце и сочеше към хората в залата. Момчетата спореха разгорещено. Йозеф отговаряше кратко и с мрачно изражение. После изрече нещо кратко и поклати рязко глава, което накара чернокожото момче да млъкне.
	Лизл.
	Не чух името си, но го усетих как отеква в сърцето ми. Йозеф го повтори и Франсоа омекна. Пристъпи до брат ми и го прегърна. Остави брат ми да плаче, бършеше стичащите се сълзи, както аз го бях правила толкова пъти. Сетне Франсоа започна да го целува, но не както аз го целувах, а със страст и нежност. Отместих очи и ги оставих насаме. Насочих вниманието си към мястото, където Йозеф беше оставил цигулката, лъка си и отворените на пулта ноти.
C>
	Fur meine Lieben, ein Lied im Stil die Bagatelle, auch Erlkonig.
	На обичните ми, песен в стил багатела, и на Горския цар.
C$
	Сърцето ми спря за миг, сякаш някой пъхна ръка в гръдния ми кош и го стисна. Моята пиеса. Брат ми беше свирил моя пиеса и то не за себе си, а за да бъде чута от света.
	Усмихнах се. Седнах на пианото и прокарах пръсти по лъскавата слонова кост на клавишите. Подхванах соната от Моцарт, която упражнявахме с Йозеф като малки. Постепенно, с всеки следващ тон, започнах да се чувствам все по-уверена.
	Усетих, как зад гърба ми някой вдига цигулка и се присъединява към мен. Обърнах лице и се усмихнах с пакостливата си усмивка.
	Зеперл.
	Беше красив както винаги, златистите му къдри проблясваха на светлината от случайно попаднали слънчеви лъчи, големите сини очи искряха. Лицето му бе загубило голяма част от детското, ъглите на скулите и брадичката вече бяха по-заострени. Двамата свирехме както винаги, но имаше нещо различно в неговото изпълнение.
	Той винаги свиреше кристално ясно, същински звук на звънче, точно и съвършено, сякаш от друг свят, с чистота, почти безпощадна в своята прецизност; толкова красиво, направо небесно. Доближи ме и едва сега усетих лека промяна — някак по-топло, по-отпуснато, по-загадъчно, по… човешко. Пръстите ми се поколебаха над клавишите.
	Изпълнението ме стимулира и подтикна, повдигна духа ми. Не беше гласът на Йозеф, а моят. Чувах го в главата си, когато композирах, чувах го, когато бях гневна, весела или тъжна. Дали пък наистина беше Зеперл? Фигурата, която свиреше на цигулка, приличаше на брат ми, но когато се доближи, се изумих как е било възможно да сбъркам. Златистите къдри отстъпиха на сребриста грива, сините очи — на сиво и зелено.
	Горския цар.
	Наистина ли беше той? Или Йозеф? Двамата никак не си приличаха, ала в тях имаше нещо общо, също като мъжете в галерията на Долната земя те бяха отделни личности, а същевременно бяха _Ерлкьониг._ Отпуснах ръце в скута си. Цигуларят доближи още повече и се усмихна, показвайки острите си зъби и лукавата усмивка. Постепенно очите му придобиха черния цвят на очите на гоблините.
	Събудих се стресната. Последните тонове на песен изчезнаха със съня ми. Свирех с някого. Зеперл? Не, беше друг.
	Висок, строен, той формираше звуците в мен по съвършено различен и същевременно до болка познат начин. Постепенно с тревога започнах да осъзнавам нещо, но отказвах да мисля за него, не изпитвах никакво желание да извадя прозрението си на светло и да го анализирам. Прогоних го бързо ведно със съня.
	Въпреки огъня, който весело бумтеше в огнището в стаята ми, треперех от студ и ме обливаше студена пот. Седнах в леглото, всичко ме болеше, сякаш се възстановявах от пристъп на треска. Бях гладна и жадна, но най-вече отчаяно и болезнено страдах за дома. Исках да повикам мама, да ми донесе чаша топло мляко с билки ида усетя докосването на загрубелите й от работа длани. _Мути, Мути_, исках да плача, _Мути, лошо ми е_.
	В света горе мама и Констанце щяха да ме подканят да ставам. _Слънцето не знае почивка, ние — също_, често повтаряше майка ми. Дори по време на месечното ми неразположение, когато имах чувството, че ниско в корема ми е забито нагорещено желязо и не можех да си поема дъх от болки, винаги намирах сили да се надигна, за да изпълня нескончаемите си задължения. По-лесно ми беше да мисля за какво предстои първо, а после за следващото.
	Сега нямах никакви отговорности, не знаех как да организирам живота си. Как да запълня часовете с нещо смислено, нещо, което си заслужава. Мисълта за пианото в съседната стая не ми даваше мира. Нотите върху сватбената ми рокля направо крещяха да бъдат записани, за да не бъдат забравени. _Запиши ги_, напомняше ми вътрешен глас и сякаш повтаряше думите на Горския цар. _Записвай музиката си._
	Имах желание, но болката от унижението на отхвърлянето, станала причина да съчиня тези редове, бе все още твърде прясна. Когато композирах със Зеперл до мен, се чувствах сигурна, защото той поправяше грешките ми, насочваше ме. Багателата, написана за него и посветена на човека, който вдъхновяваше и двама ни, вече беше в ръцете на Йозеф — по-образован и по-способен от мен. Докато от това тук — началото на соната от първата ми брачна нощ — се срамувах.
	_Велико е, заради срама_, твърдеше гласът в мен. _Велико е, защото е истинско._
	Надигнах се от леглото и отидох в съседната стая. Слабостта ми само се усили — колкото по-дълго будувах, толкова по-зле се чувствах. Хрумна ми да повикам Туиг и Тисл, за да ми донесат нещо за ядене, но предпочитах да съм сама. Исках да се наплача. Откакто станах невеста на Горския цар, бях проляла сълзи от гняв, от неудобство и от скръб, но така и не се наплаках на воля. Не бях проляла сълзите и на разбитото сърце, на дълбоката скръб и самосъжалението. Тяхното бреме ми тежеше и на гърдите, и на сърцето.
	Седнах пред пианото. Плачът бе там, пълзеше нагоре към гърлото, пареше в очите и носа ми, ала не можеше да се освободи. Помислих си за мама, за _папа_, за Констанце. Замислих се за Кете и за Йозеф. Отсъствието на Йозеф ме бе научило да живея без част от самата мен, все едно бях загубила ръка или крак. Как живее човек по този начин? Научаваш се, приемаш липсата и тя се превръща в част от теб.
	Отсъствието на Кете ме беше лишило от радостта от летния ден и зимната нощ. Обичта ми към нея бе нещо постоянно, тя от дете винаги е била до мен, в леглото ни. Ако Йозеф беше част от това, което съм аз, Кете ми слагаше границите, някак ме определяше. В същото време тя беше слънчевата светлина в мрачните ми моменти, подслаждаше киселата ми същност. Знаех коя съм, защото знаех коя не съм — сестра ми. Без Кете, която ме определяше, се чувствах неуверена, нестабилна. Бях загубила патерицата, на която се опирах.
	Не можех да ги забравя. Не можех да ги изключа от живота си. Душите на хората от семейството ми бяха капан в мен и имах нужда някой да ме обърне, да ме разчупи, да ме разпори, за да излязат навън. _Пусни ги навън. Пусни ги навън._
	Не бе по силите ми да го направя сама. Имах нужда някой да ме освободи от товара, да поеме болката ми, за да се освободя от непоносимата й тежест, да изстиска отровата от раната. Нуждаех се от приятел.
	Захлупих лице в шепите си, сълзи закапаха върху белите и черните клавиши, рукнаха освободени, но така и не помогнаха да се разтоваря от натрупаното напрежение.
	Животът ми на Долната земя имаше свой ритъм: сън, храна, сън, храна, разходка, сън, храна, сън храна, седене пред пианото, сън, разходка, сън. Голяма част от времето ми минаваше в сън. В началото изглеждаше лукс, особено след като години наред ставах преди зори. След време обаче дори спането не ми помагаше. За първи път почувствах какво значи да скучаеш и това никак не ми хареса.
	Туиг и Тисл предложиха да отидем на пикник край езерото на Долната земя. Наблюдавахме как сирените се гмуркат и излизат на повърхността, как група подменени, играят на отсрещния бряг. Незнайно защо в съзнанието ми изникна образът на Йозеф, но с очи на гоблин.
	— Какво представляват подменените? — поинтересувах се аз.
	— Защо питаш, смъртна? — остро ме погледна Тисл.
	Можех да я накажа, задето се обръща неподходящо към мен — аз бях Ваше Величество, но и Тисл подобно на Констанце ме наричаше, както си реши.
	— Просто съм любопитна. Те… те деца ли са? Деца на Горския цар?
	Туиг и Тисл се разкискаха и характерното им кудкудякане отекна край бреговете на езерото.
	— Деца? — не спираше да се хили Тисл. — Не. Никой съюз на _Ерлкьониг_ със смъртна не даде плодове.
	— Всъщност — обади се Туиг, но другото момиче гоблин я прекъсна.
	— Подменените са нещастни глупаци — додаде Тисл. — Нито риба, нито рак. Нито човек, нито гоблин.
	— Как така? — Държах да знам и не спирах да следя с поглед как подменените скачат по скалите отсреща. Под играещите сребристи светлини на пещерата те ми приличаха по-скоро на банда деца, отколкото на елегантните създания, с които танцувах по време на Бала на гоблините. В тях имаше голяма доза невинност, а в същото време сякаш бяха създания без възраст. Можеше да са на петнайсет години. Или на петстотин.
	— Ако не са деца на човеци и гоблини, какво са тогава?
	— Продукт на нечия молба.
	Мълчание, по-гръмко от гонг, проехтя около нас.
	Тисл хвърли мрачен поглед на Туиг.
	— Как така на молба? — В съзнанието ми изплува отдавна забравен спомен: плачът на брат ми като съвсем малък в стаята до салона на долния етаж и молбата ми за спасяването на живота му.
	Миловидно момиче от подменените се примъкна до мен.
	— Не ви ли казахме? — поясни Туиг. — Каквото дават старите закони, това и вземат.
	Кимнах.
	— Да речем, че си малко момиче и черната смърт вилнее в света горе и прибира мъже, жени, деца, когото срещне. Виждаш как баща ти се разболява и умира, майка ти се подува и тялото й се пръсва, малкият ти брат линее и накрая угасва. Погребваш ги един по един в замръзналата земя и се питаш къде всъщност отиват. На небето? На по-лошо място? И тогава казваш желанието си, не молитва, никога да не те постигне тяхната съдба. Да се скриеш така, че дори ръката на смъртта да не те застигне.
	Подменената до мен взе ръката ми в своята. Тя беше тъжен дребосък с остри уши и зъби.
	— Внимавай — предупреди ме Тисл. — Те хапят.
	Щом подменената ме докосна, лицето й светна — страните й порозовяха, тялото й някак оживя. Изражението на изтерзаното й лице се промени — имаше вид на гладна. Започна да диша дълбоко и всичко около мен някак притъмня. Дръпнах дланта си. Чух как Тисл се изкиска.
	— Да речем също — продължи Туиг, — че си млад мъж. Най-младият в семейството и си хубавецът на селото. Майка ти също е била красавица, но времето не е било много благосклонно към нея. Облича се доста неподходящо — избира модели, които отдавна не са за нея. По-голямата ти сестра е щастливо омъжена за чудесен мъж, но един ден се разболява от дребна шарка и цялото й лице се покрива с белези. Хубостта й изчезва завинаги. Гледаш се в огледалото и си пожелаваш да останеш млад и красив завинаги.
	— Тъжно наистина — промърморих аз. Отлично знаех какво е чувството. Често примката на желанията не ми даваше да дишам.
	— О, ти с твоето нежно сърце — хилеше се насреща ми Туиг. — Не си хаби съчувствието за тях. Сами са си виновни, с вас, смъртните, винаги е така.
	— Не излизат ли в света горе?
	— Не — отвърна Туиг.
	— Тогава как… — Въпросът заседна в гърлото ми, заедно с името на брат ми.
	Тисл се изхихика, но Туиг не сваляше от мен плоските си черни очи. Нищо не можех да прочета в тях, ала тя очевидно бе чула неизречения ми въпрос.
	— Желанията им са били егоистични — рече простичко. — Докато твоето беше безкористно.
	Не исках да продължаваме да обсъждаме повече тази неудобна тема.
	— Да си вървим — подканих аз нетърпеливо.
	— Къде, Ваше Величество? — попита Туиг.
	Изпитвах желание да се измъкна от кожата си. Връхлетяха ме отегчение и чувство за безполезност. Исках да късам, да хвърлям, да крещя. Виковете бяха като запечатани в мен. Не можех да ги пусна навън.
	Подскочих, стресната от скока на Тисл, която неочаквано се озова над мен. Беше се покатерила на скалата зад гърба ми и стоеше надвесена над главата ми.
	— Мммм. Какви силни емоции — измърка тя. — Истински огън. Толкова е топло.
	— Махни се от мен. — Бутнах я и тя се претърколи от скалата за радост на Туиг, която се разкудкудяка весело.
	Смехът й привлече вниманието на подменените, те изоставиха скоковете по камъните и се запримъкваха тихо и безшумно към нас. Приличаха на млади мъже и жени, но се движеха с елегантност и грация, които нямаха нищо общо със света горе.
	Когато наближиха, по лицата им изгряха усмивки, а те се оживиха. Протегнах ръка към най-близкото създание. Чертите му приличаха на човешките, и все пак бяха съвсем чужди. Имах огромно желание да съм с тях, да съм около създания, които поне напомнят на хора.
	Млад мъж взе ръката ми и отри нос в дланта ми. Стана ми мило и ми се поиска да го задържа, да почерпя утеха от присъствието му, така, както бих се почувствала край Кете и Йозеф. Той дори ми заприлича малко на Йозеф — същите високи скули и остра брадичка, същото сърцевидно лице.
	Захапа пръстите ми.
	— Ох! — писнах аз. Беше успял да ме ухапе до кръв.
	— Нали те предупредих, че хапят? — изкиска се жестоко Тисл.
	Подменените също се разкискаха. Прозвуча като смях, но разпокъсан на хиляди парчета, отекваше и кънтеше. Подмененият облиза кръвта от пръстите си.
	Дълги, лепкави пръсти се увиваха вече около глезените ми като стъбла на къпина. Лицето на Туиг се изкриви в нещо средно между глад и съчувствие.
	_Не. Не и Туиг_, помислих си аз.
	Гоблини и подменени се приближаваха към мен като нощни пеперуди към пламък. Силата на чувствата ми, моят живот на смъртна ги привличаха неудържимо. Хранеха ги. Зареждаха ги. Започнах да ритам, за да ги отхвърля, но те се впиваха все по-здраво.
	— Спрете — настоявах аз. — Моля ви спрете!
	Никакъв резултат, черните им очи бяха замъглени от глад. Напразно се опитвах да откопча пръстите на Тисл от полата си и да се освободя от ръцете на Туиг. От сенките изпълзяха и други гоблини, привлечени от излъчвания от мен страх.
	_Ето, това_ е, помислих си аз. _Умирам. Незапомнена, неопята, разкъсана от гладни ръце._
	Прилив на гняв възвърна силите в крайниците ми. Зад паниката и страха изплува прозрение. Няма да умра така. Ако ще умирам, няма да е по този позорен начин. Ако трябва да умра, аз ще избера как да стане. Все пък съм Царица на гоблините. Поданиците ми трябва да се подчиняват на исканията и желанията _ми_.
	— _Стига!_
	Това беше заповед. Всички се вцепениха, вслушвайки се във волята и повелята ми, така че дори не е било нужно да повишавам толкова глас. Избутах ги настрани, за да си направя място да мина, и те се затъркаляха на всички страни. Стъпвах по крака и ръце, чувах как кости се чупят като съчки под краката ми. Лицата на пострадалите се изкривяваха от болка, но това не ме смути. Исках да се страхуват от мен, за да се съобразяват с личността ми.
	И това важеше не само за гоблините. А за всеки. За Горския цар, за майстер Антониус, за вниманието на _папа_. За изпълненото с досада изражение на Ханс винаги когато го оставях да се упражнява на пианото. За изумените лица на хората от селото, когато се сещаха, че аз също имам талант.
	Искаше ми се дори да се издигна над сянката на Йозеф с моята музика. Да подчиня целия свят — горе и долу — на това, от което _аз_ имах нужда. Веднъж. Поне веднъж.
	Поне веднъж.
	_Запалете моя огън, майн хер_, мина ми през ума _Запалете огъня в мен и вижте как горя._


>>	8
>>	Милосърдие

	— Разсеяна си, скъпа моя — обади се Горския цар откъм пианото.
	Вдигнах очи от чашата с вино, чието столче въртях неспокойно между пръстите си през последните няколко минути. В скута ми лежеше отворена книга, но от известно време не бях прочела нито дума.
	— А не, не съм — побързах да обърна една страница.
	— Пръстите ме заболяха, изсвирих цели три пиеси, а ти нищо не каза.
	Позакашлях се в старанието си да прикрия червенината, избила по страните ми.
	За разлика от първото катастрофално прекарване след онази вечеря, сега времето, което прекарвахме заедно, минаваше в сравнително спокойна атмосфера. Понякога четяхме на глас. Аз предпочитах поезия, а Горския цар — философия. Четеше на латински, гръцки, италиански, френски и немски. И говореше поне още десетина езика. Беше изненадващо образован, нямаше да се изненадам, ако е бил учен в света горе.
	Случваше се да свири на пианото, докато аз чета до камината. Това бяха любимите ми вечери, когато музика, а не думи изпълваха мълчанието. Тази вечер съпругът ми бе избрал няколко _сонатини_ от Скарлати, а аз отворих томче с италианска поезия. Не знаех езика, книгата беше за параван. Помагаше ми да наблюдавам Горския цар изпод спуснатите си клепачи под предлог, че чета, и да разбера в бавно, умерено или бързо темпо се свири някое произведение.
	След нашата първа вечер той не ме покани повече да свиря моя композиция.
	В началото за мен бе добре дошло. Но с течение на времето облекчението прерасна в чувство на вина, после в раздразнение и накрая — в гняв. Той беше толкова вбесяващо, влудяващо самодоволен и без капка съмнение отказваше да му поднеса по собствена воля в дар музиката си, че дори си позволяваше да ме гледа съчувствено от пианото.
	Само че грешеше. Аз бях пречупена и музиката ми стоеше вътре в мен като в затвор. Чувствах как ме боде, гъделичка и мърда някъде в стомаха, заплашвайки да се издигне до гърлото във вид на крясък.
	— Всичко наред ли е, Елизабет?
	Не, нищо не беше наред. И то от самото начало, откакто бях станала невестата на _Ерлкьониг_, откакто той бе отвлякъл сестра ми, беше ми дал онази флейта на пазара и изобщо откакто бях затворила музиката си — в кутията под леглото и в сърцето си.
	Но не можех да му кажа всичко това.
	— Добре съм — отговорих тихо.
	Погледът му стана остър. Зениците му се разшириха, та чак сивото и зеленото на ирисите изчезнаха. Горския цар добре знаеше как да тълкува дишането ми, продължителността на мълчанието, паузите в речта ми. Следеше ме внимателно като музикант в оркестър в очакване маестрото да подаде. Знаеше и кога нарушавам темпото.
	Огледа ме от главата до краката, очите му поспряха за кратко на разголените ми рамене и ръце, на деколтето и ключиците ми.
	— Какво има?
	Предполагам не съм била достатъчно внимателна. Бях станала по-предпазлива след случилото се край езерото. Накарах Тисл и Туиг да ме заведат отново при шивача, за да ми ушие нова дреха. За да разполагам с някакво оръжие. Поисках да прекрои една красива рокля от кремава тафта. Моделът бе сравнително семпъл, набрана под гърдите, от които нищо не бе останало, с шлейф. Цялата рокля се държеше от прозрачни презрамки, така ръцете ми оставаха голи. Корсажът бе обшит със стотици, хиляди диаманти, блещукащи като звезди в нощното небе. Туиг и Тисл вчесаха косата ми на венец от плитки, втъкнаха в тях още диаманти, които просветваха в тъмните ми къдрици. За първи път се надявах Горския цар да реши, че съм красива.
	Струваше ми се смешно — бях обикновена, а той — разкошен, но между нас туптеше съвсем реално желание и то нямаше нищо общо с наличието или липсата на красота. Неговото неизменно присъствие ме задушаваше, стискаше ме за гърлото и направо не можех да дишам от желание.
	Ето защо отговорих на въпроса му с първото, което ми хрумна.
	— Не харесахте ли роклята ми? — изтърсих аз.
	— Аз… какво? — видимо изненадан попита той, заеквайки.
	— Роклята ми. Не ви ли харесва?
	Погледът му бе едновременно изненадан и подозрителен.
	— Прекрасна е, Елизабет.
	— Ами аз? Прекрасна ли съм?
	— Днес си в особено настроение, скъпа моя.
	Не ми отговори. Не можех да седя повече на едно място. Станах и започнах да крача напред-назад пред камината. Наистина бях в настроение… но за битка.
	— Отговорете ми — настоях аз. — Мислите ли, че съм прекрасна?
	— Не и когато се държиш по този начин.
	Засмях се нервно.
	— Звучите като баща ми. Въпросът ми е прост, _майн хер_.
	— Така ли? — погледна ме остро. — Какво искаш да чуеш? Прост отговор или честен?
	Разтреперих се. От обида или от страх, не мога да определя.
	— Истината — казах аз. — Тъкмо вие ми посочихте, че грозната истина е за предпочитане пред красивата лъжа.
	След известно време той най-сетне заговори.
	— Знаеш отговора, Елизабет — рече тихо.
	Стиснах очи, за да спра напиращите сълзи. Въпреки всичко се надявах на друго. Надявах се през очите на желанието си да ме види прекрасна, да ме превърне от врабче в паун.
	— Тогава _защо?_ — потрепна гласът ми от натрупаната мъка. — Защо ме искате?
	— Вече ти отговорих, Елизабет, аз…
	— Да, да. Чувала съм го и преди. Обичате музиката в мен. Душата ми е красива. Веднъж да ви се отдам изцяло, тогава… — вече хълцах, — тогава и вие ще ми се отдадете.
	Горския цар ме наблюдаваше мълчаливо с разноцветните си очи.
	— Но това не значи нищо за мен, _майн хер_. Думите ви не означават нищо за едно странно, нехубаво малко момиче.
	Чу се стържене по пода. Горския цар избутваше назад малката пейка пред пианото, за да се изправи. Стъпките му бяха леки, едва чути, като на вълк в снега. Въпреки това усетих как скъсява разстоянието между нас. Сложи ръка върху челото ми.
	— Красотата на духа струва много повече от физическата красота — внимателно каза той. — Знаеш го.
	Отворих очи и го плеснах през ръката. Усетих как шокът от удара премина като тръпка по телата на двама ни, през сепнатото му изражение и в болката в кожата на дланта ми.
	— Това обаче е само красива лъжа — заявих аз.
	За момент си помислих, че Горския цар ще се опита да ме утеши подобно на родител, втурнал се да успокои капризно дете. Зърнах обаче злобна искра да се мярва в очите му. Устните му се изкривиха и пламъците от камината осветиха острите върхове на зъбите му.
	— Искаш грозната истина, така ли? Много добре, ще я имаш. — Започна да крачи напред-назад като затворено в клетка диво животно. Отчаяно търсещо изход навън. — Исках те, защото си странна и различна, и нехубава. И защото, вярвай ми, защото съм го преживял, човек може да прекара много време с красиви невести, а лицата и имената им много скоро да се слеят в едно. А теб — странната и нехубавата — ще помня.
	Горския цар ми се усмихна, не, по-скоро ми се озъби. Сърцето ми ускори ударите си, а обръчите, с които сама бях стегнала душата си някъде дълбоко в мен, започнаха да се късат един по един. Изправих се задъхано.
	Той се обърна, преди да успея да го докосна, преди обзелото го диво вълнение да обгърне и мен. Отпуснах ръка.
	— Какво е безсмъртието, ако не една продължителна смърт? — попита Горския цар. — Съществувам в досадно, продължително умиране по малко всеки ден, но напълно неспособен да _чувствам_. — Той се върна при пианото и прокара ръка по клавишите.
	Нямах отговор. В този момент бяхме толкова далеч един от друг, колкото бе възможно — той в единия край на безкрайността, а аз — в другия.
	— Твоята яркост, твоята ярост — тихо продължи той, — за тях жадувам, Елизабет.
	Седна на пейката пред инструмента и натисна един клавиш, сетне още един и още един. Всеки тон отекваше в гърдите ми, в онова празно и пусто място, където живееше музиката ми.
	— Готов съм на всичко, само и само отново да мога да чувствам. — Едва чувах тихите му думи. — Много дълго време мислех, че това никога няма да се случи. Тогава чух музиката ти за мен в Дъбравата на гоблините. За първи път в моята вечност усетих надежда… Помислих си…
	Настъпи поредното мълчание, натежало от тайни и недоизказаност. Въпросите бяха на върха на езика ми, но побързах да ги преглътна.
	— Благодарение на музиката ти, на твоята музика, все още не съм загубил здравия си разум — проговори той най-накрая. — Единственото, което ме държи в света на хората и заради което не съм се превърнал в чудовище.
	Усетих как кожата на ръцете и гърба ми настръхва. Без да ме поглежда, Горския цар продължаваше да натиска клавиш след клавиш, сякаш нижеше мъниста.
	— И това е грозната истина, скъпа моя. Чрез брака ни мога да имам ръката ти, тялото ти, ума ти, но онова, което истински желая, не мога да го имам. — Той извърна глава. — Не и докато не те пречупя.
	Настръхнах още повече.
	Да ме пречупи.
	Едва сега проумях.
	— Не се страхувам то вас — промълвих аз.
	— О? — вдигна лице Горския цар. — Та аз съм Господар на злодеянията, Владетел на Долната земя — очите му блеснаха. — Аз съм въплъщение на беса и лудостта. А ти си само едно момиче… — усмихна се и острите зъби се показаха. — Аз съм вълкът в гората.
	_Само едно момиче._ Само една девойка. И не само това, аз съм Царицата на гоблините. Аз съм _неговата_ царица. При това не се боя от вълка, от бесовете, които са в състояние да ме разкъсат парче по парче и да се къпят в кръвта ми.
	Приближих до пианото и седнах на пейката до него. Очите му светнаха от изненада, но в тях нямаше и следа от предпазливост.
	— Може да съм само девойка, _майн хер_ — промълвих аз, — но съм смела девойка.
	С разтреперани пръсти натиснах един акорд в до мажор. Усетих как тялото до мен се наведе с дълбока въздишка.
	— Така е, Елизабет. — Ръката му обви брадичката ми и леко повдигна главата ми. — Така е.
	Не започнах да свиря. С дясната си ръка покрих неговата и я преместих върху шията си.
	— Елизабет, какво…
	Опита да се дръпне, но го държах здраво и се притиснах към тялото му, като оставих палецът му да усети пулса на шията ми. Чувствах как вълкът в него трепти и се блъска във веригите си. Желаех вълка, желаех неговия глад, това бе ненаситно желание, което заплашваше да ме унищожи. Исках да бъда унищожена. Да бъда нещо различно.
	— Вие сте чудовището, което искам.
	— Нямаш представа какво искаш. — Сега вече трепереше целият. В думите му долових паника, нищо че чертите на лицето му издаваха бесовете в него.
	— Напротив.
	В съзнанието ми изникна спомен как малката Лизл търпеливо чака на най-горната площадка на стълбите. Чака ляла да се върне от прослушване при прочут импресарио. Зеперл, едва тригодишен, бе показал невероятни възможности с цигулката за възрастта си, а Лизл много държеше да покаже на баща си на какво е способна. С много старание бе упражнявала „Шакона“ от Томазино на четвъртинка цигулката, докато я научи съвършено. Но _папа_ се прибра вмирисан на бира, калъфът на неговата цигулка „Щайнер“ беше празен. С влизането му в странноприемницата Лизл му изсвири победоносно наученото, ала той дръпна от нея цигулката и я счупи на две в коляното си. _.Никога няма да постигнеш каквото и да било_, отсече. _Нямаш и половината от таланта на брат си._
	— Мога да те нараня — думите на Горския цар прозвучаха почти като обещание. Животът ми се намираше в неговите ръце и бях готова да му го дам.
	— Знам.
	Друг спомен измести болката от предишния. Йозеф свири пиеса, написана от мен. _Папа_ влиза в задната стая, за да го похвали. _Толкова живо, толкова неукротимо!_ Хвали го той. _Това трябва да се изсвири пред публика, момчето ми. Имаш потенциала да промениш музиката, която познаваме!_ Смутен, Йозеф казва на баща ни, че авторът на пиесата съм аз. Лицето на _папа_ става строго. _Доста прилично. Но трябва да си по-скромна в мечтите си, Лизл. Време е да пораснеш и да престанеш с тези твои фантазии._
	— Тогава защо, Елизабет? — промърмори Горския цар. — Защо?
	Преди десет години. Преди десет години бях на девет и композирах сама и тайно. Бях откраднала две от и без това недостигащите свещи и се бях отдала на писането, на музиката си, на онова, което ме изгаряше. _Папа_ спеше, спеше в леглото при мама — рядък случай, след който тя обикновено се усмихваше, а той ставаше щедър. Целият свят, освен мен спеше.
	И тогава Йозеф ме разкри.
	_Лизл!_ Попита той сънено. _Защо не спиш_?
	Ядосах се. Бях не само гневна, но и изпълнена със завист. Неволно бутнах свещта и горещият восъка плисна навсякъде.
	Опари и лицето на Йозеф.
	Писъците му събудиха цялата къща. _Папа_ крещеше, мама плачеше, Кете трепереше, Констанце се беше скрила, а около мен всичко гореше.
	Нечия ръка ми удари такъв шамар, че на бузата ми остана следа, по-червена от тази по лицето на Йозеф. Скоро то заздравя, следата от шамара по моето лице също изчезна, но три дълги години работа се бяха превърнали в пепел.
	И ето не този спомен събуди друг, след него още и още. Многократно нараняваха нежната ми душа, докато не се научих да държа съчинената от мен музика в клетка. Научих се да крия истинското си аз зад паравана на доброто момиче, на послушната дъщеря. Престанах да съм аз, превръщайки се в Лизл, девойката в сянка. Толкова дълго бях тази Лизл, че не знаех къде е пътят към светлината.
	— Защото — вече хълцайки, отговорих аз, — имам нужда да бъда пречупена, за да намеря себе си.
	Лявата ми ръка стоеше още върху клавиатурата.
	Горския цар пое шумно въздух.
	— Нямаш представа какво искаш.
	Погледнах го в очите и натиснах един тон.
	— Знам.
	Звукът отекна между нас, в това време зениците му се разшириха, после отново се прибраха. Изражението в очите му се промени от изплашено до диво, сетне той отново стана _Ерлкьониг_, който воюва с по-добрата си същност.
	— Не, не знаеш.
	Натиснах следващия клавиш.
	— Знам.
	Дълга, накъсана въздишка се откърти от гърдите му. Ръцете му се плъзнаха по раменете ми, пръстите му се свиваха и разпускаха, сякаш се колебаеше дали да ме притисне до тялото си, или да ме отблъсне. Натиснах още един клавиш, после още един и още един, призовавайки вълка да излезе от скривалището си.
	— Искам да ме откриеш — прошепнах аз. — До последната частица.
	Горския цар се отдръпна. Очите ни се срещнаха и в този момент видях не вълка, а строгия млад мъж.
	— Елизабет — прошепна той. — Имай милост.
	— Не се боя от вас — не свалях поглед от лицето му.
	— Така ли? Значи си много глупава.
	Когато той отново отвори очи, младият строг мъж беше изчезнал.
	Устните ни се срещнаха стремително. Стаята, най-подходящо можеше да бъде наречена дневна, изчезна и с Горския цар се озовахме върху меко ложе от листа, които пукаха и шушнеха при всяко помръдване, с всяка въздишка, а наоколо цареше мрак, тайна и сигурност.
	Ръцете му държат лицето ми, сякаш иска да изпие дъха ми, кръвта ми, живота ми. Той е уверен и сигурен в движенията си, докато аз съм непохватна. С ръце, вкопчени в гърба му, го притискам до себе си, обзета от желанието да усетя всяка гънка от тялото му, все едно е втората ми кожа. Диамантите по корсажа на роклята се впиват в болезнено в мен.
	_Нямаш представа какво искаш_, шепне той отново и отново. _Няма как да знаеш._
	Наистина не знам, но искам да науча. Искам да ме отведе до границите ми, да открия предела си и после да ме върне обратно. _Намери пределите ми_, моля аз, _заличи ги_.
	Разкъсвам дантелите около врата му и напипвам копчетата и шевовете на ризата му. Кожата под дрехата му е прохладна и потръпвам цялата от допира с нея. Опитвам да се освободя от дрехите си подобно на змия и се стремя да премахна кожата на предишното си аз, за да оставя настрани единствено тялото, в което то се е криело. Искам да съм гола и нова, за да преживея допира си с него на чисто.
	_Спри_, казва той, но не се подчинявам. Не знам как да спра. Боя се, че ако спра, повече няма да започна отново. Ето защо продължавам да действам с пръсти, за да се освободя от роклята.
	_Елизабет._ Горския цар хваща пръстите ми, които шарят под мишниците му, и тялото му ме притиска. Но не тази тежест отнема дъха ми, а погледът в очите му. Виждам строгия млад мъж и изведнъж ми става неудобно от стръвта, с която се опитвам да бъда истинска глупачка.
	Извръщам пламналото си лице. Хладна ръка докосва страната ми и Горския цар нежно мълви.
	_Погледни ме._
	Не мога.
	_Елизабет._
	Все пак се обръщам и виждам, че строгият млад мъж все още е тук и ме чака да го последвам в гората. Вече не се срамувам от желанията си и надигам глава да го целуна. Усещам топлия му дъх и го следвам — ставаме все по-необуздани. Спираме да си поемем дъх и за части от секундата на ангелското лице ми се мярва следа от Дявола. Вълкът е излязъл, за да поиграе.
	Отново се впиваме един в друг — задъхани и устремени. Държим се здраво и въпреки всичко не сме достатъчно близо. Ръцете ни минават по всички издатини и вдлъбнатини на телата — търсещи, откриващи. Пръстите на ръката му са от вътрешната страна на бедрото ми и аз си поемам въздух, вплитайки пръсти в прозрачната му коса.
	Времето спира. Той спира. Аз спирам. Споглеждаме се, очите му питат, а отговорът е на върха на езика ми. Не говорим, моментът е застинал в сърцето ми — въпрос и отговор.
	— Искам… — процеждам дрезгаво, без да съм наясно какво точно искам.
	— Твоето желание е заповед за мен — меко допълва той.
	Мога да спра. И двамата можем да спрем. Мога да се свия обратно в малките скривалища на сърцето си, където музиката и магията обикновено се крият.
	— Не си длъжна да… — не довършва изречението и краят остава във въздуха да виси недоизказан. _Не си длъжна._
	Избор. Предоставя ми възможност да избера и това е най-истинският подарък, който някога ми е правил.
	— Да — ясно отговарям аз. — Отговорът ми е да.
	Той се притиска към мен в пълна забрава и неволно натиска шията ми с ръка. Закашлям се, но Горския цар не ме чува. Стенанието ми е заглушено и сълзи започват да се стичат по лицето ми. Пълнота. Ето я пълнотата.
	Боли ме. На върха на езика ми е да промълвя _искам_, но бързам да го преглътна. Не желая да спира. Стигнал е пределите ми. Открила съм своите граници. Но отвъд болката има и друго.
	Свобода.
	Разплаквам се истински, в мен избухват емоции, избухва красота, избухва срам. Съзнанието ми е празно и от мен остава единствено тялото ми. Лизл вече не е наблизо и имам само музиката, магията, въображението и вдъхновението. Усещането е направо страшно в своята мощ и извиквам име, искам да съм свързана завинаги с Горския цар.
	Той отмята глава назад и погледите ни се срещат. Очите му, тъмни и блестящи, постепенно се избистрят, докато вълкът се оттегля и на негово място идва строгият млад мъж. В този момент вижда сълзите ми и се отдръпва.
	_Не, недей_, искам аз да го спра, но не мога да говоря. Тук _съм. Тук съм. Най-сетне_.
	— О, не! — мълви той. — Не, не! — крие лицето си с ръце.
	Горския цар се свива в ъгъла на леглото с гръб към мен. Постепенно започвам да идвам на себе си и осъзнавам, че сме в спалнята му. Притискам се до него, без да обръщам внимание на разпокъсаните останки от роклята ми, и го прегръщам.
	— Аз съм чудовището, за което те предупредих — прошепва той.
	— Ти си чудовището, което поисках.
	— Не заслужавам твоето милосърдие, Елизабет.
	Лежим, потънали в мълчание, чува се единствено дишането ни.
	— Не — обаждам се след време. — Не е милосърдие, а моята благодарност.
	Горския цар се размива — задавен, но някак наситен с надежда смях.
	— Елизабет, ти си светица.
	Понечвам да отрека, но той ме притиска по-силно до себе си и заглушава протестите ми. Като че ли няма желание да чуе отговора ми. Слушам как все по-бавно бие сърцето му и как постепенно се унася в сън, едва тогава прошепвам истината, която той не искаше да чуе.
	Не съм светица, а грешница. И искам да съгрешавам отново и отново, и отново.


>>	9
>>	Романс в до мажор

	Усетих лъч светлина върху лицето си. Огледах се и в първия миг не можех да разбера къде съм. Засенчих очи с ръка. Над леглото на Горския цар висеше огледало с посребрен гръб и на него се виждаше непознат град. Градът беше малък, разположен под висок връх. На самия връх с прозорци към града бе кацнало абатство. Свещеник наблюдаваше масите долу. Моето огледало ми показваше Дъбравата на гоблините, моето съкровено място. Дали пък това тук не беше съкровеното място на Горския цар?
	Слънцето бе високо на небосклона в света горе. Моят съпруг дишаше равномерно и тихо до мен. Бяхме заспали прегърнати, но след това очевидно се бяхме разделили — всеки в своята част на леглото. Деляха ни само купчина завивки. Бяхме се докосвали по възможно най-интимен начин, но все още никой от нас не искаше да е твърде дълго в близост с другия.
	Под одеялото от Горския цар се виждаше само разрошената му коса и едно голо рамо, почти нищо друго. Аз бях гола, чувствах се натъртена, между краката ми имаше кръв. Внезапно ме обзе желанието час по-скоро да се махна оттук, да се прибера в стаята си, да се почистя и да съм сама. Споменът за преживяното през нощта се върна в съзнанието ми и усетих приятно парене в слабините. Удоволствието обаче бе придружено от силна болка. Имах нужда да остана сама и да събера мислите си.
	Бавно и предпазливо слязох от леглото и започнах да се привеждам в ред. Горския цар не мърдаше. Спеше блажено като бебе след дълга нощ, прекарана в плач, и си спомних сълзите му върху кожата си. Не можех да го погледна след това, тези сълзи бяха като петна върху душата ми. Бях го докосвала, бях го опознала до най-малка подробност, но тези сълзи ме накараха да се засрамя.
	— Искам да съм в ровницата си — изрекох тихо.
	Само миг и се озовах в стаята до пианото ми. Краката ми трепереха и коленете дори ме заболяха, удряйки се едно в друго. Съзнанието ми беше някак замъглено и дори болката в краката идваше отдалеч.
	Това бе първата ми брачна нощ. Истинската ми брачна нощ.
	Светът се беше променил. Аз се бях променила. Горския цар бе влязъл в подредения ми свят и разбъркал нещата вътре. Сега трябваше да събера парчетата и да ги слепя в някакво подобие на онова, което познавах. Животът ми вече се делеше на две половини. Преди и След.
	Лизл и Елизабет. Бях Лизл до момента, когато се озовахме в прегръдките си, когато се отнесох милосърдно с Горския цар, а той ме избави от срама ми. Тръгнах си от нашата среща като Елизабет. Опитвах се да определя границите на моята нова самоличност, да се погледна отстрани.
	На дневна светлина стаята ми изглеждаше различно. Големите огледала, окачени на едната стена, създаваха илюзията за огромни прозорци, през които струи светлина от света горе. Забелязах крепост на върха на хълм над река и червено-бяло знаме, което вятърът подемаше от време на време.
	Залцбург. Снегът продължаваше да се стели, но светлозелените нюанси на река Салца просветваха между клоните на дърветата. Първите признаци на пролетта. Усмихнах се.
	Седнах на малката пейка пред пианото и сложих пръсти на клавиатурата. Голямо бреме се бе смъкнало от раменете ми, душата ми се беше освободила от разяждащ срам. Ала свободата ме плашеше и не знаех как да продължа. Все пак ударих няколко акорда в до мажор, след което ги разгърнах в арпежи. Нещо познато и сигурно.
	От акордите и арпежите минах към гами. Свирех напосоки, все едно размишлявах. Своеобразна молитва. Постепенно съзнанието ми влезе в ритъм и ред, спомените и мислите, ясни и чисти, започнаха да се подреждат по рафтовете. Щом пръстите ми се раздвижиха достатъчно, посегнах към сватбената си рокля на закачалката до инструмента и я разгърнах върху капака. Най-сетне бях готова да продължа.
	Никакво срамежливо колебаене повече. Никакви безцелни драсканици. Исках да се върна към своята музика — груба и неизгладена, и да я превърна в нещо, което си заслужава да бъде изсвирено.
	Започнах да композирам.
	Потопих пачето перо в мастилото и нахвърлих основната тема на лист нотна хартия. Записах и някои идеи за акомпанимента, темпото и разни други. Щом се уверих, че съм извадила всичко важно от написаното върху сватбената ми рокля, я пуснах на пода. Роклята бе изпълнила задачата си.
	Нямам представа как композиторите Хайдн, Моцарт или Глук, или Хендел, или който и да било от тези, чиито произведения бях свирила като дете, са писали пиесите си, но при мен музиката не се лееше като диктовка от Всевишния. Говореше се, че Моцарт никога не е имал чернови, всичко записвал направо на белия лист.
	Не беше такъв случаят с Мария Елизабет Ингеборг Фоглер.
	Всяка нота, всеки акорд, всяка фраза бе плод на сериозен труд, на преглед и редакция. Разчитах пианото да ми подскаже коя нота ми е нужна, каква инверсия да използвам. Не бях Йозеф, на него винаги му бяха под ръка познанията. Аз трябваше да пробвам и изсвирвам всичко в главата си.
	Този труд ми харесваше. Тази работа беше моя и само моя.
	Не мина много и пръстите ми, и клавишите вече бяха омазани с мастило. Изобщо не се смутих. Чувах единствено музиката в главата си. За първи път в работата ми нямаше нищо от Йозеф, нищо от _папа_, нищо от критичните гласове, които звучаха като присъда или като страх. Бяхме само аз и музиката ми.
	Усетих, че в стаята има още някого.
	Бях работила близо час, но долових присъствието му едва през последните няколко минути. Това присъствие навлизаше бавно, много бавно в съзнанието ми, сякаш зародило се от собствените ми мисли или като сън. Много трудно отделях себе си от Горския цар. Вдигнах глава.
	Горския цар стоеше на прага между неговата спалня и стаята с пианото. Сега вече имаше връзка между неговите и моите покои. Беше облечен семпло и приличаше по-скоро на обикновен селянин. Ако имаше и шапка, положително щеше да я върти смутено между пръстите си. Колебаеше се дали да прекрачи прага, очевидно очакваше разрешението ми. Трудно ми бе да разгадая изражението му. Поизкашля се и най-сетне попита:
	— Ти… добре ли си, царице моя?
	Толкова официално? Обикновено ме наричаше _скъпа моя_, изречено по типичния за него саркастичен начин, или пък Елизабет. Винаги Елизабет. Само той ме наричаше така и исках отново да съм Елизабет за него.
	— Добре съм, благодаря ви, _майн хер_. — Благодарение на обръщението ми дистанцията между нас стана двойно по-голяма. Толкова ми се искаше да хвърля мост над нея, но нямах представа как. Само преди часове бяхме толкова близки. Колко още можеш да се оголиш, след като си разкрил абсолютно всичко?
	Щом погледите ни се срещнаха, той отклони своя. Странно — да хвана съпруга си неподготвен в момент, когато ме наблюдава с огромно възхищение. Възхищение. За мен. Имах усещането, че съм се разходила съвсем гола. Всъщност той вече ме бе виждал без дрехи. Мислите ми мигновено се озоваха в обичайното си място — пълната бъркотия.
	— От колко време си тук? — Въпросът ми прозвуча като обвинение.
	— Достатъчно дълго — бе краткият му отговор. — Имаш ли нещо против?
	Лизл би имала.
	— Не — отвърнах аз. — Заповядай, седни.
	Той кимна сдържано със съвсем лека усмивка. Както обикновено острите зъби проблеснаха, но този път не ми се видя ха толкова злокобни. Настани се на креслото, облегна се и затвори очи, а аз продължих да се занимавам с произведението си.
	Съвършено друга близост цареше между нас. Той беше в мен, част от мен и телом, и духом. В началото си мислех, че го допускам в съзнанието си, но после разбрах, че той вече е там. Даваше предложения тук, правеше корекции там и всичко беше съвсем на място — дори след време гласът му стана мой. Когато композирах в присъствието на Йозеф, подхвърлях идеята, а той я обработваше и й придаваше завършен вид. С Горския цар музиката ми беше нещо, което моделирахме заедно, също както през детството ни.
	Едва сега спомените от онова време нахлуха в съзнанието ми, сякаш ги бях освободила и те ме заливаха като вълна. Пометоха всички паяжини на срам и разочарование, приятелството ни изгря в съвършено нова светлина. Бяхме танцували заедно в Дъбравата на гоблините, бяхме пели и съчинявали. След като завършех някоя пиеса, тичах при Горския цар, за да я споделя с него. До момента, когато баща ми ми каза да порасна.
	_Съжалявам_, помислих аз. _Съжалявам, че ти измених._
	Ръцете ми потрепериха върху клавишите. Горския цар отвори очи.
	— Всичко наред ли е?
	Усмихнах му се съвсем искрено. Изпълни ме топлина — нежно, гъделичкащо чувство. Мина доста време, преди да си дам сметка какво е щастие. Бях щастлива. Дори не помня кога за последен път съм била _щастлива_.
	— Какво? — Внезапно бе станал срамежлив.
	— Няма нищо — усмихнах се още по-широко.
	— При теб винаги има нещо. — Той отговори на усмивката ми и тя бе толкова мила, че ме заболя. Изглеждаше години по-млад. Беше онзи младеж с нежния поглед, без следа от _Ерлкьониг_ по лицето.
	— Понякога ми се иска да не ме познаваш толкова добре — поклатих аз глава.
	Той се засмя. Сърдечно. Атмосферата между нас се промени, някак натежа. Продължихме да работим, потънали в мълчание, музиката леко ни полюшваше.
	Завърших темата и разговорът ни за пиесата съвсем приключи.
	— Красиво е — промърмори Горския цар. — Изключително е. По-велико от божествено, че и отгоре. Също като теб.
	Изчервих се и извърнах глава, та той да не види смущението ми.
	— Можеш да промениш света на музиката — продължи той. Можеш да промениш целия свят горе, ако… — замълча.
	Ако какво? Ако публикувам сътвореното? И успея да преодолея бариерата на името си, на пола си, на това, че съм мъртва? Последното увисна между нас като невидимо и непреодолимо препятствие. Няма как да променя развитието на музиката. Ще умра тук нечута, незапомнена. Тази несправедливост заседна в гърлото ми като буца, горчива като жлъчен сок.
	— Вероятно, стига светът горе да е готов за мен — безгрижно отбелязах аз. — Страхувам се обаче, че не съм достатъчна, а напротив — ще им дойда твърде много.
	— Ти, скъпа моя, си повече от достатъчна.
	Комплимент от устата на друг със сигурност щеше да прозвучи като закачка, макар и плаха, а вероятно и като нещо повече. Приятно чувство, от което да се почувствам поласкана, а после да съм готова да си легна с този, от когото го чувам. Гости в странноприемницата бяха подхвърляли подобни ласкателства дори на обикновено момиче като мен. Но не мисля, че Горския цар имаше намерение да ме ласкае. В неговите уста думите звучаха като чистата истина. Бях повече от достатъчна. Повече от границите си, повече от адекватна, просто _повече_.
	— Благодаря. — На мое място Кете щеше да отговори на комплимента с кокетно намигване или с подходяща дума. Но аз не бях Кете. Бях обикновена, невзрачна и пряма — Лизл. Не Елизабет. Обикновена, сериозна, пряма и талантлива Елизабет. Приех думите му като подарък, каквито бяха, и за първи път ги приех без болка.
	След много време — минути, часове — първата част на започнатото като соната „Първа брачна нощ“ беше завършена. Въпреки яростта и гнева в нея реших да бъде в до мажор. Исках да я изсвиря, за да я чуя като цяло и да се опитам да подобря акомпанимента.
	Инстинктивно потърсих Йозеф, ала брат ми не беше до мен.
	Прониза ме остра болка, сякаш някой заби кама в гърдите ми. Притиснах длан, за да притъпя болката, и бях сигурна, че отдръпна ли я, непременно ще видя кръв.
	— Елизабет! — спусна се към мен Горския цар.
	Трябваше да мине минута, докато се съвзема достатъчно, за да си поема дъх и да отговоря.
	— Добре съм, добре съм. — Освободих се от ръцете, които искаха да ме успокоят, а той само се усмихна. — Най-обикновен пристъп. Ще мине.
	Лицето му остана непроницаемо, неясно и загадъчно също като неговите поданици гоблините.
	— Време е да си починеш.
	— Не, не още — поклатих аз глава. — Нужно ми е да чуя това в неговата цялост. Просто ми липсват още две ръце.
	— Дали… — изражението му се разведри. — Дали пък аз не бих могъл да ти помогна?
	Вдигнах изненадано очи. Той побърза да извърне глава.
	— Няма значение. Просто ми мина през ума. Забрави. Не исках да те засегна…
	— Да.
	Той спря и вдигна глава, срещайки погледа ми.
	— Да, можеш. Моля те — допълних аз, виждайки, че той не вярва на ушите си. — Ще бъде чудесно да чуя изпълнението на цигулка.
	Известно време не откъсвахме очи един от друг. Той само мигна.
	— Желанието ти е заповед за мен, Елизабет — усмихна се той. — Отдавна съм наясно, че имаш власт над мен.
	Елизабет, отново бях Елизабет и начинът, по който произнесе името ми, събуди в мен онзи копнеж.
	— Както кажеш, Елизабет — потвърди той, този път по-нежно. — Както кажеш.


>	Четвърта част
>	Царят на гоблините

E>
P>
	Когато търсех Го с душа замряла,
	когато Го очаквах всеки миг — в
	одежда бяла, вдигнала светлик,
	опазих само Перлата си цяла, но
	другото изгубих. Ала зов напомни
	ми, че Той не ме забравя, и втурнах
	се след него с устрем нов.
@	Кристина Росети, „Ела при мен“
P$
E$

>>	1
>>	Девойката и смъртта

	Всичко се промени.
	От нощта, когато Горския цар ме пречупи и душата ми се разголи, атмосферата между нас се насити с недоизказани чувства. Той направо ме преобрази — стигна до дъното на душата ми и музиката започна да тече.
	Разбрах какво значи да си споходен от божествен огън. Вечерите ни преминаваха в трескав сън и не правехме нищо друго, освен музика. Вече не се интересувах от времето — вчера беше днес, беше утре, истински уроборос* от часове, въртяха се и се застигаха. Цялата горях и вече не се нуждаех от средствата, нужни на смъртните. Сънят, храната, питието представляваха жалки заместители на музиката, която ме поддържаше. Живеех от музика и от Горския цар. Звуците бяха моята амброзия, а целувките му — моят нектар.
	[* Един от най-древните, широко разпространен из различни култури символ — змия, захапала опашката си. Метафора за цикличното повторение. — Б.пр.]
	— Отново — настоях аз след края на седмото изпълнение на първата част от сонатата „Първа брачна нощ“. — Отново!
	Съпругът ми и аз работехме над пиесата от часове. При всяко следващо изпълнение чувах и разбирах нещо различно. Пиесата, започната в изблик на гняв и безсилие, минала по-късно през неумолим копнеж, сега беше пиеса, на която не липсва радост.
	Избрах алегро за темпо.
	Да бъде свирена _бързо. Стремително_.
	_Радостно._
	— Отново ли? — попита Горския цар. — Не ти ли стига, скъпа моя?
	Беше изморен. Долавях страх в изпълнението му, страх и умора. Бях го изтощила. Самата аз бях изтощена. Но това малко ме интересуваше. Не исках да спирам. За първи път клетката, стиснала сърцето ми, беше отворена и душата ми летеше. Не свирех, не композирах, не мислех достатъчно бързо. Умът ми изпреварваше пръстите и направените грешки ме караха да се смея, а често и да плача. Още, исках още. Ако грехът на Луцифер беше гордост, моят беше алчност. Не ми беше достатъчно. Никога нямаше да бъде.
	— Не — отговорих. — Никога.
	— Забави малко темпото, Елизабет — смееше се той. — Съмнявам се дали дори Всевишният успява да те настигне.
	— Нека се опита. — Кръвта кипеше в тялото ми. — Положително ще изпреваря и ангелите му, ако започнем състезание!
	— Скъпа, скъпа! — Горския цар отпусна ръцете си, за да си починат. — Първата част е великолепна.
	Усмихнах се. Така си беше. Аз бях великолепна. Не, аз бях повече от великолепна. Бях непобедима.
	— Прав си. Може да стане още по-добра. — Ръцете ми трепереха, пръстите ми се схващаха. Тръпнех от възбуда, същинска хрътка преди лов. Още веднъж, само още веднъж…
	Горския цар забеляза треперенето ми и се намръщи. Свалих ръце от клавиатурата и ги скрих в полата си.
	— Елизабет, стига.
	— Има да се свърши толкова много работа — възроптах аз. — Темата е готова, но средната част е… О!
	Капка кръв тупна върху един от клавишите. Смутена, бързо я избърсах, но друга капна върху ръката ми. Последва още една и още една. Горския цар се спусна и притисна носа ми с носната си кърпа. Снежнобялата тъкан бързо почервеня. Изведнъж целият свят се обърна и времето спря. Мислите ми, препускащ в гората елен, се препънаха и паднаха.
	Кръв?
	— Почивка. — Думата прозвуча по-скоро като заповед, отколкото като грижа. Горския цар плесна с ръце и Туиг и Тисл се появиха със стъклена чаша и бутилка, пълна с кехлибарена течност. Той наля малко в чашата и мълчаливо ми я подаде.
	— Какво е това? — попитах аз.
	— Бренди.
	— Защо?
	— Просто го изпий.
	Сбърчих нос, но отпих малко. Течността опари гърлото ми и стопли сърцето ми. Той внимателно проследи дали ще изпия всичко.
	— Ето така. По-добре ли се чувстваш?
	Мигнах. За своя изненада наистина се почувствах по-добре. Ръцете ми, които от години потрепваха и се сгърчваха от потискано напрежение, се успокоиха. Пипнах лицето си. Кръвта беше спряла, но и вихърът от звуци, вилнеещ в главата ми от няколко дни — също.
	— Така. — Горския цар се настани до мен на малката пейка и взе чашата от ръката ми. — Доста дълго свирим твоята пиеса. Нека прекарваме известно време по друг начин. — Обгърна лицето ми с длани и приближи своето — прочетох тревога в изумителните му очи. Нежността в тях напълно ме обезоръжи и в мен пламна огън от съвсем друго естество.
	Горския цар погали страните ми. Затворих очи, за да почувствам по-добре аромата му.
	— Имате ли някакви предложения, _майн хер?_
	Устните му докоснаха ухото ми.
	— Имам някои идеи.
	Бях напрегната, като пренатегната струна на цигулка, но насочих пръстите му надолу към правилния тон.
	— Да оставим перото и лъка и да посвирим един на друг — промърморих аз.
	Горския цар се отдръпна леко назад. Отворих очи и срещнах погледа му, но наместо желание видях нещо друго — тревога.
	_Колкото по-дълго държиш свещта запалена…_
	Окървавената носна кърпа изведнъж ми се видя като лоша поличба.
	Предпочетох да не мисля за това. Бях щастлива. Бях осъществена. Моята музика беше в главата ми и имах изпълнител, който се включваше на драго сърце. Горския цар беше опитен цигулар и много опитен с жените, а и уменията му бяха на високо ниво. Ръцете ми, гърдите, коремът, бедрата — от всеки сантиметър по мен той съумяваше да извади изключително преживяване само с леко докосване с език или устни. Бях в ръцете на истински виртуоз.
	Целувах го със страст и жар, за да изпепеля неговите тревоги и моите съмнения. Долавях загрижеността му с устните си, прокарвах длани по ръцете му и се притисках към него.
	Позволих на Горския цар да се занимава до края на вечерта с тялото ми като с инструмент, напълно забравила поне за малко кървавата носна кърпа, сонатата и запалената свещ. Той беше лъкът. Аз бях струните, а пръстите му танцуваха по тялото ми и пеех.
	Събудих се, но Горския цар не беше до мен. Беше ме оставил в леглото по някое време през нощта. Нямах представа къде е отишъл моят съпруг, но ми се струваше, че чувам далечен звук на цигулката му.
	Огледалото над огнището ми показваше Дъбравата на гоблините, окъпана в мистичен полумрак — нямаше как да разбера кое време е — призори или привечер. Елшите в света горе бяха разцъфтели, събудени за пролетта преди останалата част от гората. Усмихнах се и станах.
	Стаята с пианото беше празна.
	— Няма го — обади се кудкудякащо кикотене от сенките. Тисл.
	— Знам. — Горския цар бе оставил цигулката си тук, подпряна в ръцете на хилещ се сатир, чиито криви пръсти придържаха извивките на инструмента. И въпреки това още чувах слабите, призрачни звуци на струни — познати и в същото време непознати. — Чуваш ли това?
	Подобните на прилеп уши на Тисл помръднаха.
	— Какво да чувам?
	— Музиката. — Прокарах пръсти по цигулката на Горския цар. — Стори ми се, че е _Ерлкьониг._
	И двете наострихме уши. Музиката беше твърде слаба и се затруднявах да позная пиесата, но слухът на Тисл бе по-остър. След малко тя поклати глава.
	— Нищо не чувам.
	Дали ме лъжеше? Не за първи път моето момиче гоблин се опитваше да ме подвежда, но наблюдавайки безизразното й лице, не виждах следи от подигравка или дори съчувствие. Изглежда, за първи път тя казваше истината.
	Нищо чудно всичко това да беше в моята глава. Непрестанно чувах музика. И все пак този път тя не идваше от мен.
	Кацнала върху капака на пианото като котка, Тисл драскаше с острите си нокти по нотите на моята соната.
	— Какво искаш?
	Когато ми прислужваше, Туиг ми носеше храна, чаша чай, нова дреха или други неща, без да се налага да ме пита. Но Тисл, макар да разбираше неизречените ми желания, намираше начин да ги изпълнява прекалено буквално.
	Стомахът ми се бунтуваше. За първи път си дадох сметка, че съм гладна. Повече от гладна. Умирах от глад. Олюлявах се, усетих, че ми се вие свят.
	— Добре ще е да ми намериш нещо за ядене — кротко рекох аз.
	Тисл се намръщи. Едва прикрих усмивката си, защото знаех, че тя най-много мрази да се държа любезно. Щракна с пръсти и от сенките се появиха подменени с чинии, отрупани с печено глиганско месо, резени дивеч, ряпа и хляб. Таблата в ръцете на един от тях бе пълна с ягоди и устата ми се напълни със слюнка.
	— Нали храната не е…? — погледнах въпросително Тисл.
	— Няма заклинания — отговори тя. — Те така и така не действат при Царицата на гоблините.
	Изобщо не чаках покана. Подменените се скриха в сенките и аз се нахвърлих върху храната, забравила напълно за добрите маниери. Сокът на печеното изпълни устата ми — ароматен и вкусен, долавях миризма на розмарин и салвия, на мащерка, на изгорели дърва, на препечената коричка.
	— Все още имаш апетит — обади се Тисл. — Това е изненадващо.
	Застинах с ръка, поднесена към устата.
	— Какво искаш да кажеш?
	— Към края те обикновено спират да ядат — сви тя рамене.
	Продължих да се храня мълчаливо.
	— Не ти ли е любопитно? — попита след малко Тисл, след като видя, че не се хващам на въдицата й. — Не искаш ли да знаеш каква ще е съдбата ти?
	Отчупих парче хляб.
	— Какво още има да знам? Животът ми е предаден на Долната земя и вероятно никога повече няма стъпя в света на живите. — През ума ми минаха дните, прекарани пред пианото, нощите в ръцете на Горския цар и лека червенина изби по лицето ми. — Аз съм мъртва за света горе.
	_Колкото по-дълго гори свещта…_
	Поредната хапка заседна в гърлото ми, но направих усилие и я преглътнах.
	Тисл побутна подноса с ягодите към мен.
	— Знаеш какво следва от сключената сделка, но не знаеш какво предвещава тя — ухили се момичето и показа назъбените си остри зъби.
	— Стига с това, Тисл — въздъхнах аз. — Искаш да ми кажеш, така че давай.
	Тя остави подноса в краката ми.
	— Първият плод на твоята саможертва — рече и взе с дългите си пръсти една ягода. — Тази година ягодите узряха много рано. Любимите ти, нали?
	Спомних си дивите ягоди в ливадата до странноприемницата. Родена съм в средата на лятото и за моя рожден ден винаги имаше узрели. Състезавахме се кой ще изяде повече — аз, сестра ми и създанията от гората. С Кете се измъквахме от задълженията си при всяка възможност, а издутите ни кореми и омазаните със сок лица винаги ни издаваха.
	— Да. — Обичах ягоди и то не само заради вкуса им, а и защото носеха аромата на откраднати летни следобеди и смях. — Винаги са били най-любимият ми подарък за рожден ден.
	— Първи цъфтят и първи увяхват — изкиска се Тисл. — Наслаждавай им се, докато можеш, защото после вкусът им се превръща в пепел в устата ти.
	— И защо? — Вдигнах подноса и го сложих на коленете си.
	— Нали знаеш какво значи да си жив?
	Завъртях нетърпеливо очи. Всички около мен се оказаха философи.
	— Животът е нещо повече от дишане и кръв. Той е вкус и докосване, и зрение, и звук, и аромати. — Тисл изяде ягодата си с удоволствие.
	Погледнах плодовете на коленете си. До един бяха напълно узрели и яркочервени.
	— Цената, която плащаш, не е в оставащите ти години. Да не си въобразяваш, че ще се откупиш толкова евтино от старите закони? Не. Не даваш само сърцето си. Те искат и очите, и ушите, и носа и езика ти. — Тя облиза сладкия сок от пръстите си. — Малко по малко те ще те лишат от зрението, от обонянието, от усещането какво докосваш — пиршеството им е бавно. Страстта, жизнеността, способността да чувстваш — изсмукват всичко. И едва когато от теб не остане нищо друго, освен угасваща сянка от предишното ти аз, умираш. Мислиш си, че тупкащото ти сърце е най-големия дар, който даваш. Не, смъртна, туптящото сърце е най-малкото и най-последното, което ти вземат.
	Жестокостта в истината, разкрита ми от Тисл, ме остави без дъх. Стомахът ми се сви на топка и не можех да преглътна нищо повече.
	— О, да — продължи тя, посягайки за поредната ягода. — Едно по едно усещанията ти ще те напускат. Кое от тях си готова да дадеш първо, смъртна?
	Кое ли? Никое. Можех ли да се лиша от вкуса на ягодите? От аромата на лятната вечер, от докосването на коприната до кожата ми, от привилегията да виждам с очите си Горския цар? От вкуса на целувките му, от допира на ръцете му по извивките на тялото ми, от звука на цигулката? Ами музиката? О, Господи, музиката! Ще понеса ли агонията от такава загуба?
	— Не знам — прошепнах аз. — Наистина не знам.
	Тисл задигна още една ягода.
	— Тогава яж, пий и се весели, докато можеш, защото утре… — Нямаше нужда да довършва изречението.
	За първи път от много време усетих бремето и ужаса на онова, което бях принесла в жертва. Бях прекарала толкова много време в света горе, отказвайки да осъзная как загубата на усещанията ще ме съсипе и унищожи. Точно сега разбирах в цялата му пълнота какво предлага едно тяло.
	— Колко време? — попитах аз. — Колко време ще мине, преди… Преди да се случи всичко това?
	— Колкото издържа споменът, предполагам.
	— Какво значи това?
	Очите й светнаха.
	— Знаеш ли кой върти колелото на живота?
	Сепнах се от внезапния обрат на разговора ни.
	— Не.
	Моето момиче гоблин се ухили, но този път без обичайната си злоба, презрение или подигравка.
	— Любовта.
	— Какво? — Изсмях се недоверчиво.
	— Глупаво е, знам. Но това не го прави нито по-малко валидно, нито по-малко вярно. — Тисл се наведе напред, вдишвайки с пълни гърди разочарованието, гнева и объркването ми. — Докато светът горе те помни, докато имаш причина да обичаш, способността да усещаш вкуса и ароматите, да виждаш и да чуваш ще остане с теб.
	Смръщих чело. Някъде в далечината все още чувах как някой свири на цигулка много позната пиеса, но не успявах да определя коя. Беше като фар, като призив.
	— Искаш да кажеш, че докато ме помнят, ще съм жива, така ли?
	— Обичат ли те? — поиска да узнае тя, но очите й оставаха неразгадаеми.
	Помислих си за Кете и за Йозеф.
	— Да.
	— И колко време се надяваш да трае тяхната обич, след като вече няма и следа от теб, след като отдавна не съществуваш, и за тях ще е по-лесно да те забравят, защото така ще диктува здравият им разум?
	Затворих очи. Спомних си какъв сън ми бе изпратил Горския цар, когато за първи път ми отне Кете. Беше лесно, толкова лесно да се върна в реалността, където сестра ми не съществува. Но помня също и колко нередно ми се видя и макар всички доказателства за обратното да бяха налице, ямата в душата ми можеше да се обясни единствено с нейното отсъствие. Сетих се и за Йозеф и сърцето ми се сви от страх. Моето малко братче, другата половина от мен, бе заминало към по-големи и по-велики цели. Толкова лесно беше да ме забрави в новата си и чудесна компания. Но един сън се върна в спомените ми — партитура с посвещение: _Fur meine Lieben, ein Lied im Stil die Bagatelle, auch Erlkonig._
	Отворих очи.
	— Обичта им ще съществува, докато са живи — пламенно заявих аз.
	— Всички така твърдят — изсумтя Тисл.
	Потънахме в мълчание. Продължавах да чувам проклетата цигулка, но Тисл сякаш бе глуха за нея. Взех си ягода от подноса и в нейната червена сладост вкусих сока и аромата на лятното слънце. Отхапах и всичко това сякаш избухна в устата ми, заливайки ме със спомени. Двете с мама варим сладко, а Констанце пече кейк. Устните на Кете — червени от тайно погълнатите ягоди. Лепнещите от захар пръсти на Йозеф оставят петна по грифа на цигулката, които дълго не могат да бъдат изчистени.
	Внезапно разпознах мелодията, долитаща отдалеч. Странна, повтаряща се малка мелодия, нещо подобно на багатела.
	Беше моя.
	А цигулката беше на Йозеф.
	Захвърлих останките от храна и отидох до пианото. Тисл продължаваше да се върти около мен — дребосък, който наднича през рамото ми, досадна и упорита. Прогоних я, тя обаче се ядоса и разпиля нотните ми листове. Погледнах я строго, но тя ме гледаше с тъпо упорство, докато не произнесох _искам_. Момичето се разхленчи, ала щракна с пръсти и бележките ми и чистите листове тутакси се подредиха в прибрана купчина до пианото.
	Наместо да продължа да работя върху сонатата „Първа брачна нощ“, започнах да свиря пиесата, посветена на _Ерлкьониг_, и така акомпанирах на брат ми от друг свят, от друго царство.
	_Докато светът горе си спомня за теб._
	Моята музика. Разбира се. Всичко на тази земя и под нея е временно и отминава, но музиката е вечна. Дори да съм мъртва за света горе, част от мен ще бъде жива, стига да се чува моята музика.
	Тисл донесе подноса с ягоди и го остави върху пианото — червени, ярки и изкусителни. Изядох ги до една, благодарна за тяхната сладост.


>>	2
>>	Случаен сън

	Събудих се и видях Йозеф.
	Намирах се в непозната стая, красиво и богато мебелирана. Брат ми седеше зад писалище, вече по нощна риза и с нощна шапка. Беше късно вечерта и до него горяха свещи. Изцапаните му с мастило пръсти стискаха паче перо и той драскаше усърдно върху лист хартия.
	— Скъпа Лизл — промълви.
	Писмо. Йозеф пишеше писмо.
	— Вече шест месеца, откакто напуснах дома ни, и все още нито дума от теб. — Той спря, за да изчака ръката му да изпише думите. — Къде си Лизл? Защо не ми пишеш?
	_Зеперл, Зеперл, братче мое. Тук съм._ Отново съм без глас, без звук, безмълвна.
	Брат ми вдигна глава и се заслуша, сякаш усетил присъствието ми. _Йозеф!_ Извиках аз. _Зеп!_ След миг очите му помръкнаха и той се наведе отново над писмото.
	— Мама изпраща писма всяка седмица, Кете ми пише почти всеки час, а ти — нищо.
	Наблюдавах как брат ми се бори с перото. Лъкът винаги е стоял по-естествено в ръката му — движеше го с такава лекота и деликатност. Перото обаче не го слушаше, сякаш пръстите му пречеха. Дали пък това не бе и причината, че при редките си пристъпи на желание да композира предпочиташе да ми диктува.
	Бях смаяна. _Моят — брат не можеше да пише._ Беше научил буквите като всички нас в краката на мама и сигурно умееше да чете, но _папа_, обзет от манията си да го направи втори малък Моцарт, го дърпаше от тези наши занимания, за да го упражнява в азбуката на музиката.
	Йозеф топна перото в мастилницата и внимателно и предпазливо докосна листа с него. Буквите му бяха криви и детински и виждах, че дори не знае как да ги свързва добре.
	— Питам се защо продължаваш да мълчиш, но така и не намирам отговор. Сякаш си привидение, сянка. Все едно не съществуваш. Но как е възможно? Може ли да си привидение, когато държа в ръцете си доказателство, че съществуваш?
	Погледна настрани. Свещта осветяваше една папка върху ниска маса — пиесата, надписана с моя почерк: _Ерлкьониг._
	— Където и да си, надявам се да си разбрала, че свирих пред публика твоята _Ерлкьониг._ Как ми се иска да беше видяла лицата на хората в публиката. Бяха направо преобразени — той поправи думата, — преобразени от музиката ти. Да беше чула виковете: _Бис! Бис!_ Аплодираха не мен, Лизл, а теб. Твоето произведение.
	Вече плачех. Не знаех, че привиденията плачат.
	— Франсоа настоява да се опитаме да го публикуваме. Смята го за гениално. Той е умен и вярвам на преценката му.
	Йозеф се обърна назад и погледът му стана нежен. Проследих го и видях, че Франсоа спи на канапето в стаята, закрил очи с ръка.
	— Не искам да го правя без твоето разрешение. Искам да знам какво е желанието ти.
	_Да_, извиках аз_. Да!_
	— Франсоа не разбира защо се колебая. Като че ли не схваща защо правото да решиш, е твое. Ето защо всеки ден и всеки час чакам неоспоримо доказателство за съществуването на моята по-голяма, по-талантлива сестра. За моя „другар в битките“, моята връзка с Долната земя.
	Така ми се искаше да го прегърна, моя Зеперл, моето скъпо братче и „другар в битките“. Но ръцете ми минаха през него и сърцето ми бе съкрушено. Никога нямаше да стъпя в света горе, никога повече нямаше да прегърна семейството си.
	— Установихме се в Париж, моля те, моля те, много те моля, пиши ми. До майстер Антониус. — Ръката му се поколеба, докато изписваше името, и се получи една драсканица. Йозеф изруга на френски.
	— Париж не ми харесва, пък и не допускам, че това би те изненадало. Ако си получила предишните ми писма, сигурно си разбрала колко много ми липсва малката ни странноприемница и Дъбравата на гоблините, въпреки страхотните красоти на големите градове в Европа. Не спирам да си мисля колко много щеше да се хареса тук на Кете — балове, известни личности и хора, облечени в красиви дрехи. Не е за мен този живот, Лизл. Пътуването взема своята дан и аз непрестанно съм изморен. Почти нямаме време да се възстановим от пътуването и вече трябва да свирим на концерт или да посетим нечий салон.
	Докато пишеше последната дума, с Йозеф нещо се случи. Дълбока въздишка се откърти от гърдите му и той някак се смали, сякаш отслабна. Пътуванията и времето бяха изцедили и последните следи от по детски милото лице на брат ми, страните му бяха хлътнали, брадичката се бе изострила. Чак сега си дадох сметка, че той не изглежда добре. Изтощен.
	— Тъгата ми по дома се отразява на изпълненията ми. Знам го и майстер Антониус го забеляза.
	Докато пишеше името на своя ментор, натискаше перото по-силно от необходимото.
	— Възрастният цигулар е истински виртуоз и научих много от него. Но не е търпелив като теб или Франсоа и той…
	Йозеф спря да пише, търсейки думите, но виждах какво не може да каже. По приведените рамене разбирах колко е напрегнат. По упорито издадената напред долна устна. По начина, по който час по час обръщаше очи към Франсоа, личеше, че за него чернокожият младеж е щит и убежище. Задраска последните думи и продължи.
	— Никой не разбира, Франсоа много се старае, но макар да разбира сърцето ми, невинаги намирам подходящите думи, за да му обясня какво чувствам. Много е умен, говори френски и италиански и дори малко английски. Но немският му е труден, а аз не съм добре с езиците според майстер Антониус.
	Пръстите ми се свиха в юмруци. Трябваше да се сетя. Още вечерта на прослушването на Йозеф разбрах, че майстер Антониус не е подходящият ментор за брат ми. Суетен и егоистичен, никога нямаше да позволи брат ми да се издигне до мястото, което заслужава. Само щеше да го потиска.
	— Светът извън нашия кръг, далеч от Дъбравата на гоблините, е безнадеждно досаден. Няма магия, няма очарование. Чувствам се откъснат от земята, където съм роден: чувствам как талантът ми гасне. Сякаш постепенно ослепявам, оглушавам и губя гласа си. Единствено когато свиря, усещам отново връзката със земята.
	Йозеф отново остави перото. Загледа се замечтано през прозореца. Пръстите на лявата му ръка започнаха да се движат по невидим гриф, а дясната — с плавните движения на въображаем лък. Реших, че е свършил да пише, но след малко той отново взе перото.
	— Често сънувам семейството ни — Кете, Констанце, мама и _папа_. Но не и теб. Теб те няма. Все едно никога не си съществувала. Понякога дори се питам дали не съм те измислил, но пък музиката тук, до мен, доказва, че те е имало. Страхувам се, че губя разсъдъка си.
	Той стисна ръба на писалището силно, та чак кокалчетата на пръстите му побеляха.
	— Друг път сънувам висок, елегантен непознат. — Йозеф погледна към заспалия Франсоа с известно чувство на вина. — Той не говори, само стои в сенките със спусната над лицето качулка. Видя ли го, се изпълвам с ужас и облекчение. Моля го да ми покаже лицето си, но когато свали качулката, виждам, че това съм аз. Аз съм високият, елегантен непознат.
	Ако можех да дишам, щях да съм останала без дъх. Тук ставаше нещо кошмарно. Нещо древно. Нещо отвъд способностите ми да разбирам.
	— Толкова ми се иска да си тук, Лизл. Да дойдеш и да донесеш със себе си магията и музиката. И ако не можеш да дойдеш, то поне изпрати следващата си пиеса. Изпрати ми твоята музика. Направо съм загубен без теб, без нашата връзка с Долната земя.
	Опитах се да прегърна брат ми, но бях привидение и ръцете ми минаха през него — просто леко раздвижване на въздуха. Пламъкът на свещта потрепна и Йозеф вдигна очи, смръщил вежди.
	— Твоят винаги обичащ те брат Зеперл — завърши той.
	Посипа с дървесна пепел все още мокрия от мастилото лист на писмото и го остави да изсъхне. Вдигна свещника и отиде до Франсоа. Зави го с одеяло и постоя, загледан в него. Имаше нежност, привързаност и горест в очите му. Това беше поглед на човек, който обича.
	Картината се разпадна, все едно бе стъклена и някой я разби. Огледало.
	Сън.
	Събудих се сепнато и усетих лицето си мокро от сълзи. Сърцето ми биеше до пръсване, беше ми едновременно твърде топло и твърде студено. Завивките ми бяха мокри от пот. В света горе вече беше пролет, но тук, на Долната земя бе винаги студено, сякаш там, където _е Ерлкьониг_, винаги е зима.
	В огнището гореше силен огън и излъчваше приятна топлина. Обзе ме трескаво нетърпение. Не можех да стоя на едно място, не можех да понасям тясната подземна стая, която беше и мой затвор. Извадих пола и блуза от гардероба — исках нещо практично. Обикновено вътре висяха сложно изработени одежди — халати и рокли, които не ми се струваха толкова необходими. Всеки път, когато отварях вратите му, откривах нещо ново и тази вечер желанието ми бе да заваря вътре нещо много подобно на обичайните ми дрехи от света горе — просто, практично и топло.
	Бързо се облякох, отключих вратата на стаята и се озовах в коридора. Тази вечер изпитвах потребност да се движа и не ме интересуваше къде ще ме отведат краката ми.
	Прекосих града на гоблините, осветен от примигващи елфически пламъчета, минах през балната зала, където за първи път танцувахме с Горския цар като съпрузи. Отминах ги и продължих нататък, все по-навътре. Павираните пътища отстъпиха на тесни проходи — каменисти и разкопани. Струйки вода се стичаха по стените им, въздухът ставаше все по-влажен.
	Изведнъж пред мен се ширна Подземното езеро. Това бе последната точка, до която можех да стигна. Пръстите на краката ми докоснаха водата и предизвикаха леки, проблясващи водни кръгове. Водата беше ледена, по-студена от планински извор. Представих си как изтича в потоците, реките и езерата в света горе.
	Прозвуча нежният звън на песен. Такъв висок и чист звук се чува, когато прокараш пръст по ръба на кристална чаша. Цялата пещера се изпълни с необикновения красив звън и той отекна до мозъка на костите ми. Сирените.
	— Прелестно, нали?
	Подскочих. До мен стоеше един подменен, сякаш изникнал от скалистите стени около езерото.
	— Така е — отговорих предпазливо. Всъщност никога не бях разменяла и дума с подменен. Тези създания бяха мълчаливи прислужници на Горския цар, прехласващи се по теб танцьори на Бала на гоблините, загубени и гладни деца от света горе, най-загадъчните и чудовищни обитатели на Долната земя. Не знаех почти нищо за тях, освен че са „продукт на нечия молба“. Сетих се каква молба бях отправила в нощта, в която Йозеф — все още бебе — умираше от скарлатина.
	— Сирените са опасни, нали знаеш? — попита подмененият и се примъкна по-близо до мен. Опитах се да не показвам колко ме притеснява това. — Красиви, но опасни.
	— Така е — повторих аз. — Едва не попаднах в магията им при последното прекосяване на езерото.
	Плоските черни очи на подменения — очи на гоблин върху човешко лице — ме изучаваха.
	— Какво стана?
	— _Ерлкьониг_ ме спаси — свих аз рамене.
	— Разбира се — кимна той, сякаш това обясняваше всичко. — Не е искал да научиш най-голямата им тайна.
	— И каква е тя?
	— Че пазят входа към света горе.
	Изстинах — от главата до краката.
	— Вход ли? Има… Има вход към света горе?
	— Да — кимна той. — На отсрещния бряг.
	Впих поглед в тъмните, неизбродни дълбини на езерото, черни като обсидиан. Като смъртта. Но на отсрещния бряг беше светлината. Светлината и животът. Да можех само…
	— Не е безопасно — подмененият ме гледаше упорито. — Не можеш да прекосиш без страж.
	Извърнах очи засрамено. Нямах представа, че мислите ми са толкова лесно разгадаеми.
	— Ето — неочаквано каза той. — Имам подарък за теб.
	Изненадана, отворих длан и той пусна в нея букетче полски цветя.
	— Благодаря — промълвих объркана. Бяха стръкове цъфнала детелина, завързани с красива дълга панделка.
	Подмененият поклати глава.
	— Не е от мен. Тя го остави в Дъбравата на гоблините.
	— Кой? — занемях аз.
	— Едно момиче. Жена с червена пелерина и златна коса. Кете.
	— Как… как? Само гоблините могат да се скитат през зимата горе.
	— Дъбравата е едно от малкото останали места, където Долната земя се среща със света горе — спокойно обясни подмененият. — Момичето дойде там и каза името ти, преди да пусне цветята. Взех ги, когато си отиде.
	Разбира се. Сега вече разбрах. Разбрах защо с Йозеф тичахме като деца до Дъбравата на гоблините и защо това бе единственото място, където виждах Горския цар, защо тъкмо там отидох да принеса в жертва музиката си и всъщност оттам влязох на Долната земя.
	Беше вход.
	В главата ми бавно и несигурно започна да се оформя идея. Извърнах се от страх да не се издам, че в гърдите ми се заражда надежда. Подмененият се обърна да си върви.
	— Чакай — спрях го аз. — Само за момент.
	Той скръсти ръце на гърдите си и наклони глава. Лицето му бе на човек, но изражението беше съвършено непроницаемо, също като на гоблините.
	— Какво ще ми кажеш за брат ми?
	— Брат ти ли?
	— Да — преглътнах аз мъчително. — Йозеф.
	Черните очи пред мен блеснаха.
	— Вие, смъртните, наистина много си приличате — отбеляза той. — Бързо роден, бързо умрял. Като мухите еднодневки нощем.
	— Но Йозеф не е мъртъв.
	Лицето му бавно се разтегли в усмивка.
	— Сигурна ли си?
	— Какво… — Усетих как нещо започва да дращи в гърлото ми. — Какво казваш за Йозеф?
	Подмененият не отговори, но аз вече знаех отговора. Моят брат умря в онази нощ, когато го чувах да плаче, когато треската вилнееше в тялото му на смъртен. Преди скарлатината да го покоси, брат ми беше розовобузесто, яко, добродушно бебе. На сутринта след края на треската в люлката му имаше едно слабичко, странно тихо създание. Всички бяхме убедени, че е резултат от треската. Но аз знаех най-добре.
	— Как е възможно един подменен да живее в света горе? — прошепнах аз.
	— Не може — сви той рамене. — Освен със силата на…
	— … нечие желание — довърших аз. — Знам.
	— Не. — Явно подмененият бе започнал да се забавлява с мен. — Със силата на любовта.
	Всичко в главата ми се срина. Излизаше, че правилата на Долната земя се променят и не схващах значението им.
	— Как така любов?
	— Обичаш го, нали? За брат ти говоря.
	Беше ли наистина той мой брат? Как бе възможно да се питам такова нещо? Йозеф беше другата половина на моята душа, градинарят на сърцето ми. Разбира се, че беше мой брат.
	— Да — отвърнах аз. — Обичам го.
	— Останал е с теб. Никой от нас не остава твърде дълго в света горе. Извади ни от Долната земя, и вехнем, и линеем горе. Назоваваш го по име и с цялото си сърце го обичаш такъв, какъвто е. Това е сила.
	_Чувствам се откъснат от земята, където съм роден, и усещам, че талантът ми гасне. Сякаш постепенно ослепявам, оглушавам и губя гласа си._
	— О, Йозеф! — Притиснах ръка до сърцето си, свило се от болка.
	— Не се тревожи — обади се подмененият. — Той скоро ще се върне при нас. Всички се връщаме тук най-накрая.


>>	3
>>	Незавършена симфония

	От емоциите ми на смъртна надеждата бе най-неприятна. С всички останали се справях и дори успявах да ги загърбя — гневът пламваше и после бързо изгасваше: скръбта постепенно намаля, а щастието бълбукаше и скоро се изпаряваше. Ала надеждата бе упорита. Като плевел се възраждаше, след като я изтръгвах, а тя се зараждаше отново и отново.
	На всичкото отгоре от надеждата боли.
	Болеше ме, когато нощи наред Горския цар ме слагаше да си легна и ме целуваше целомъдрено по челото. Заболя ме, когато цъфналата детелина от сестра ми увехна. Заболя ме, защото вече не чувах цигулката на Йозеф от света горе да призовава името ми в ла минор.
	Много ме болеше и когато мислех за входа под езерото на Долната земя.
	Ето защо се опитвах да задуша надеждата. Тя е сестрата близначка на отчаянието, а отчаянието е далеч по-страшно. Ако от надеждата боли, когато си отчаян, не чувстваш нищо. Тогава си като изпразнен. Всичко ти е все едно.
	А аз никак не исках това.
	Все по-трудно ставаше да посрещна новия ден. Трудно ми беше да открия за какво да се вълнувам, да се радвам или да очаквам, дори онова, което преди ми носеше толкова щастие. С Горския цар работихме по първата част от сонатата „Първа брачна нощ“, докато не остана никаква грешка. Беше съвършена. Не помня вече колко пъти изслушах „Алегрото“, за да открия дали не се налага поправка, но вече не намирах и нищо, което да харесам.
	_Продължавай_, окуражаваше ме Горския цар. _Напиши нещо друго. Следваща част, например._
	Опитах се. По-скоро се опитах да опитам. Седях с поглед, втренчен в белите клавиши, ала вдъхновение не идваше. Не знаех откъде да започна и как да продължа. Най-сетне осъзнах, че не мога да продължа, защото не знам как ще завърши историята.
	Какво би било разрешението на пиеса, започната в гняв, безсилие и желание? Как да завърши? Известни ми бяха правилата как се структурира една соната. Три части — бърза, бавна, бърза. Но не съществуваше завършек, поне не за мен, единствено бавно, напрегнато декресчендо.
	Това бяха оставащите години от моя живот.
	Мислех, че знам какво е безсилие, че знам какво е безполезност. Оказа се, че много съм грешала.
	_Докато имаш повод да обичаш_, бе казала Тисл.
	Имах много поводи да обичам. Докосвах изсъхналите цветчета на детелината, оставени върху нотните листа до мен.
	_Докато светът горе те помни._
	Можех ли… Можех ли да изпратя някакво съобщение? Някакво доказателство за обичта ми, както го бе направила Кете, или Йозеф?
	_Дъбравата е едно от малкото останали места, където Долната земя се среща със света горе._
	В такива моменти надеждата пламваше още по-болезнено от преди.
	Моят Горски цар имаше множество страни — манипулатор, философ, учен, джентълмен — и аз много се забавлявах да ги откривам една по една. Всяка нова страна показваше и други измерения, нови дълбочини се добавяха към познанието ми за моя съпруг.
	Но до една част от него не бях стигнала и тя никак не ми хареса — тази на мъченик.
	Мина време, преди да разбера странната му сдържаност, предпазливостта, с която се дистанцираше. И макар да не се спираше да демонстрира привързаността си — докосваше лицето ми, ръцете, раменете, устните ми — той бе направо скъперник във всичко останало.
	_Колкото по-дълго гори свещта…_
	Напоследък наблюдавах известно колебание в докосванията му, значителна предпазливост, което ме вбесяваше. Вратата между стаите ни беше отворена и исках той да се възползва. Ала той не прекрачваше определена граница. Независимо, че усещах страстта му във всяка целувка, във всяка ласка, той не влизаше в стаята ми. Ако можех да се засмея на това, смехът ми щеше да проехти чак до света горе.
	И не моят срам вече ни спираше, а неговото чувство за вина.
	— Разсеян си — отбелязах една вечер след вечеря.
	— Хмм?
	Току-що бяхме приключили със серия от сюити в сол минор от непознат за мен композитор. Горския цар имаше цяла колекция от партитури, които бе откраднал от света горе. Много от композиторите бяха напълно забравени и се питах дали поне част от техния дух не се вълнува при всяко изпълнение на музиката им. В началото си мислех, че са дело на един и същи човек, защото бяха написани с еднакъв почерк, докато Горския цар не ми призна, че лично е преписвал музикалния текст.
	— Някога бях копист — призна той.
	След това, колкото и да разпитвах и да настоявах, той не пожела да продължи и накрая се ядоса.
	Много бързо се разкая, но това само ме подразни още повече. Някъде между гнева му и извиненията за кратко между нас припламна позната искра, всичките ми сетива се събудиха и заживяха енергично, както когато бях в света горе.
	Неговото чувство за вина бързо охлади огъня в мен и зараждащата се надежда.
	— Разсеян си — повторих аз. — Свириш формално. Чувам празнината.
	Това важеше не само за изпълненията му, но и за мълчанието между нас. Преди време мълчанията ни бяха изпълнени със съдържание, с музика и общуване, а сега бяха някак кухи.
	Лъкът на Горския цар, вдигнат за начало, потрепери в ръката му. Космите заподскачаха към магаренцето и в резултат се получи нервен, колеблив звук.
	— Прости ми — каза той. — Изморен съм. През последните дни си лягам много късно.
	Беше истина, макар да прозвуча като лъжа. Виждах тъмните сенки на изтощение под очите му, а и Туиг и Тисл не пропускаха да ме осведомят, че дълго и с часове обикаля коридорите на Долната земя.
	— Тогава да си починем — предложих аз и плеснах с ръце.
	Туиг и Тисл се появиха с гарафа бренди и чаша и с нов поднос с ягоди. Налях питие за Горския цар и му подадох чашата.
	Веднага му стана ясно какво стои зад този мой жест.
	— Добре съм, Елизабет.
	Само свих рамене и отпих глътка. Питието беше слабо и разредено.
	— Какво да правим в такъв случай, _майн хер_?
	— На разположение съм на моята дама — отвърна той. — Нейното желание е заповед за мен.
	— Така ли? — Станах от пейката пред пианото и се изправих срещу него. — Знам много добре какво ще правим.
	Горския цар вдигна лъка като меч, а цигулката като щит.
	— Не тази вечер, скъпа.
	Не тази вечер, не и утре вечер, не и през вечерите в обозримо бъдеще. Ако ми беше останала мъка, щях да се разплача, щях да викам, защото все още бях способна на гняв. Само че не ми бе останало нищо, освен надежда и отчаяние, и отчаянието преобладаваше.
	— Много добре. — Върнах се на пейката пред клавиатурата. Идеше ми да го стисна за гърлото и да го удуша. Щеше ми се да излея разочарованието си в песен, но как да пресъздам вихъра от чувства, който бушуваше в мен, в думи, фрази, изречения? Започнах да удрям напосоки клавиатурата — получи се дрънкане и шум. — Тогава да играем.
	Погледът на Горския цар се отпусна, макар да личеше, че все още е бдителен.
	— На какво, скъпа?
	— Истина или предизвикателство.
	— Тази детска игра? — повдигна вежди той.
	— Само тази игра знам. Хайде, _майн хер_, сигурно помниш как играехме в Дъбравата на гоблините.
	— Помня, разбира се, Елизабет — усмихна се той и острите зъби се показаха. — И то с удоволствие.
	— Добре. Аз започвам. — Надежда потрепна в душата ми.
	Взех подноса с ягодите и се настаних на пода. Поставих плодовете пред мен и подгънах крака под себе си, както правех като малка. Горския цар не направи никакъв коментар, само остави цигулката настрани и седна срещу мен. Протегнах ръце с дланите нагоре. Без номера. Горския цар ги взе в ръцете си. Без лъжи.
	— Започваме с прости въпроси — казах аз. — Как се казваш?
	— О, не, Елизабет — засмя се той с отметната глава. — На този въпрос не мога да отговоря. Избери друг.
	— Не можеш? Или не искаш?
	— Не мога — погледна ме твърдо той. — И не искам. И двете. Все едно. Избери друг. Или кажи глобата и ще платя.
	Не очаквах, че ще започнем толкова зле. Още не бях успяла да измисля други въпроси и наказания.
	— Добре. Кой е любимият ти цвят? — попитах аз.
	— Зеленият. А твоят?
	Погледът ми попадна на подноса с ягоди.
	— Червеният. Любима миризма?
	— Тамян. Любимо животно?
	— Вълк — впих поглед в очите му. — Любим композитор?
	— Ти.
	Отговорът беше толкова искрен и толкова прост, че дъхът ми секна.
	— Добре. — Вече не бях толкова уверена. — Въпросите ще станат по-трудни и трябва да отговориш истината или ще плащаш. После ти ще ми зададеш пет въпроса.
	Горския цар кимна.
	— Къде ходиш, когато се разхождаш нощем?
	По лицето му пробяга гримаса, но той отговори без колебание.
	— В параклиса.
	— Така ли? — Не бях подготвена за такъв отговор. — Защо?
	— Това следващият ти въпрос ли е?
	— Да — след кратка пауза отговорих аз.
	— Успокоявам се.
	Чаках да продължи.
	— Успокоявам се, когато изричам молитви към Всевишния, дори Той да не ме чува.
	— За какво се молиш?
	Изгледа ме изпод спуснатите си клепачи с леко присвити очи.
	— За прошка.
	— Какво очакваш да ти прости?
	— Моята себичност — просветнаха очите му.
	Мислех да го притисна повече за това, но имах право само на още един въпрос и не исках да изгубя.
	— Как стана _Ерлкьониг_?
	Той отметна глава и дръпна ръцете си.
	— Да не си посмяла, Елизабет.
	Моите ръце все още бяха напред с обърнати нагоре длани, но вече бяха празни.
	— Обеща да отговаряш истината.
	Ноздрите му се разшириха.
	— Винаги е имало _Ерлкьониг_ и винаги ще има.
	— Това не е отговор.
	— Но трябва да го приемеш. В противен случай определи наказанието и ще платя.
	Следях го внимателно. Спомних си първата история, която ми бе разказал. _Царят на Долната земя знае цената на жертвата. Продал е името и душата си на гоблините._ Неговата душа… и името му… Но пък се сетих за галерията с портрети на Горски царе и поредицата от мъже. Моят Горски цар _бе Ерлкьониг_, но _Ерлкьониг_ не беше всеки Горски цар. На кого бе принесъл в жертва съпруга ми своето име? Кому бе дал душата си?
	— Глобата ти е твоето име — прошепнах аз.
	— Не, Елизабет — стегна се той. — Мога да ти дам всичко друго, но не и това.
	— Висока цена ли е едно име?
	Хиляди емоции, хиляди години преминаха в очите му. Той имаше формата и фигурата на млад мъж, но всъщност беше древен.
	— Да — тихо отговори той. — Най-високата.
	— Защо?
	Въздъхна, сякаш вятър мина през клоните на дървета.
	— Коя си ти, Елизабет?
	— Мой ред ли е да отговарям на въпроси? — Ръцете ми все още бяха празни. — Не си платил глобата.
	— Плащам по единствения възможен начин.
	Мълчанието между нас започна да се изпълва.
	— Коя си ти, Елизабет? Отговори и ще разбереш.
	— Аз съм… — започнах и спрях, смръщила чело.
	Горския цар не настояваше, а просто чакаше. Търпението му беше безкрайно, направо безсмъртно.
	— Аз съм дъщеря на ханджия — отговор, който бих дала, когато бях Лизл, но сега вече не ми звучеше правилно.
	Горския цар поклати глава.
	— Това беше ти преди.
	— Аз съм музикантка. Композиторка.
	Едва забележима усмивка плъзна по устните му, но той отново поклати глава.
	— Това си ти сега, но коя си всъщност, Елизабет.
	— Аз съм…
	Коя бях аз? Дъщеря, сестра, съпруга, царица, композиторка — все титли, които са ми давани, но това не бях аз цялата. Затворих очи.
	— Аз съм — започнах бавно, — момиче с музика в душата, аз съм сестра, дъщеря, приятелка, която яростно защитава скъпите си хора. Аз съм момиче, което обича ягоди, шоколадова торта, тъжни песни, моментите, откраднати от домакинските задължения и бебешките игри. Аз съм избухлива, но и дисциплинирана. Аз съм своеволна, егоистична и същевременно безкористна. Аз съм едновременно и омраза, и съчувствие. Аз съм… Аз съм си аз.
	Отворих очи. Горския цар ме гледаше с най-красивото изражение на лицето си. Сърцето ми прескочи един удар, сякаш се препъна в чувствата, наситили кръвта ми. Очите му бяха бистри като вода и видях своя строг, млад мъж.
	— Ти си Елизабет като име — да, но и като душа — рече той.
	Най-сетне си дадох сметка. Не можеше да ми каже името си, защото той беше никой, той беше _Ерлкьониг._ Беше изпразнен, защото името и същността му бяха откраднати от старите закони. Пространството, където е бил строгият млад мъж, бе празно и копнееше да бъде запълнено.
	— Аз съм Елизабет — продължих аз. — Но Елизабет е само име. Празна дума, която изпълвам със себе си. Но и ти си имал някога такава дума. Виждам отзвука от нея в теб.
	Не мога да определя защо толкова много исках да чуя името му. То беше без значение, той беше _Ерлкьониг_, Горския цар, _майн хер_. Все названия, които му бяха дадени: той не ги беше искал. А аз исках онази част, която е била негова, преди да принадлежи на Долната земя, а е принадлежала на света горе. На онзи смъртен, който той е бил. На онзи, който е можел да бъде.
	— Тази дума отдавна я няма — отговори той. — Загубена е. Забравена.
	Дълго мълчахме. Скъпо ми беше това мълчание. Дори името му да беше забравено, не беше загубено.
	— И така — промълви той най-сетне. — Приемаш ли моята глоба? — Горския цар протегна ръце с дланите нагоре.
	Не. Не я приемах. Не това исках да чуя, но се налагаше да го приема.
	— Да. Твой ред е. — Сложих длани в неговите.
	— Добре. — Усмивката му стана строга. — Ще ти задам пет въпроса и трябва да отговориш истината или да платиш глоба.
	Кимнах.
	— Защо не продължи да пишеш сонатата си?
	Трепнах. „Първа брачна нощ“ — _нашата_ соната „Първа брачна нощ“. Първата част бе готова, ала изобщо не бях посегнала към пачето перо за следващата. Вечерите ни бяха изпълнени с музика, но не и с моята.
	— Не знам.
	— Това не е отговор.
	— Но е истина.
	Горския цар повдигна вежди. Не прие отговора ми.
	— Не знам — повторих аз. Не че не бях опитвала. Исках да я продължа, да напиша нещо завършено, нещо, което ще бъде моят глас, което светът ще чуе и ще знае, че е мое. Но всеки път, когато сядах пред пианото и поставях пръсти върху клавишите, не излизаше нищо. — Не мога… Не мога да продължа, не знам защо. Сякаш… Сякаш тук вътре е мъртво.
	Горския цар присви очи, но нямах друг отговор. Гледаше ме внимателно, не настоя обаче за повече аргументи, а зададе следващия въпрос:
	— Какво ти липсва от света горе?
	Поех дълбоко дъх. Лицето му беше съвършено спокойно, безразлично и не можех да прочета нищо в изражението му. Искаше да е жесток ли? Или да ме утеши? Или просто беше любопитен.
	— Много неща — започнах аз, заеквайки леко. — Защо питаш?
	— Не е твой ред да задаваш въпроси, Елизабет. Просто отговаряш или плащаш.
	Извърнах глава. Не знам защо, но не можех да го гледам, докато отговарям.
	— Слънчевата светлина. Снегът. Звукът от блъскането на клоните на дърветата в прозорците по време на буря. Да стоя пред огнището посред лято, усещането, че потта се стича по врата ми. И след това неочакваният полъх на вятъра от отворения прозорец. — Погледът ми попадна върху подноса с ягоди върху пианото. — Липсва ми острият зелен вкус на лимоновата трева, на бирената мая.
	Сълзи опариха клепачите ми, но не заплаках. Не можех. В мен нямаше сълзи и все пак почувствах парещите тръпки на надигащото се към гърлото ридание.
	— Липсват ми дори неща, за които не подозирах, че ще ми липсват. Киселият спарен въздух на претъпканата с пътници странноприемница. Миризмата на обути в кожа крака, на бебе, на мокра вълна. Мъже, жени, деца. — Засмях се. — Хората, липсват ми хората.
	Горския цар мълчеше. Все още нямах сили да го погледна и контактът ми с него бе само чрез ръцете.
	— Ако можеше — меко се обади той, — ако беше възможно, би ли напуснала Долната земя?
	Беше мой ред да дръпна ръцете си и да ги скрия, за да не се види, че треперят.
	— Не.
	— Лъжеш. — Долових ръмжене в гласа му.
	Изпънах рамене и се стегнах, за да срещна погледа му.
	Устните му бяха извити саркастично, но очите бяха тъжни.
	— Тук долу — започнах аз, — открих себе си. Тук, долу, имам пространство, за да съм аз. Това е дар, който не съм търсила и високо ценя.
	— Не е дар. — Горския цар вдигна подноса към мен. Избрах най-голямата и най-червената ягода. — Това е само утешителна награда.
	Той се изправи.
	— Къде отиваш?
	— Край на играта. Уморен съм.
	— Приемаш ли отговора ми?
	Той погледна едрата червена ягода между пръстите ми.
	— Не.
	— Каква е тогава глобата?
	Той стисна устни.
	— Довърши ягодите си, Елизабет. Това е глобата.
	Беше необичайно, но го приех и отхапах от плода и се задавих.
	Нямаше никакъв вкус.
	Втренчих се в ягодата — Все още бе свежа, сокът се стичаше по пръстите ми. Усещах сладкия й аромат, обещаващ наслада. Без вкус, обаче, тя не беше нищо друго, освен каша. Стомахът ми се обърна.
	Горския цар мълчеше и наблюдаваше как поглъщам един след друг напълно безвкусните плодове, изпълнявайки наказанието си.


>>	4
>>	Входът

	— Имам подарък за теб.
	Беше подмененият, с когото бях говорила на брега на подземното езеро. Отново бях там, за да се скрия от моите прислужнички. По време на безкрайните часове често ставах неспокойна — не бях способна нито да композирам, нито да свиря, нито да се храня. Ребрата ми вече се брояха, лицето ми хлътна и много скоро идеше да е като на умрял човек. Храната бе загубила вкус, факт, който Тисл не пропускаше да отбележи при всяка нейна поява с поднос с ястия. Ядях, за да я ядосам, но това никак не беше лесно, защото удоволствието от храната вече беше изчезнало.
	Подмененият държеше нещо в шепите си и го протягаше към мен, все едно е безценен дар или малко птиче.
	— Още един?
	Отвори длани и с изненада видях в тях кървава каша.
	Подмененият наклони глава, плоските черни очи ме гледаха безизразно. Скоро се сетих, че това в ръцете му не е умряло създание, а китка смачкани ягоди.
	— О! — възкликнах аз, — благодаря ти.
	— Не са от мен. А от момичето със слънчевите коси.
	Кете. Слънчевото момиче. Първата усмивка от много време озари лицето ми, озари и отдавна угасналата ми душа.
	— Подарък от Дъбравата ли?
	— Видях я, докато се криех в сянката — кимна подмененият. — Прошепна името ти и ти честити рождения ден.
	Рожден ден ли? Съвсем бях забравила. Отдавна бях спряла да отбелязвам дните, седмиците и часовете. На Долната земя нищо не се променя, не се сменят и сезоните, а годините, които ме очакваха, бяха еднообразни и пусти.
	— Лято ли е там?
	— Да. Топло е, всичко е зелено и сочно. — Гласът на подменения беше също толкова безизразен, колкото и погледът му, и въпреки всичко ми се стори, че долавям нотки на копнеж. Този копнеж отекна и в мен.
	Щеше да е двайсетото ми лято в света горе.
	— Иска ми се да можех да го видя. — Излишно желание. Имах власт да накарам гоблините да изпълняват всяка моя заповед, но това те не можеха да изпълнят.
	Подмененият протегна отново ръце с все още червените ягоди.
	Когато ходехме с Кете да берем ягоди, винаги спорехме коя е най-добре да откъснем. Тя все посягаше към най-големите, докато аз предпочитах най-червените. Кете настояваше, че е по-добре да късаш по-големите, защото с по-малко усилие изяждаш повече. Аз пък възразявах: невинаги най-големите са най-хубави. По-червените са не само по-зрели, но и по-сладки.
	Тези в ръцете на подменения бяха дребни, но всяка от тях прекрасно узряла. Грееха в тъмното като скъпоценни камъни и много ми се искаше да ги опитам. Само дето вкусът на ягодите, на шоколада, на силната горчица върху хляба, предишния ден беше изчезнал за мен.
	Все пак си взех един плод.
	— Благодаря ти — кимнах аз и отхапах.
	Сладостта направо избухна в устата ми. Беше не само прекрасна на вкус, ала носеше и аромата на слънце, на зеленина, на горещина. Заедно с вкуса, спуснал се надолу по гърлото, в главата ми нахлуха и спомени.
	Вкусвах обичта на Кете.
	— О! — Възкликнах само. — О!
	Изгълтах и останалите, тъпчех ги в устата си като малко дете. По-добре беше да не бързам, за да удължа удоволствието, но изобщо не се замислих. Цветовете се върнаха в моя свят и почувствах как в жилите ми потича червена кръв.
	Подмененият мълчеше, докато ядях. Едва след това забелязах завистта, изписала се на лицето му. За първи път виждах някой от неговия вид да демонстрира истинско, човешко чувство и се стъписах.
	— Извинявай — измънках аз, докато обърсвах сока от устните си. — Трябваше да предложа и на теб.
	— За мен и без това са с вкус на пепел — сви той рамене.
	Изпитах искрено съчувствие. Не бяхме толкова различни — подменените и аз. Нито мъртви, нито истински живи. Заедно с усещането ми за вкус, с пълна сила се върнаха и всички останали мои чувства. Гърлото ми се сви от мъка и съчувствие. Покрих ръцете му с длани.
	Лицето му се изкриви в гладно изражение — твърде късно беше да се сетя за предупреждението на Тисл. _Внимавай, те хапят._
	Подмененият обаче не мърдаше. Наместо това затвори очи и сърцето ми се сви от мъка. Толкова много приличаше на Йозеф — с тази крехка фигура, с вида си на призрачно създание от друг свят. Тези подменени живееха половинчат живот и за първи път се зарадвах, че брат ми е далеч от мен, далеч от съдбата, от която моята обич го беше спасила.
	_Стой далеч, Зеперл_ помислих си разгорещено. _Стой далеч и никога не се връщай._
	— Обичта можела да те освободи, казват — прошепна подновеният. — Ако един, само един човек те обича достатъчно, това може да те върне отново в света горе. — Той отвори очи, плоските, нечовешки очи, и ме загледа изучаващо. — Ще ме обичаш ли?
	Думите му, малките подаръци, които носеше. Вече ми беше ясно защо подменените ме търсят. Невидима ръка стисна сърцето ми. Искаше ми се да го прегърна, да го утеша, както утешавах малкия ми брат, да целувам пръстите, които се разкървавяваха след дългите упражнения _с папа_. Но този тук не беше моят брат.
	— Съжалявам — рекох аз, колкото е възможно по-внимателно.
	Той не реагира на моя отказ. Очаквах да видя обида или гняв, но не забелязах нищо друго, освен нечовешкото неразбираемо изражение на гоблините.
	— Ще донеса още ягоди следващия път — обеща лаконично той. — Искаш ли да дам нещо на слънчевото момиче?
	Сякаш в пещерата падна гръмотевица и звукът отекна в стените, та дори и в костите ми.
	— Ти… Ти можеш ли да го направиш?
	— Тя не ме вижда, защото съм скрит в сенките. Но щом мога да ти донеса нейните подаръци, то и ти ще можеш да оставиш нещо за нея.
	Надежда. Усетих как надеждата направо ме опари.
	— А ще можеш ли… Дали ще можеш да ме вземеш с теб?
	Той не откъсваше изучаващ поглед от мен. Лицето му си оставаше непроницаемо. Най-сетне обяви:
	— Добре. Утре. Да се срещнем тук утре.
	Прибрах се бързо в стаята с пианото и започнах да събирам листовете със сонатата „Първа брачна нощ“: началото на чистото копие, черновите, с две думи всичко. Сгънах ги набързо и ги завързах с панделката, с която сестра ми бе завързала детелините.
	— Какво правиш? — попита Тисл.
	Когато се прибрах, момичетата гоблини ги нямаше, но ето че сега се бяха появили. Често се питах дали задачата им, освен да ми помагат и прислужват, не беше и да ме шпионират. Бързо се почувствах виновна от тази мисъл. Горския цар нямаше причина да ме шпионира, а и защо да крия с какво се занимавам.
	До този момент.
	— Нищо — припряно отговорих аз. — Не е ваша работа.
	— С нещо да ви помогнем, Ваше Величество? — попита Туиг. Тя беше по-внимателната от двете, по-склонна да покаже почтителност, а не презрение.
	— Не, не. Добре съм. А сега изчезвайте и двете. Оставете ме сама.
	Тисл се покатери върху пианото и се наведе напред. Дишаше дълбоко.
	— Хмм. Миришеш на надежда — промърмори тя и се ухили, показвайки острите си зъби. — Интересно.
	Пернах я с ръка, за да я сваля от капака.
	— Махай се, малък пигмей.
	— Надежда и топло слънце — допълни Туиг. Отрупаната й с остри клони глава ме одра по крака и подскочих. — Като в света горе. Като… Като нея.
	— Като коя? — попитах аз и спрях да събирам листовете.
	Туиг изпищя. Тисл бе скочила от пианото и я катурна на пода.
	— Като коя? — повторих аз.
	— Каква глупачка само — изръмжа Тисл и оскуба цяла шепа паяжини от главата на Туиг. — Тъпа, сантиментална глупачка.
	— Стига! — Момичетата гоблини се разлетяха настрани, подчинявайки се на заповедта ми, и се удариха в стените. Ти — посочих аз Тисл — си свободна. — А ти оставаш тук, за да ми обясниш.
	Тисл се опита да остане възможно по-дълго, грозното й лице се кривеше и гърчеше от съпротива, докато първо пръстите, после краката и най-сетне тялото й постепенно изчезнаха. Главата остана последна, така че вбесеното й изражение стоя в стаята дълго след като останалата част от нея вече я нямаше.
	Туиг лазеше в краката ми. Късчета паяжини летяха във въздуха и се сипеха по пода, а тя цялата се тресеше от страх.
	— Туиг, няма да ти сторя нищо.
	— Знам, Ваше Величество — вдигна глава тя. — Но не бива да ви казвам.
	— Какво да ми кажеш?
	— За онази безименна девойка.
	Времето спря. Пламъците застинаха в огнището, паяжините и прахта увиснаха като звезди.
	— Да не би да имаше предвид първата Царица на гоблините? Онази, дето останала жива.
	— Да, Ваше Величество.
	Безименната смела девойка. Бях забравила за нея. Била е първата и единствената, направила своята саможертва и оцеляла.
	— Как? Как е избягала?
	— Не е избягала. — Туиг стисна възлестите си пръсти в юмрук.
	— Той я пуснал да си върви.
	— Какво? — В главата ми изригна истинска експлозия.
	— _Ерлкьониг_ я обичаше и я пусна.
	Всичките ми вътрешности се сгърчиха от ревност. _Ерлкьониг_ е обичал смелата девойка. И заради своята любов е нарушил старите закони за края на света.
	— Как е възможно? — едва чуто промълвих аз.
	— Не знам — прошепна Туиг. — Жертвите им били направени от любов, толкова силна, че покорила и света горе, и света долу. Любовта им била мост и те минали по него.
	— _Те_ ли? — сбърчих чело в недоумение.
	Туиг се разтрепери още по-силно от този въпрос. Свиваше и разпускаше пръсти, а усилието да отговори и да не от говори направо я караше да се гърчи от болка.
	— Туиг, да не искаш да кажеш, че смелата девойка и _Ерлкьониг_ са напуснали Долната земя _заедно_?
	Галерията с портрети на Горски царе. Променящото се с годините лице на _Ерлкьониг._ Цяла поредица. Синове? Наследници? Но Тисл беше казала, че съюз между смъртна и владетел на Долната земя никога не е дал плод. _Винаги е имало Ерлкьониг. И винаги ще има._
	Туиг виеше и се гърчеше от ужас. Ивица гранит обхващаше гърдите й и бавно пълзеше като сиво петно. Тя мърдаше пръсти, но те пукаха и стенеха като клони по време на буря. Дървесна кора покриваше ноктите и кокалчетата на пръстите, дланите й. Добросърдечното ми момиче гоблин се превръщаше в корен на дърво и скала.
	— Спри! — извиках аз. — Достатъчно!
	Не можех да спра трансформацията и с всяка следваща минута Туиг се вдървяваше все повече, превръщайки се в противна скулптура на самата себе си.
	— Освобождавам я! — извиках аз. — Освобождавам я от желанието си!
	Времето отново тръгна. Пламъците затанцуваха весело в огнището. Моето момиче гоблин ме гледаше втренчено, всички следи от кора на дърво и камък изчезнаха от тялото й.
	— Мога ли да ви помогна с нещо, Ваше Величество? — килна глава настрани тя, като продължаваше да ме гледа с безизразните си очи.
	Дали пък не си бях въобразила станалото преди миг.
	— Не — отвърнах с треперещ глас. — Може да си вървиш.
	Вече очаквах да се изпари, но видях, че продължава да стои край мен с поглед, впит в сгънатата соната, която още стисках в ръка.
	— Каквото и да сте замислили, не вярвайте на подменените.
	Понечих да отговоря, но се отказах.
	Не са хора, макар да приличат. Помнете какво ви казахме.
	Скрих листовете зад гърба си.
	— Какво ми казахте?
	— Те хапят.
	Въпреки предупрежденията на Туиг, на следващия ден бях при подземното езеро. Подмененият ме чакаше на брега, въртеше пръсти и ровеше неспокойно с крак. Колко ми приличаше на Йозеф. И не толкова с начина, по който държеше главата си, или с ъгъла на скулите си, а с начина, по който държеше раменете и прехапваше долната си устна.
	— Готова ли си? — попита той.
	Кимнах.
	— Носиш ли подарък за слънчевото момиче?
	Отново кимнах и показах листовете със сонатата „Първа брачна нощ“.
	— Добре. Да вървим.
	Заведе ме до скрит пристан, където ни чакаше малка лодка еднодръвка. Нямаше нищо общо с лодката, която ме бе отвела до параклиса. Намирахме се в различна част на езерото. Качихме се и красивото неземно пеене, звучало и в нощта на моето бракосъчетание, се понесе отново.
	Сирените.
	_Те пазят входа към света горе_, бе казал подмененият.
	Лодката се движеше бързо над тъмната, почти черна вода. Двамата с моя придружител мълчахме, сирените ни носеха нататък, но някъде отдалеч, освен песента се чуваше бучене.
	— Какъв е този звук? — попитах аз, ала много скоро получих отговор на въпроса си.
	Езерото се стесняваше и премина в бърза река. Ревът ставаше все по-силен, скоростта, с която се движехме, все по-голяма. Впих пръсти в ръката на моя придружител от страх да не се обърнем.
	Нямах представа колко време е минало, преди течението да ни отведе в по-спокойните води на открита плитка пещера. Тук светлината беше различна, доста по-късно осъзнах, че това се дължи на лъчите, проникващи от света горе.
	Подмененият скочи от лодката, издърпа я на брега и ми помогна да изляза. Тук-там през цепнатини в скалите се процеждаха слънчеви лъчи, а из тях играеха прашинки, осветявайки корените на дърветата наоколо.
	— Тук сме точно под Дъбравата — обясни подмененият. Той вдигна пръст нагоре, където между корените и скалите имаше пространство, широко, колкото през него да се промуши дребен човек.
	Помогна ми да се изкача, макар да имаше предостатъчно места, за които да се хвана или да стъпя. Най-накрая се измъкнах горе.
	Светлината ме ослепи. Бързо закрих очи с длан, не виждах нищо друго, освен ярка белота. От очите ми рукнаха сълзи и намокриха дланите ми, но болката беше неукротима.
	Малко по малко, лека-полека, зрението ми се възвърна. Най-сетне можех да понасям светлината. Свалих ръка от очите си.
	Дъбравата на гоблините. Нова зеленина, нови филизи, нов живот покриваха клоните. Когато ги видях за последен път, бяха голи, а земята под тях — покрита с мъхове и листа. Поех дълбоко дъх и опияняващият аромат на Дъбравата в разгара на лятото изпълни ноздрите ми до краен предел.
	— Благодаря ти — обърнах се аз към подменения. — Благодаря.
	Той мълчеше и само следеше с поглед как обикалям израсналите в кръг елови дървета, които толкова обичах. Докосвах всеки клон и лист, и кора, припомняйки си старите приятели. Стигнах отвъд пръстена от дървета и усетих, че пръстите на ръката ми опират невидима преграда.
	Смръщих чело. Нямаше ограда или завеса, не виждах никаква физическа пречка да мина и все пак не можеше да се преодолее.
	— Бариерата между световете — обясни подмененият. — Минаваш през нея и оставаш горе.
	Изгледах го остро. Думите му прозвучаха почти предизвикателно. Лицето му както винаги обаче оставаше неразгадаемо и той стоеше търпеливо в Дъбравата, оставяйки ме да изследвам входа.
	Тук-там откривах следи от Кете. Парченца панделка, късче хартия с нещо нарисувано върху нея, та дори и парче плат с начало на бродерия. Наведох се и ги докоснах, никое не изчезна.
	— Как така виждам и пипам тези неща? — попитах изумено.
	— Намираме се на междинно място — рече подмененият. — Тези предмети са едновременно от света горе и от света долу. Докато ги докосваш, те принадлежат изцяло на света горе. Но докато слънчевото момиче не занесе твоя подарък в дома си, той е от Долния свят.
	Пъхнах ръка в джоба, където бях прибрала сонатата „Първа брачна нощ“.
	— Ако Кете не види подаръка ми?
	— Той никога няма да напусне Долната земя — сби рамене подмененият.
	Погледнах отвъд кръга с елови дървета. Домът ми беше толкова близо и същевременно — толкова далеч. Да можех да стъпя, макар и за малко, отвъд и да връча моята музика на сестра ми.
	Споходи ме луда идея. Какво, ако реша да мина оттатък? Слънцето грееше високо в небето и топлите му лъчи направо пареха кожата ми. Беше средата на лятото и зимата никога не бе изглеждала толкова далечна. Няма да наруша обета си пред Горския цар, ако мина оттатък и после се върна… Нали? Аз му се отдадох, отдадох се на Долната земя и то по собствена воля. Ще се върна. Натиснах с пръсти преградата.
	Хвърлих поглед назад към подменения, който продължаваше да ме следи — нито ме окуражаваше, нито ме спираше.
	Първо пръстите, после дланта, китката и цялата ръка.
	Най-сетне цялата се озовах от другата страна. Трудно ми е да определя в кой точно момент минах от Долната земя в Горната, но сега беше друго. Погледът ми се проясни, слухът ми се изостри, дишането ми стана по-леко. Бях жива.
	_Жива._
	Дори не си бях давала сметка, че това е възможно. Чувствах как кръвта пулсира в тялото ми, във вените и под кожата ми. Долавях всяка прашинка кал, нежната милувка на горещия фьон от Алпите, аромата на мая и втасващо тесто.
	Миришеше на току-що опечен хляб. Странноприемницата. Мама. Кете. Паднах на колене. Бях _тук_. Бях _жива_. Обзе ме желание да разкъсам дрехите ми и да тичам без тях през гората. Не исках нищо, абсолютно _нищо_, да стои на пътя между живота и тялото ми. Всичките ми сетива ликуваха, пееха завладяваща симфония от усещания. Избухнах в сълзи.
	Грозни, мъчителни ридания долетяха откъм гората. Не ме интересуваше дали Всевишния, Дяволът или подмененият ме осъждат. Плачех и плачех, и плачех и макар мъката и скръбта по дома и радостта да струяха от мен като порой, някаква част от мен ликуваше дори от болката. Докато не се озовах в света горе, дори не си бях давала сметка колко задушена, колко погребана съм се чувствала.
	Разперих ръце и затворих очи: исках да прегърна цялата природа, оставяйки силната слънчева светлина да облива лицето ми.
	Светлината обаче започна да се променя.
	Отворих очи и видях, че облак засенчва слънцето. Но не само това бе причина светлината да се променя около мен. Тя бе станала някак по-слаба, по-немощна, по-сива. Горещите ветрове, които обикновено обгарят долините в подножието на Алпите, целуваха лицето ми, но този път бяха по-прохладни.
	Погледнах смутено подменения и отскочих. Устните му се бяха разтегнали в дивашка усмивка, а плоските черни очи на гоблин просветваха злобно.
	Въздухът около мен стана мразовит, а по клоните на дърветата и по листата запълзя скреж — деликатна дантела от лед.
	Зима.
	Скочих на крака и се затичах обратно към Дъбравата на гоблините.
	— Защо не ме спря? — изкрещях аз.
	Подмененият се изкиска с остър, хаплив кикот и направо ме проглуши.
	— Защото не исках.
	В този миг изпод корените на елшите се подадоха хиляди ръце и пръсти. Изпищях и отскочих настрани, защото те се впиваха в пръстта и цяла орда от подменени излязоха на повърхността.
	— Царицата на гоблините може никога повече да не стъпи в света горе — хилеше се подмененият насреща ми, — но ти наруши старите закони, смъртна, и сега ние сме свободни да се разхождаме по земята.
	— Ти ме измами! — спуснах се към него, исках да го стигна, да го тръшна на земята и да го удуша.
	Ала той отскочи с лекота, сграбчи ме за китките и ме стисна със свръхчовешка сила.
	— Разбира се — подхвърли презрително. — От всички съпруги, ти бе най-лесна. Мекото ти и нежно сърце може да се обработва като глина. Трябва само малко милост.
	Чертите на лицето му помръднаха. Издаде напред долната си устна, раменете увиснаха, клепачите — също. Зяпнах от изненада — това бе типично за малкия ми брат.
	— Дори не се налага да променям всичко. Мога го. Всички го можем.
	Премигнах от изненада — пред мен бе лицето на Йозеф до най-малката подробност — от извивката на носа до луничките по кожата. Изключение правеха единствено очите — оставаха си плоските, неизменно черни очи на гоблин.
	— Ти си чудовище — изсъсках аз.
	Подмененият се усмихна безмълвно.
	— Върни ме обратно — заповядах. — Върни ме обратно!
	— Не.
	— Искам да ме върнеш обратно!
	Той отметна глава и се разсмя.
	— Нямаш вече власт, царице на гоблините — изхили се той.
	— Не можеш да ме принудиш.
	— Тогава ще се върна без теб.
	— Твърде късно е — пропя той. Братята и сестрите му подеха: _Твърде късно, твърде късно._ — Щом смъртен мине през входа, за него връщане назад няма.
	Над главите ни започнаха да се трупат облаци — тъмни и злокобни. Усетих как на бузата ми кацна снежинка. Задаваше се виелица. С егоистичното си желание да _живея_ бях обрекла света горе на вечна зима.
	Строполих се на земята. Бремето на вината и ужасът от стореното тегнеха над мен; дори нямах сили да стоя изправена.
	_Господи, прости ми_, молех се аз. _Толкова съжалявам. Моля Те спаси ни. Моля Те._
	Но Господ не чуваше. Снегът вече валеше силно, постепенно покриваше раменете, гърба ми, ръцете. Погледът ми падна върху пръстена с вълчата глава, зеленото и синьото око просветваха в сумрака.
	_С този пръстен те обявявам за моя царица. Давам ти суверенни права върху това, което управлявам, както и власт да подчиниш гоблините и мен на своята воля._
	— Моля — шепнех аз на Вълка от пръстена. — Моля. По своя собствена свободна воля се отдавам цялата на теб. Вземи ме обратно, _майн хер_. Върни ме обратно.
	Ако знаех името му, щях до го призова с него. Но той нямаше име, само титла, и не знаех може ли да ме чуе сега.
	Въпреки ледената покривка по клоните на всяко дърво, изведнъж ме обля топлина и ми се доспа. Обзе ме непреодолимо желание да се отпусна на земята. Щях да затворя очи и да заспя завинаги, никога да не се събудя за света, който бях разрушила.
	— Елизабет!
	Познах гласа. Опитах се да вдигна очи, за да срещна погледа му. Клепачите ми обаче бяха замръзнали. Бях ослепяла.
	— Елизабет!
	Нечии ръце ме обгърнаха и ме вдигнаха от земята.
	— Дръж се, скъпа моя, дръж се — тихичко нареждаше гласът до самото ми ухо.
	— По своя собствена свободна воля — пророни прегракналият ми глас — се отдавам цялата на теб.
	— Знам, скъпа. Знам. — Той ме притискаше здраво и ме топлеше — истинска топлина се просмукваше в тялото ми, а не топлината, преди да умреш от студ.
	Отворих очи и видях Горския цар, който не сваляше очи от мен.
	— Приемаш ли обета ми? — гърлото ме болеше, но гласът ми вече беше уверен.
	— Да, Елизабет, приемам го. — Различните на цвят очи блестяха… пълни със сълзи.
	Опитах се да вдигна ръка, за да ги изтрия, но ръката ми падна безсилна.
	Видях зад гърба му как небето се изчиства, става отново синьо и безоблачно, а листата над главата му отново са зелени. Последното нещо, което прелетя през съзнанието ми, преди да припадна, беше, че нямам представа знак за какво са сълзите на _Ерлкьониг._


>>	5
>>	Продължение

	Събудих се от нечия шумна свада. Бях отново малка, двете с Кете лежахме под завивките в леглото си и слушахме разправията на родителите ни долу. Караха се за пари, за Йозеф, за Констанце. Когато не се целуваха или закачаха, мама и папа си крещяха.
	— Как можахте да допуснете това? — Нещо се счупи. — Казах ви да не я изпускате от поглед.
	Още нещо се разби. Отворих очи и видях Горския цар да беснее пред разтрепераните в ъгъла Тисл и Туиг. С прилепнали към главата уши, те пълзяха на колене пред своя господар, за да измолят пощада.
	— Махайте се — изрева той. Една от вазите над огнището полетя към главата на Туиг. — Вън.
	— Спри!
	Вазата застина във въздуха.
	Горския цар се извъртя, моите момичета гоблини ококориха очи към мен.
	— Остави ги — обадих се аз. — Нямат вина.
	Освободена, вазата се разби на парчета на пода.
	— Ти! — ноздрите му потрепваха разширени, очите му мятаха светкавици, косата му беше разрошена. На бузите му имаше две яркочервени петна. — Ти… Ти…
	— Вървете — отпратих аз моите прислужнички.
	Не чакаха втора покана.
	Горския цар, извън себе си от гняв, трудно намираше думи и само фучеше. В яда си ритна една малка масичка. Тя се приземи право в огнището, въглени и пепел се разлетяха на всички страни. Той я измъкна оттам и я запрати на пода, разбивайки я на парчета. Приличаше на побесняло дете, стискаше юмруци, лицето му беше изкривено от гняв.
	Знаех, че трябва да съжалявам, да се разкайвам. Но не се сдържах и се разсмях.
	В първия миг самата аз се изненадах и почти се задавих от пристъпа на смях. Толкова отдавна не бях се смяла и мускулите на радост и щастие сякаш бяха закърнели. Но колкото повече се смеех, толкова по-добре се чувствах, така че се насладих искрено на неудържимия фонтан от кикот.
	— И какво е толкова смешно, скъпа моя? — язвително попита Горския цар.
	— Ти — едва успях да продумам между няколко пристъпа. — Ти!
	— Забавлявам те, така ли, Елизабет? — присви очи той.
	Вече се търкалях по леглото, коремът ме болеше от смях. След малко бурята утихна и спазмите от неконтролируемия смях и хълцане спряха. Отзвукът от тях все още течеше във вените ми и се чувствах освободена, жива и подвижна. В момента главата ми висеше вън от матрака и виждах Горския цар отдолу нагоре.
	— Да — признах аз. — Много.
	— Радвам се, че поне един от нас намира другия за забавен — продължаваше да се сърди той. — Защото аз съм ти бесен.
	— Знам и се извинявам — признах си аз. — Но не съжалявам.
	Истината се стовари като камък между нас и двамата се изненадахме. Горския цар бе все още разярен, лицето му имаше пепелив цвят. Докато аз… аз отново кипях от живот и енергия. Излишно беше да се поглеждам в огледалото, за да видя, че розовият цвят отново се е върнал на лицето ми и очите ми блестят. Чувствах го в песента на кръвта ми. Бях стъпила за малко в света горе… и се бях върнала.
	А Горския цар беше сърдит. Раменете му се издигаха и спускаха, очите му светеха гневно, устните бяха стиснати. Усещах как гневът го връхлита на вълни и нажежава въздуха между нас. Преди беше споменал, че вече не е способен да изпита силата на каквато и да е емоция, но сега кръвта му направо вреше и той едва се сдържаше.
	Побързах да се взема в ръце.
	— Какво друго очаквахте, че мога да кажа, _майн хер_!
	Наблюдавах как зениците му ту се свиват, ту се разширяват. Беше стиснал ръце в юмруци. Вълкът в него се тресеше и искаше да излезе.
	_Хайде_, мислех си аз. _Ела и ме вземи._
	— Вероятно защото съм достатъчно глупав, допуснах, че последиците от постъпката ти ще те накарат поне да се замислиш.
	Спомних си как небето възвърна безоблачно синия си цвят, листата отново засияха в зелено. Помнех и сълзите в неговите очи, когато лятото се върна в света горе.
	— Обрекох ли света на вечна зима?
	Той стисна челюсти, устните му заприличаха на черта в усилието да се сдържи.
	— Не.
	— Пуснах ли обитателите на Долната земя на свобода в света горе?
	— Не — процеди той след наситена с ярост пауза.
	— Значи, всичко е наред.
	Безгрижно, дръзко, нахално. Арсенал за флиртуване на кокетка, който хвърлих, без много да му мисля. Той бе на ръба да ме сграбчи за раменете и да ме накаже. Исках го. Исках да почувствам болка и удоволствие, напомняния, че все още съм _жива_.
	— Всичко било наред! — той хвана една статуетка от полицата над огнището и я запрати в отсрещната стена. — Ами ако не бях те чул? Ако не бях успял да те върна? Ами ако… — не довърши, но знаех какво щеше да каже.
	_Ако ти не беше пожелала да се върнеш?_
	Станах от леглото. При всяка моя стъпка към него той отстъпваше назад и накрая притисна гръб в стената. Вече нямаше къде да избяга. Опрях длани в гърдите му и се надигнах на пръсти, за да прошепна в ухото му:
	— Върнах се. По своя собствена воля.
	Ръцете му ме сграбчиха за раменете, без да е ясно дали за да ме притисне до себе си, или да ме отблъсне. Пръстите му е впиха в ръцете ми.
	— Никога _повече_, никога не го прави. — Всяка негова дума бе стрела в сърцето ми. — _Никога._
	Долавях и гнева, и страха му. Всяка частица от тялото му трепереше от напрежение — искаше едновременно да ме сложи на мястото ми, но и да ме пусне. Трептенията му плъзнаха и по моето тяло.
	Целунах го.
	Горския цар се сепна изненадан, но улових ризата му и се притиснах към него като удавник за спасително въже. Той беше моето спасение. Отвърна на целувката ми с отчаяние, отново и отново, всяка следваща целувка бе по-настоятелна от предишната. Обвих ръце около тялото му, а неговите пръсти сграбчиха дрехата на гърба ми, докато ръцете ми търсеха да разкъсат ризата му, за да се добера до голата кожа.
	Толкова добре се почувствах.
	— Недей — повтаряше той шепнешком върху устните ми. — Недей. Не го прави.
	_Не ме докосвай. Не ме изкушавай. Никога повече не се опитвай да напуснеш Долната земя._ Не знаех срещу какво точно протестираше, но за мен беше без значение. Бяхме два мощни урагана в момент на среща.
	— Няма, няма — повтарях аз, без да имам представа какво обещавам, а и не ме интересуваше. Плътта ми се отзоваваше мощно на докосванията му и ликвидира всяка разумна мисъл.
	Той вплете пръсти в косите ми и ме отдели от устните си. Направих опит отново да го целуна, но той се оказа по-силен. Улови брадичката ми и ме накара да срещна погледа му.
	Тези очи, тези бледи, толкова стряскащи и различни очи. Дъхът му пареше лицето ми, погледите ни бяха впити един в друг. Изненадана, си дадох сметка, че всъщност гледам строгия млад мъж, а не _Ерлкьониг_, не вълка. Проумях какво всъщност ме молеше.
	_Не ме напускай._
	Топла вълна се разля по тялото ми и краката ми се подгънаха. Ала когато вълната стигна сърцето ми, усетих болка.
	— Никога — прошепнах аз.
	В същия миг очите му се промениха. Изстинаха и заприличаха на скъпоценни камъни, маската на _Ерлкьониг се_ върна. Устните му се спуснаха към шията ми, последва леко докосване със зъби, пръстите му се придвижиха към ключицата ми.
	— Добре — изръмжа той.
	След миг, с едно рязко движение, той скъса плата на дрехата ми от тила до подгъва.
	Бяхме и груби, и внимателни. Паднахме заедно на леглото, преплетени и усукани дрехи и тела, все едно два борещи се вълка.
	Ръцете ни се срещаха като след дълга раздяла, припомняйки си забравени усещания. Държах Горския цар и той беше мой, едновременно познат и нов.
	— Недей — повтаряше той.
	_Не си тръгвай._
	— Никога — задъхано отвръщах.
	Мъчехме се да открием общ ритъм, съгласие, за да продължим, но никой не отстъпваше; двамата бяхме жадни да вземем отново и отново. Заслужавах го. Заслужила си го бях заради времето, когато ме бе оставил без докосванията си. Той го заслужаваше, защото аз почти го бях изоставила, напускайки Долната земя. Бяхме гневни, но този гняв наподобяваше игра, бяхме хрътки, които се учат да ловуват.
	Горския цар винаги е бил щедър в брачното ни ложе, но едва сега разбрах на какво е способен. Притискаше раменете ми, краката му се впиваха в тялото ми, беше надвесен над мен с лице до моето. Изражението му бе диво и варварско, челото — цялото в бръчки, а устните — изкривени като при ръмжене. Строгия млад мъж го нямаше, нямаше кой да ме поведе сега през гората.
	Притисна силно устни в моите, езиците ни танцуваха, ръцете му шестваха по тялото ми и най-накрая спряха между бедрата ми. Усетих го напрегнат там.
	Горския цар спря.
	— Желанието ти е заповед за мен — промърмори той. Чакаше отговора ми.
	Поколебах се миг-два, кимнах.
	— Да — прошепнах аз. — Да.
	Не съм напълно готова за единението ни, но съм без дъх, когато той идва към мен. Това е повече от изпълване. Това е задоволяване. Вдигнах глава, аз съм в небесата. Елфическите пламъчета проблясват над мен — звезди, които никога няма да видят светлината на деня.
	Най-сетне телата ни се задвижват в унисон, ритъмът се ускорява и става все по-неудържим. Вече не съм Елизабет, не съм човек. Аз съм диво горско създание, творение на бурята и нощта. Препускам през сънища и фантазии, през историите на детството ми, през мрака и тайнственото, непознатото и необикновеното. Аз съм първична, създадена от музика, от магия, от _Ерлкьониг._
	Загубена съм.
	Бавно идвам на себе си, малко по малко, частица по частица, усещанията ми се връщат едно след друго. Първо краката. После ръцете, следва тялото ми, покрито с неговата топлина. Цветовете се връщат в света, усещам вкус на кръв от случайно ухапване. Зрение, вкус и обоняние. Чакам и слухът ми да се възвърне, но известно време това не се случва, чувам само туптенето на сърцето ми.
	_Малко по жалко ще отнемат зрението, обонянието, вкусовете, усещанията ти — бавен пир._
	Страхът ме стисва за гърлото.
	Горския цар долавя паниката ми и посяга да погали лицето ми. Докосвам носа си и виждам, че пръстите ми са окъпани в кръв.
	Усещам ужаса, който пробягва по тялото му, и миг след това той отскача от мен.
	_Елизабет?_ Виждам как устните му мърдат, произнасяйки името ми, но не го чувам.
	_Елизабет!_
	Говори още нещо, ала вече не го разбирам. Думите се превръщат в неразгадаемо приглушено брътвене и се вледенявам. Спомням си думите на Тисл.
	_Мислиш си, че биещото ти сърце е най-големият дар, който можеш да дадеш? Не, смъртна, туптящото ти сърце е най-малкото и последното._
	Горския цар извиква отново нещо и само след миг моите момичета гоблини се появяват.
	Не, не това. Не. Върнах се от света горе. Сестра ми още ме помни. Брат ми все още мълви името ми. Докато Туиг и Тисл се суетят над мен, не изпускам от поглед очите на Горския цар и търся отговори, но знам, че той не може да ми даде желания ответ, защото аз няма да го чуя.


>>	6
>>	Справедливост

	Някъде далеч някой свири на цигулка — тъжна песен, песен на извинение и скръб.
	— Йозеф? — промърморих аз в полусън.
	Със сигурност не беше изпълнението на моя малък брат. Липсваше характерната чистота. Долавях тежка скръб, тоновете носеха бремето на години, векове… може би на загуба.
	Това беше Горския цар.
	Поех дълбоко дъх и седнах в леглото. Спомените за станалото между нас се върнаха, цялата пламнах, но същевременно се сетих и за ужасяващите последствия. Потръпнах и докоснах ушите си, заслушах се с надежда, със страх.
	— Будна е.
	Това беше гласът на Тисл. Обърнах се и видях моите момичета гоблини — наблюдаваха ме с плоските си черни очи. Чувах отново. Огромно облекчение ме заля като вълна и заплашваше да ме удави в сълзи. Слухът ми още не беше загубен. Поне не засега. Все още имах зрение, обоняние, слух. Отметнах завивките и седнах в леглото. Исках да изтичам в стаята с пианото, да ударя клавишите, да се насладя на музиката, която мислех, че съм загубила.
	— Чакайте, Ваше Величество, чакайте! — Туиг се опита да ме хване, но се изплъзнах. — Трябва да си почивате.
	Краката ми все още трепереха, чувствах се нестабилна като след тежка болест, но не ме беше грижа. Музиката ме люлееше и кипеше в мен, опитваше се да излезе през порите, през очните ми ябълки, през пръстите. Изпитвах потребност да се освободя от нея, иначе щях да експлодирам.
	Установих, че Туиг и Тисл са извадили нотите на сонатата „Първа брачна нощ“ от джоба на престилката ми и са я оставили върху капака на пианото. Нямах намерение да композирам. Всичко в главата ми беше объркано, неуправляемо, а музиката представляваше същинска какофония от звуци. Седнах на малката пейка пред инструмента и засвирих — по-точно блъсках — изливах върху клавиатурата облекчението, гнева, изненадата и радостта си. Импровизирах, виех, изливах бурята от чувства в мен, докато стихията отмина.
	В последвалата тишина отговори цигулката.
	_Съжалявам, Елизабет._
	Схванах извинението му, все едно ми го бе казал с думи. Музиката винаги е била езикът, на който сме се разбирали, езикът на любовта, на смеха, на плача. Оставих го да свири и да свири, докато най-сетне отпуснах пръсти върху клавиатурата и изсвирих прошката си.
	_Благодаря ти, прощавам ти. Благодаря ти, прощавам ти._
	Ала цигулката запя в отговор на опрощението ми с остинато на вина и срам. Опитах да се присъединя с музика, да намеря подходящ акомпанимент, но Горския цар непрестанно менеше темпото, тоналността, вариация след вариация на угризения.
	_Аз съм чудовище. Аз съм чудовище. Аз съм чудовище._
	Продължавах да опитвам, но така и не успях да намеря общ език.
	— Доведи го — наредих на Тисл, заета да къса на дребни късчета непотребни листове хартия. — Доведи _Ерлкьониг._
	Тя се нацупи, но се подчини. След малко се върна сама.
	— Къде е той?
	За първи път ми се стори, че долавям следи от неувереност в изражението на Тисл. И тя измънка нещо.
	— Негово Величество няма да дойде — обади се Туиг.
	Горския цар не беше подвластен на желанията ми както моите момичета гоблини и въпреки това изпратих Туиг да го доведе с надеждата, по-добрата от моите прислужнички да го убеди. Тя също се върна сама.
	— Какво, да не би _Ерлкьониг_ да е твърде засрамен да се яви пред мен? — попитах аз. — Предпочитам да ми поднесе извиненията си лично, а не чрез цигулката.
	— Той е в параклиса, Ваше Величество — обясни Туиг.
	— Не го безпокоим, когато се моли — додаде Тисл.
	Изгледах ги изненадано.
	— Какво? Вие, гоблините, със сигурност не давате и пет пари за неговия Бог.
	— Така си е — скръсти ръце Тисл.
	— Не прекрачваме прага на свещено място — защити се Туиг. — Нищо, че вие, смъртните, не ни удостоявате с подобна любезност. Съобразяваме се със старите закони, но уважаваме вярата на Негово Величество, защото кои сме ние, та да отричаме непознатото и тайнственото?
	Изненадах се. От разказите на Констанце знаех, че гоблините нямаха нито чест, нито морал, бързаха да излъжат и да откраднат, за да постигнат каквото са си намислили. Но коя бях аз да се съмнявам в старите закони.
	— Добре. Тогава ще му отнема гласа. Донесете ми цигулката му.
	Моите момичета гоблини се спогледаха. Заповедта ми беше излишна.
	— Хубаво — ядосах се аз. — Ще го повикам по друг начин.
	Туиг и Тисл отново размениха погледи и изчезнаха.
	Чаках.
	Чаках Горския цар да свърши, да се изчерпи чувството му на вина. Чаках цигулката да замлъкне, за да започна своя отговор.
	Подредих листовете си и започнах втората част на сонатата „Първа брачна нощ“. „Алегрото“.
	_Ти си чудовището, което искам, майн хер._
	В големите прозорци в стаята с пианото виждах изглед от реката, минаваща през Залцбург, и движението на водите й ме вдъхнови. Чувах деликатното пицикато на цигулка, капките на ледените висулки в поток през пролетта. На този фон се носеше шушнещият звук на ручей. Арпежи на пианото. Направих съответните бележки на хартията пред мен. Още не бях решила тоналността, но си мислех за до минор. Преработих няколко пъти арпежите, докато не се получи нещо, което да ми хареса. Нищо засега, ето защо ги разширих. По-добре малко хроматичен цвят. Усещаше се напрежение и ми хареса. Различих в него непоносимото бреме на желанието.
	Реших да не чакам отговор от Горския цар.
	Първата част бе за гняв и безпомощност. Музикалната тема се докосваше, ала така и не постигаше потенциала си до самия край. Втората част щеше да е за загуба и за недостижими мечти. За света горе. За моето тяло. За неговото тяло. За пулса на желанието под всичко това и за съчетаването на двете части.
	Отбелязах си да преработя „Алегрото“ с тези нови идеи.
	По-меко. По-нежно. По-бавното темпо на „Адажиото“ само по себе си позволява да се създаде атмосфера на размисъл, на меланхолия, но не желаех да се усеща самодоволство и смирение. Не исках мелодията да го озадачи и разтревожи, а по-скоро да го покори и изкуши. Натрупване на ноти, пауза, заключение. Молулация нагоре. Същият мотив, пауза, заключение. Мислех си за ръцете на Горския цар, които се плъзгат по кожата ми. Заредена с очакване пауза, след това болезнено сграбчване. Отново и отново. Като оставя своята следа върху личността ми. Отбелязах и това върху нотите.
	Водена от звуците, се поклащах напред-назад. Затварях очи и си представях как Горския цар стои зад мен с длани върху раменете ми. Хроматична гама в шестнайсетини. Онези същите ръце с разперени пръсти, които преминават по шията ми, та чак до ключицата, после надолу по рамото и стигат до деколтето. Глисандо, бавни осмини. Въздишка.
	Не чух ехо на тази въздишка в стаята.
	Нека Горския цар ме чуе сега. Нека чуе моето разочарование и прошка.
	Докато свирех, докато композирах, чаках. Чаках лекото докосване на ръката му върху косата ми, шепот и лек дъх върху тила ми. Очаквах сянката му да падне върху клавиатурата. Сълзи да покапят върху рамото ми. Чаках и чаках, докато слънцето в света горе се скри зад хоризонта и настъпи мрак. Все така никаква следа от Горския цар.
	Стратегията ми не проработи. Бях напълно сигурна, толкова сигурна, че музиката ми, тази музика, която той толкова настояваше да чуе от мен, ще бъде достатъчна, за да извади Горския цар от чувството му на вина. Но минаха минути, часове, дни, а съпругът ми оставаше все така далеч от мен. Не беше ме докосвал, не беше говорил с мен, не беше ме поглеждал от онзи така катастрофално завършил сблъсък след завръщането ми от света горе.
	Липсваше ми.
	Липсваха ми разговорите с него край огъня, когато ми четеше от писанията на Еразъм, Кеплер и Коперник, когато загърбвах притеснението си и рецитирах на глас някое стихотворение. Липсваше ми и детската игра на „Истина или предизвикателство“, липсваха ми движенията и жестовете му, работата ни върху сонатата, но най-много тъгувах за усмивката, за различните на цвят очи, за онези дълги, елегантни негови пръсти, способни и да правят магия, и да свирят.
	Щом Горския цар отказваше да дойде при мен, аз лично щях да го измъкна от скривалището му.
	Втората част на сонатата беше почти готова. В нея нямаше и следа от гласа на Горския цар. Оставих пачето перо.
	— Тисл — извиках аз в празната стая.
	Момичето гоблин се материализира пред мен.
	— Какво иска сега Царицата на гоблините? — насмешливо попита тя.
	— Къде е _Ерлкьониг_?
	— В параклиса. Напоследък прекарва там дните си.
	— Заведи ме при него.
	Тисл вдигна вежда или поне щеше да я вдигне, ако имаше такава.
	— Ти си по-смела, отколкото предполагах, смъртна, да прекъснеш Негово Величество по време на молитвите му.
	— Вярвам в безкрайното опрощение на Всевишния — свих рамене аз.
	— Не неговото опрощение ще ти е необходимо.
	И въпреки всичко Тисл се съгласи, щом това било моето желание, да ме заведе до параклиса, за да взема цигулката на Горския цар. Остави ме пред входа и щом я освободих, изчезна мигом.
	Вътре беше празно.
	Вбесих се от вечните номера на момичето гоблин. Трябваше да помоля Туиг. Понечих да си тръгна, но забелязах цигулката на олтара.
	Неговата цигулка.
	Пристъпих напред, за да я взема, да взема гласа и вината му. През витражите струеше неземна светлина. Тук, вътре, не се виждаха нито пейки, нито столове. Напълно естествено, след като нямаше нито свещеник, който да води служба, нито енориаши. Прост дървен кръст висеше над олтара, а върху малка маса в презвитериума лежеше цигулката на Горския цар.
	Щом я взех в ръце, усетих топлината на старото дърво и лека въздишка отекна във въздуха.
	Едва не изпуснах инструмента от изненада. Огледах се. Не видях никого.
	— Не знам дали си тук, Господи, но аз съм тук отново, коленичил и молещ за прошка. Моля те да ми посочиш пътя. Толкова далеч съм от Теб и от Твоята милост тук, в долната земя, но те моля за присъствието Ти.
	Гласът идваше от ниша встрани на централната пътека, където човек можеше да запали свещ и да се помоли насаме. Приближих на пръсти, откъдето идваше гласът.
	Коленичил, Горския цар бе свел глава над ниска масичка с позлатен образ на Христос. До него горяха няколко свещи и осветяваха лицето на Исус с мека златиста светлина.
	— Човек би си помислил, че с годините един безсмъртен свиква със смъртта. В края на краищата всеки вехне и умира. А за такъв като мен това е просто част от съществуването. Задават ли си въпрос смъртните как се сменят сезоните? Есента след лятото, зимата след есента. Не, разбира се, те вярват, че светът ще се върне за живот и топлина след зимата. Но въпреки това…
	Горския цар вдигна глава. Притиснах гръб в скалата зад мен, за да не ме види.
	— Остро чувствам мразовитото присъствие на смъртта всяка зима. Станах свидетел толкова много мои невести да цъфтят и да угасват, но… — Гласът му прекъсна.
	Не биваше да съм тук. Трябваше да оставя Горския цар сам по време на личната му изповед. Обърнах се да си вървя.
	— Но Елизабет…
	Спрях.
	— Елизабет не е като цветята, които идваха преди нея. Тяхната красота бе мимолетна и преходна. Човек им се радва, докато са хубави, защото утре ще се превърнат в прах. Щом листенцата им увехнеха и покафенееха, ги помитах.
	Ушите ми не биваше да чуват как душата му се излива пред Всевишния. И въпреки това не можех да мръдна. Не исках да се оттегля.
	— Ще ме нарекат жесток, предполагам. _Тя_ ще ме нарече жесток. Но да съм жесток, студен и сдържан е единственият начин, по който знам как да оцелявам. — Смях, наподобяващ присмех, се откъсна от гърдите му. — Защо един безсмъртен се тревожи за оцеляването си? О, Господи, всеки ден се боря да оцелея.
	Гласът му постепенно бе утихнал, сякаш по-скоро разсъждаваше, а не се молеше.
	— Животът ми, самото ми съществуване, е безкрайно страдание. Сключих сделка с Дявола и съм в Ада. Нещо, което никога не разбирах, докато не станах владетел на това прокълнато място. Толкова много се страхувах да не умра, че се възползвах от възможността, каквато и да е тя, да се спася от мрака. Какъв глупак се оказах. Какъв глупак съм все още.
	Главата му отново клюмна.
	— Гняв, сърдечни терзания, радост, желание — отдавна не ги бях изживявал. Особено радост. От всички тях гневът е най-лесен — от векове насам горчивината и отчаянието винаги са ме придружавали. И все пак продължавам да копнея за дълбочина. За сила на чувствата. Въпреки годините не съм забравил искрата и болката от пламъка. Копнея да ги почувствам отново, независимо че свикнах с времето и вечността.
	Притисках здраво цигулката до гърдите си, обзета от желание да пристъпя до него, да го прегърна и да го утеша.
	— Отдавна се отказах да опитвам. Всяка от невестите ми идваше готова да умре, животът им в света горе бе приключил вече. Искаха един последен шанс да чувстват отново и аз им го давах. Давах им сълзи, удоволствие, но най-вече им давах катарзис. Използваха ме, както аз ги използвах, и веднъж отишли си, ги намразвах, задето са ме изоставили. Задето ме оставяха да търпя всичко сам. Но Елизабет…
	Затаих дъх.
	— Тя никога не е била стайно цвете. Тя е издръжливо дъбово дърво. Ако листата й изпопадат, напролет отново се разлиства. Не е готова да умре, когато ме дарява с живот. Но продължава да го прави, защото обича и обича дълбоко.
	Долните ми клепачи натежаха от сълзи.
	— Знам какво би ми казал Ти. Да сторя най-великото нещо — единствено благородното — да я върна в света горе. — Задави се. — Но аз съм себичен.
	Изведнъж си дадох сметка какво прегрешение правя в момента. Бях дошла тук, за да отнема гласа на Горския цар, а разбирах, че аз трябва слушам.
	— Знам какво значи да обичаш, Боже. Ти ме научи на това. Показа ми го чрез словото Си и Своята смърт, но досега не разбирах какво значи да жертваш. Да обичаш, значи да си безкористен. Дай ми сили, Боже мой, защото ще са ми нужни за изпитанието, което ме чака.
	Разплаках се, правейки отчаяни опити да потисна риданията си.
	— Моля се в името Ти, амин.


>>	7
>>	Бъди с мен

	Върнах се в стаята с пианото и разгледах цигулката. Беше съвсем обикновен инструмент, лишен от украшения, изработен от красива висококачествена дървесина в тъмен кехлибарен цвят. Очевидно беше много стара, с поодраскан от времето и употребата корпус, но личеше, че шийката и охлювът скоро са сменени. Спомних си портрета на строгия млад мъж в галерията и лицето на жената, изкривено от болка или удоволствие. Стори ми се познато, но интересно какво беше станало с това лице.
	Вдигнах цигулката, привидно бе като десетки други, които бях държала в ръце през годините, но тази сякаш дишаше. Усещах колко топло е дървото, също като флейтата, подаръка ми от Горския цар преди толкова време. Излъчваше топлина, все едно държах нечия ръка. Ръката на Горския цар.
	Не биваше да я вземам.
	_Да обичаш, значи да си безкористен._
	Не биваше да чувам тези слова. Не беше нито времето, нито мястото. Горския цар и аз заслужавахме да се срещнем лице в лице, когато правим най-съкровените си разкрития, а аз бях чула неговото без разрешение. Разкаях се искрено.
	_Меа culpa*, main her. Mea maxima culpa._
	[* Вината е моя (лат.). — Б.пр.]
	Наместих цигулката под брадичката си и вдъхнах миризмата на колофон. Лек аромат на мускус бе попил в дървото. Аромат на лед по ръбовете на локвите, на изгорели дърва. Ароматът на Горския цар.
	Пробвах струните, но на инструмента беше свирено скоро и той се нуждаеше от съвсем малка настройка. Започнах с няколко гами и упражнения, колкото да си припомня усещането. Всяка цигулка е различна, независимо от еднаквото устройство. Тази тук бе по-стара от нашите в странноприемницата или поне от останалите там. Ъгълът между шийката и корпуса бе по-различен, дължината на грифа — също. Прокарах лъка по струните — звукът бе по-дълбок и по-плътен.
	Не бях хващала цигулка от вечерта на Бала на гоблините, когато се включих в оркестъра за изпълнението на менует и за първи път позволих семето на музиката да се разпука в мен и да покълне. Моят инструмент, по-скоро по необходимост, а не поради избора ми, беше пианото. Първо, трябваше да акомпанирам на Йозеф, а и с него най-лесно представях моята музика. Но цигулката бе първият инструмент, на който се бях учила да свиря, следователно първият, който бях обикнала. За мен, естествено, бе непостижимо да извадя звука, както умееше Йозеф и дори Горския цар, но знаех как се свири.
	Тялото на цигулката леко затрепери и трепетът се предаде на челюстта ми, където брадичката опираше в инструмента. Затворих очи и оставих звуците да трептят в главата ми. Когато вече се разсвирих, оставих пръстите ми да правят каквото искат — започнах с няколко шакони, фрази от сонати, доставяли ми винаги удоволствие, поредици от шестнайсетини и трилели.
	От години не бях свирила по-дълго, нямах тренинг. От време на време пръстите ми се заплитаха, липсваше им необходимата дисциплина. Не съумявах да спазвам темпата, а и не помнех някоя пиеса от край до край. Но нищо не налагаше да доказвам виртуозност на самата себе си. Ето защо избрах една обикновена ария, която майка ми често пееше, докато работеше в странноприемницата.
	_Бъди с мен._
	Чух го да диша.
	_Тогава с радост ще се отдам на смъртта и на вечния си сън._
	От много време той присъстваше в съзнанието ми, така че от първия миг знаех, че е наблизо.
	_И колко щастлив е моят край, ако виждам скъпите ти ръце да затварят най-сетне моите обичащи очи._
	Чух нечие накъсано дишане. Отворих очи, но нямаше никого. Все пак чувствах погледа му, по-лекото от перо, невидимо докосване на нежните му пръсти, които проследяваха линията на тила ми, продължавайки по ръката, държаща цигулката. Усещах ги да поддържат и лакътя ми на ръката с лъка и той се движеше плавно напред-назад по струните.
	— Бъди с мен — казах на глас, без да спирам да свиря. Беше покана.
	— Тук съм, Елизабет.
	Лъкът се поколеба и отпуснах ръце. От сенките се показа строг млад мъж.
	Досега Горския цар се бе появявал в много образи — висок, елегантен непознат, бедно овчарче, нагизден като паун цар, но никога не бях виждала младежа от портрета. На фона на черната туника бледата кожа на лицето му изглеждаше почти сребриста, а косата бе златистобяла. Нямаше никакви украшения по яката и ръкавите, с изключение на малък дървен кръст на врата. Носеше нещо от излъчването на свещеник — просто, скромно и красиво.
	— Повика ме и ето ме тук — представи се той.
	Оставих цигулката и лъка и протегнах ръце.
	— Ти дойде и те приветствам с добре дошъл, _майн хер_.
	Не беше нужно да казваме каквото и да било повече. Прегърнахме се. Дълго стояхме така, докато сърцата ни забиха в унисон, докато ритъмът на дишането ни се сля, докато си припомнихме гънките и извивките на телата. До този момент не знаех колко празни са били ръцете ми. Бе живял в съзнанието ми толкова дълго, а сега исках да държа нещо повече от идеята за него. Исках да го държа в ръцете си.
	— О, Елизабет — прошепна той в косата ми. — Страхувам се.
	Тялото му трепереше и потръпваше като лист по време на буря.
	— От какво се страхуваш?
	— От теб — засмя се той. — Да не бъда прокълнат. От сърцето си.
	Сърцето му биеше под бузата ми — бързо и неуверено.
	— Знам — промърморих аз. — Аз също се боя.
	Признание, първото признание за слабост, което някога съм правила пред него. Усетих как цялото му тяло го разбра. Бях му дала ръката си, музиката си, тялото си, но едно нещо — доверието си, не бях му дала. Съгреших пред него в параклиса. Сега му позволих да съгреши пред мен.
	Целуна ме.
	Целувката му нямаше нищо общо с разменените целувки досега. Нямаше страст, нямаше трескавост и си дадох сметка, че досега целувките ни не са били дар, а кражба. Вземахме един от друг, изисквахме от другия, без да даваме.
	— Елизабет — промълви той до устните ми. — Грешен съм пред теб.
	— Не — възразих. — Аз не спазих обещанието си. Дадох ти музиката си, но не и доверието си.
	Беше самата истина. Бях му дала всичко без онова, от което той имаше най-голяма нужда — не ръката ми в брака ни, не тялото ми в леглото, дори не и музиката ми. Трябвало е да имам доверие на Горския цар преди години, когато бях малко момиче и свирех музиката си за него в гората. Трябваше да му имам доверие заедно с последствията от своя избор, когато станах негова невеста. Както и когато той се опитваше да ме върне на самата мен.
	Тялото му потръпна, когато усети всичко, което мина през ума ми.
	— О, Елизабет! — меко възкликна той. Очите му искряха — живи и настойчиви, и сега с мен наистина беше строгият млад мъж. — Доверието ти е нещо красиво. Позволи ми да ти дам моето в замяна.
	Коленичи пред мен.
	Смутена, се опитах да го накарам да стане, но той обви ръце около кръста ми.
	— _Майн хер_, какво…
	— Бъди с мен — прошепна той. — Колко щастлив ще е моят край — вдигна очи към мен, — ако на твоите скъпи ръце поверя душата си.
	Различните на цвят очи бяха бистри като изворна вода и видях какъв е бил като момче. Момчето, което е бил, преди вълкът в гората да го преобрази и погълне. Преди да стане _Ерлкьониг._ И ръцете, и краката ми трепереха неудържимо. Наложи се да седна на малката пейка пред пианото.
	— Елизабет, ти ми се отдаде изцяло и напълно. Нека направя същото и аз. Искам да ме имаш целия.
	Наведе глава и леко целуна коляното ми. И тогава започнах да проумявам.
	— Ти… искаш да те отведа в мрака? В пустошта?
	— Да — прошепна той, почти допрял устни до крака ми. — Да.
	— Но аз… нерешително продумах, — не знам… пътя.
	Усетих, че се усмихва.
	— Имам ти доверие.
	Доверие. Имах ли куража да го приема? Можех ли да понеса такъв товар? Аз бях Царицата на гоблините, но бях и обикновено момиче. Просто Елизабет.
	Но нима не бях и смела девойка?
	— Добре. — Мъчително преглътнах и го погалих по косата, докато отмествах главата му, за да погледна лицето. — Щом това е желанието ти.
	— Щом това е желанието ти.
	Горския цар наведе глава с благодарност, благоговение и смирение. Вплетох пръсти в гъстата светла коса и се опитах да вдигна главата му, за да ме погледне в очите. И прошепнах:
	— Погледни ме.
	Гледахме се дълго. Откритото му изражение ме трогна и същевременно се смутих от доверието и очакването, които прочетох. Той се беше отказал от цялата си власт и отдавна ми я беше предал. Още когато предложих своя живот срещу живота на сестра ми. Когато му предложих музиката си. Когато предложих себе си, цялата. Беше се подчинил много по-отдавна, отколкото си представях, и едва сега си дадох сметка за това. Та аз можех да го нараня. Не знам дали бях в състояние да понеса такова нещо.
	Сърцето му е в моя власт. И винаги е било.
	И сърцето, и доверието му са в ръцете ми. Знам какво искам, но онова, което желая, кара кожата ми да пламне. Сърцето ми бие до пръсване, кръвта звънти в ушите ми, задъхвам се от вълнение. Трябва да се владея, да не покажа външно какво става в душата ми.
	— Ще направиш… Готов си да направиш всичко, което поискам? — Гласът ми потреперва и прекъсва. — Без възражения, без въпроси и… без да се смееш?
	— Да, царице моя — кимва той с лека усмивка и не сваля очи от лицето ми. — Желанието ти е заповед за мен.
	Нервен смях се надига в гърдите ми, но бързам да го преглътна. Царицата на гоблините не моли за удоволствие, тя го изисква. Но аз не съм просто Царица на гоблините. Аз съм още Лизл, Елизабет, момиче… не, жена…, която не иска нищо повече от това мъжът в краката й да я докосва, да свали отговорността от плещите й. Тя не знае какво да прави с полученото доверие.
	Бавно и срамежливо започвам да развързвам връзките на дрехата си. Горския цар наблюдава съсредоточено всяко мое движение. Не мога да попреча на изчервяването, плъзнало по цялото ми тяло, но ръцете ми са спокойни и уверени. Той не сваля очи от мен и едва се сдържам да не се покрия.
	Чака да чуе всяка моя дума, постепенно се чувствам все по-сигурна.
	— Стани — казвам аз.
	Той се подчинява.
	— Съблечи се.
	Горския цар вдига изненадано вежди.
	— Моля те.
	Бавно, много бавно, той вдига ръце и започва да разкопчава ризата си. Облечен е просто — без елек, без копринени панталони — с най-обикновена риза и панталони. Въпреки това му отнема много време, за да остане без тях. Затаявам дъх. Едва сега разбирам колко много съм искала да го видя без външни прегради — напълно разкрит. При случайните ми посещения в спалнята му да не хвърлям погледи крадешком към разкопчана риза или недобре пристегнати панталони. А изцяло без дрехи.
	Той съблича ризата. Стегнати мускули покриват торса му. От лявата страна на гърдите виждам белег. Малък, тънък, сребрист под светлината на елфическите пламъчета в моята спалня. Горския цар е слаб, много по-слаб от мъжете в селото, които познавам от дете. Неволно в съзнанието ми изниква образът на Ханс — як, мускулест и почернял от слънцето.
	Като момиче бях убедена, че физиката е от решаващо значение за мъжествеността. И силата. Коремът на Горския цар е гладък и елегантен. Само че няма нищо деликатно в него и в ръцете на мъжа пред мен. Сенките очертават формите и контурите на тялото му като произведение на изкуството.
	Очите му срещнаха моите. Бяха очите на строгия млад мъж, изпълнени с въпрос.
	— Да — казах аз, без да съм съвсем наясно за какво точно му давам разрешение. — Да, можеш.
	Той въздъхва дълбоко. Тези очи, очи с различен цвят и сякаш от друг свят, за първи път са свободни от тъй дълго носеното бреме. Бремето на безсмъртието. На безкрайната апатия. Сега го беше прехвърлил на мен. Той се усмихва.
	Разбирам, че доверието, с което ме дарява, е сила. Не само Царицата на гоблините може да подчинява околните на своята воля, а и аз, Елизабет.
	— Ела — протягам му ръка. — Ела и ме последвай в светлината.
	Той ми подава ръка и го повеждам към леглото си. Прегръщам го и двамата падаме на постелята ми.
	Оставаме така известно време. Вече не съм Царицата на гоблините, а Елизабет, смъртната, топлокръвно човешко същество. Той вече не е Горския цар, а моят съпруг, мъжът, крил се доскоро под маската на мит. Всички преструвки са изчезнали и се гледаме с оголени тела, умове и души.
	Целувам го. Той отговаря. Това е танц на изследване на езици и устни, език, който учим заедно. В мен все още има копнеж, който да бъде задоволен, копнеж да бъда изпълнена от този човек и предвкусвам сладостта на този момент, на това единение.
	И то се случва.
	Този път не го оставям. Тялото ми е на мястото си, но усещането ми за мен самата се е разпаднало напълно. Съзнанието ми е празно. _Tabula rasa._ Той ме е пренаписал изцяло. Това е дълго разкриване, където отново се изграждам.
	Като в мъгла разбирам, че Горския цар шепне името ми отново и отново като мантра, като молитва.
	— Елизабет, Елизабет, Елизабет.
	— Да — отговарям. — Тук съм. Тук съм най-сетне.
	Аз съм ритъмът, а той — мелодията. Аз подавам басо _континуо_, а той импровизира.
	— Да — шепна в ухото му. — Да.
	Когато се връща при мен, лежим един до друг, дишането ни става все по-бавно, пулсът в телата ни се успокоява. Изтощена съм и във всяка част на тялото ми се разлива покой. Той се размърдва леко и аз се сгушвам в гънката на рамото му, допирайки нос в косъмчетата по гърдите му.
	Мълчим и усещам как се унасям в сън, в неизбежното потъване в сън. Малко преди да заспя, чувам три думи, които ме съсипват.
	— Обичам те, Елизабет.
	Притискам го до себе си, макар сърцето ми да препуска.
	— За бога, толкова много те обичам.


>>	8
>>	Приказка за смелата девойка

	— Разкажи ми приказка — помолих аз.
	С Горския цар лежахме прегърнати с притиснати едно до друго сърца. Пръстите му галеха леко рамото ми, сетне се спуснаха към деколтето и гърдите ми.
	— Ммм?
	— Разкажи ми приказка — повторих аз.
	— Каква да бъде?
	— Приспивна. И да има щастлив край.
	Почти чух как в гърдите му се надигна смях.
	— Имаш ли някоя любима?
	— Знаеш ли истинската история за смелата девойка? — тихо попитах след кратко мълчание.
	Нужно му беше много време, преди да отговори:
	— Да. Знам истинската история за смелата девойка. Но тази, която знам, прилича на приказка — събрана е и по спомени от първо лице, и наследени.
	— Значи не е твоята история?
	— Не.
	— Не е ли история на _Ерлкьониг_?
	— Тя е на _Ерлкьониг_, но не е моята история.
	_Не е моята история._ За първи път той ясно се разграничаваше от _Ерлкьониг._ Между човека, който е бил, и мита, в който се е превърнал.
	Държах го здраво в прегръдките си, доближила лице до мястото, където най-силно чувах сърцето му. Представях си, че е смъртен, и то тупти в унисон с моето. Неговите секунди бяха мои часове, неговите минути — мои години.
	— Имало едно време — започна той, — един велик цар, който живеел на Долната земя.
	Затворих очи.
	— Бил владетел и на мъртвите, и на живите — продължаваше той. — Всяка пролет събуждал света горе за живот, а в края на всяка есен го връщал отново в смъртта. Сезоните се сменяли един след друг и царят започнал да остарява. Пролетта настъпвала все по-късно и по-късно, а есента все по-рано и по-рано, докато една година пролетта изобщо не настъпила. Светът горе притихнал, мъртъв и безжизнен, хората страдали.
	Спомних си как сланата и ледът плъзнаха по ръбовете на листата и дърветата в Дъбравата на гоблините и потръпнах.
	— И тогава един ден смела девойка се престрашила и слязла в Долната земя — продължаваше той, — за да помоли царя да върне пролетта в света горе. Предложила му в замяна своя живот. _Давам своя живот заради моя народ_, казала тя.
	Сълзи опариха клепачите ми. Когато за първи път чух тази история от Горския цар, тя ми се стори красива. Благороден жест за мъченици и саможертва. Но сега, когато разбирах истинската цена на моя живот, тя ми се видя болезнена. Не бях благородна. Бях себична. Исках да живея.
	— _Ерлкьониг_ усетил нейния плам и пожелал топлината му. Толкова дълго живял в студа на Долната земя, че вече не помнел нито светлината, нито топлината на всичко хубаво на света. Тя била слънцето, а той земята, която се събуждала от ледовете. Ето защо приел предложението й да се оженят — спасителна ръка, подадена на давещ се. Вкопчил се с всички сили в тази ръка и бавно, но сигурно, двамата събудили света от зимата.
	Горския цар замълча, сякаш измисляше историята по-нататък.
	— Ролята на царя в подземното царство е голямо бреме. Всяка година смяната на сезоните става все по-трудна, защото с годините се отдалечаваш от живота и любовта и човешкото в теб намалява. Нужна е любов, за да се върне светът отново към живот.
	— Как? — попитах аз.
	— Трябва да обичаш земята и хората, които живеят на нея. Любовта е мостът, който свързва света горе и този долу и поддържа въртенето на колелото на живота.
	Спомних си думите на Тисл. _Докато имаш причина да обичаш_.
	— После какво станало? — Прокарвах пръсти по белега върху гърдите на Горския цар и се питах, каква ли е историята му.
	— После _Ерлкьониг_ се влюбил.
	Чаках да чуя останалата част. Мълчанието му продължи твърде дълго и когато вече не издържах на напрежението, се обадих:
	— И?
	— Чак сега се сетих, че не мога да завърша щастливо тази история — рече той. — Нали всички завършват с _И заживели дълго и щастливо?_
	Щастлив край. Дори да беше пожелателно, думите на Туиг отекнаха в сърцето ми. _Тяхната любов беше мост и те минаха по него._ И защо смелата девойка не е освободила своя Горски цар? Не е ли била любовта й достатъчно силна, за да свърже двата свята? _Майн хер_ не беше първият, със сигурност нямаше и да е последният.
	— А смелата девойка не е ли обичала _Ерлкьониг_? — полюбопитствах аз.
	— Не знам — стегна се Горския цар.
	Прехапах устни и извърнах лице, неспособна да срещна погледа му.
	— Мисля, че да. Със сигурност. Как иначе… Как ти щеше да можеш… — не успях да довърша.
	— Искаш ли друга приказка, Елизабет? — попита с приглушен глас Горския цар.
	— Да — преглътнах мъчително аз.
	— Това е моята приказка. Но ще те оставя да решиш дали краят е щастлив.
	Кимнах.
	— Живял някога млад мъж.
	Обърнах рязко глава и го погледнах. Горския цар се усмихна, но така и не успях да определя дали усмивката му е тъжна, или горчива.
	— Строг млад мъж ли? — попитах аз.
	— Така ли… — засмя се той. — Ти така ли го наричаш?
	Страните ми пламнаха; бях твърде смутена, за да отговоря.
	— Строг млад мъж. Строг, надут, глупав. Да „глупав“ — отсече той решително. — Имало някога млад глупав мъж. Кръстосвал света горе в търсене на мъдрост, за да бъде по-малко глупав. Един ден случайно срещнал в гората царя на Долната земя, който твърдял, че пази тайните на живота, любовта и Небесата.
	Затаих дъх. _Тази история ми принадлежи._ Историята как е станал _Ерлкьониг_.
	— Царят предложил познанието си на глупавия млад мъж… на определена цена. _Цената_, казал царят на Долната земя, _е моята корона, а ти ще ми дадеш душата си и името си_. Младият мъж бил глупав и се съгласил.
	Имах чувството, че някой извади всичкия въздух от дробовете ми. Младият мъж е бил измамен… Измамен да приеме трона. Това беше историята на галерията с горски царе. _Винаги е имало Ерлкьониг. И винаги ще има._ Не можех да дишам от мъката, стиснала гърлото ми.
	— Глупавият млад мъж си мислел, че жертвата не е кой знае колко голяма… В крайна сметка един подменен няма душа, никога не е имал свое лично име. — Горския цар се изсмя горчиво. — Но с течение на годините бремето на безсмъртието ставало все по-тежко и по-тежко и той осъзнал какъв глупак наистина е бил, за да повярва на онзи цар. Защото никаква власт над света горе и долу не си заслужавала страданието, на което сам се бил подложил.
	— О, _майн хер_! — Пресегнах се да махна косата от очите му, но той не беше свършил приказката.
	— Един ден той срещнал момиче в гората.
	— Смела девойка ли? — прекъснах го аз.
	— Смела и красива.
	— Това наистина е приказка — подхвърлих пренебрежително.
	— Шшт — допря той пръст до устните ми да замълча. — Девойката била и смела, и красива, но не виждала красотата си. Била заключена в магия и музика и чакала да я пуснат на свобода.
	Бях смела и красива. Това беше красива лъжа и грозна истина едновременно.
	— Сприятелили се — красивата девойка и глупавият млад мъж. Станали приятели и глупавият млад мъж започнал да си припомня всичко добро и прекрасно от света горе. За хората. За музиката, за вярата, лудориите, страстта. Но когато пораснали, глупавият млад мъж забравил защо е искал да бъде човек.
	Трепнах.
	— И решил да заложи капан. Заловил красивата девойка и я затворил в кафез. Тя имала една песен и той искал тази песен, ето защо глупавият млад мъж я карал да пее песента си отново и отново. Всяка вечер красивата девойка се прибирала послушно в клетката си и за първи път от много време глупавият млад мъж си помислил, че може да е щастлив.
	— А бил ли е щастлив? — попитах аз дрезгаво.
	— Да — едва чуто продума той. — О, да. Никога не е бил толкова щастлив.
	Гърлото ми се сви.
	— Но колкото и щастлив да бил той, красивата девойка не била щастлива. Клетката я убивала, убивала духа й. И постепенно, малко по малко всичко, което глупавият млад мъж толкова харесвал в девойката, започнало да изчезва. Нищо не можел да направи и само гледал как тя вехне и се превръща в призрак пред очите му. Оставало му единствено да изтръгне собственото си сърце. Да я задържи го правело щастлив, но това означавало да я гледа как умира. Или да я пусне на свобода, да разбие сърцето си, но да я вижда, че живее?
	Настъпи мълчание.
	— И как завършва приказката?
	Спогледахме се и за кратко дори си помислих, че цветът на забележителните му очи се избистри и стана по-дълбок, точно каквито са били, когато е бил човек.
	Примигнах и те отново станаха бледи, угаснали и студени като лед, както обикновено.
	— Искаш щастлив край, скъпа моя. Ти ми кажи как да завърши историята.
	По лицето ми неудържимо потекоха сълзи. Той се опита да ги изтрие с палците си.
	— Глупавият мъж пуснал красивата девойка да си иде.
	— Да. — Гласът му бе приглушен от натрупаните чувства. — Пуснал я да си върви.
	Не можех да сдържам повече риданията си. Горския цар ме прегърна и ме залюля, а аз не спирах да плача. Скърбях за разбитото сърце на глупавия млад мъж. За щастието, което бихме могли да имаме. За своя егоизъм, който не бях способна да преборя. Плачех за него, за нас, но най-вече за самата себе си. Отивах си у дома.
	— Трябва да си тръгнеш, Елизабет — нежно каза той.
	Кимнах, загубила дар слово.
	— Избери живот, Елизабет. В теб има огън, не го гаси. Поддържай го с музика, шоколадова торта и ягоди. С щилхопфа на баба ти. Нека се разгаря с обичта ти към семейството. Нека бъде фар за сърцето ти, за да останеш вярна на себе си. — Той погали страните ми. — Направи го, за да те помня така — енергична и пълна с живот.
	Отново кимнах.
	— Готова ли си?
	_Не._
	— Утре — промълвих аз.
	Той се усмихна и ме целуна. Устните му бяха нежни и в тях усетих сбогуване.
	Отвърнах на целувката. Времето за никого не спира, най-малко за мен, но в момента на целувката ни открих малко кътче от вечността.


>>	9
>>	Сонати. Мистерии

	Ако не заспивам, утре няма да настъпи никога. Оставих Горския цар да спи в леглото ми и изтичах вън от спалнята. Не в стаята с пианото, където нашата музика чакаше на поставката, а в параклиса. Това бе неговото светилище, неговото убежище, но в тази последна нощ преди свободата ми исках да съм с Бога.
	Нито Тисл, нито Туиг бяха подръка, но вече бях разбрала, че пътят от спалнята ми до Божия дом е прав и тесен.
	Кой ли беше построил параклиса? Високо над главата ми осветените витражи изобразяваха не различни сцени от живота на Иисус или на апостолите, а от живота на _Ерлкьониг_ и неговите невести. Вдясно на поредица от панели беше изрисувана златокоса жена в бяло и до нея тъмна фигура с рога. Сезоните на отделните панели се сменяха и на тях се виждаше как младата жена в бяло става все по-бледа и слаба. На последния бе показано как жената умира в ръцете на рогатата фигура, а друга жена в синьо стои зад тях.
	На стената вдясно бяха закачени стъклописи. На първия млад мъж в червено яздеше бял кон през гора, а в краката му подскачаха дребни хобгоблини. На следващия младият мъж се срещаше със загадъчна рогата фигура, а около главата на мъжа, наместо ореол от светлина, имаше тъмен облак. По-нататък младият мъж бе коленичил в краката на фигурата, а тъмнината обгръщаше и двамата. На последната картина се виждаше как сивкавата фигура на мъж се отдалечава на бял кон, оставяйки младия мъж в червено с корона от еленови рога на главата.
	Отговорите са били тук. Но въобще не ми беше хрумвало да се загледам в картините в божия храм.
	Коленичих пред олтара под разпятието. Никога не съм била ревностна вярваща. У дома не се държеше много на молитвата, но сега сведох глава пред олтара.
	Не знаех как да се помоля за смелост или за решение, да помоля времето да спре, макар и за малко. Не бях готова да се срещна със света горе. Поне не засега.
	В параклиса нямаше огледала, които да показват света горе, но си представих Дъбравата на гоблините преди зазоряване, когато мракът на нощта всеки миг ще се оттегли и ще се появят първите синкавочервени отблясъци. _В този час_, по думите на Констанце, коболдите и хьодекините _излизат навън да играят_. Представях си как цветовете на небосклона изсветляват и се променят, съвсем бавно и постепенно, сякаш никога няма да се случи напълно. В света горе, където ще бъде моят живот, всяка секунда от всеки ден минава с толкова малко прослава, че мисълта за смъртта с нищо не се отличава забележимо от тази за зората пред хоризонта.
	Никога не се бях замисляла, че ще остарея и каква ще бъда, когато стигна възрастта на баба. Дали ще съм като нея съсухрена и свадлива? Или по-скоро ще съм като мама, чиито тънки бръчки и излиняла коса са по-скоро знак за мъдрост, а не за възраст? Докоснах страните си с пръсти — все още гладки и млади. С годините тези бузи щяха да хлътнат, кожата вече нямаше да е така стегната.
	Кете би се ужасила при мисълта за старостта, но на мен тя ми вдъхваше спокойствие. Да остаряваш, значи, че си живял пълноценен живот. Не на всички е отредена привилегията да имат такъв живот. А ето че сега тази привилегия ще бъде и моя.
	— Елизабет.
	Горския цар стоеше при входа на параклиса с цигулка в ръка.
	— Не знаех, че си толкова набожна, скъпа моя — рече той, а на лицето му се бе изписала усмивка на приятна изненада.
	— Не съм. — Изправих се и изтупах прахта от коленете си. — Но дойдох да помоля за сили и смелост.
	— Сили и смелост за какво? — Очите му гледаха нежно.
	— За да посрещна утрешния ден.
	Горския цар се усмихна с много състрадание и съчувствие и тръгна към мен.
	— Той отговори ли ти?
	— Не.
	— Възможно е вече да ти е дал отговор, но ти да не си готова да го чуеш — отбеляза внимателно съпругът ми и докосна с пръст сърцето ми. — Неведоми са пътищата Божии.
	— Бих се радвала, ако не са чак толкова неведоми и Той е по-конкретен.
	— Така казваме всички — подсмихна се той.
	Завъртях нетърпеливо очи и тогава погледът ми попадна на цигулката.
	— Защо ти е тя?
	В отговор Горския цар започна да настройва инструмента. Наместо да го прави на стандартни интервали, той смени височините. Имаше добър слух. Прокара лъка по всяка от струните с плавно, умело движение. Наблюдавах колко лесно се движат пръстите му върху цигулката, все едно израснали заедно стари приятели.
	Свърши и се обърна към мен.
	— Преклонение — каза той простичко. — Дойдох тук, за да се преклоня пред Него по единствения възможен за мен начин. С единственото, което е чисто и е мое.
	_Негово._ Въпреки всичко, изречено от Горския цар, строгият млад мъж все още живееше в него. Никаква магия, никакви номера нямаха силата да дадат на моя Горски цар изключителния начин, по който той свиреше. Тази способност не принадлежеше на _Ерлкьониг._ Дарбата си беше негова и на никого друг.
	— Ще си тръгна — обадих се аз, — ако искаш да останеш сам. — Мислех си за нощта, когато прегреших пред него тук, в същия този параклис, и почувствах, че срамът се спуска над мен като покривало.
	— Не, остани — промълви той след дълго мълчание.
	Бях поискала и най-малката частица от него в нощта, когато обявих моето правосъдие. Тялото му, плътското му желание, името, доверието му. Ала имаше кътчета от душата му, за които не смеех да моля да ми разкрие, защото разбирах, че е необходимо някои неща да останат съкровени и само твои. Неговата богобоязливост бе едно от тях. Величието на това, с което ме даряваше, напълно ме освободи от срама, сега заместен единствено и само от благоговение.
	В параклиса липсваха пейки, тук винаги е имало само един богомолец. Седнах на стъпалата със сплетени пръсти, за да бъда с Него и да приема този дар.
	Горския цар вдигна лъка над инструмента и затвори очи. Наблюдавах го как пое дълбоко дъх и мислено зададе темпото.
	Пиесата започна с прослава и зов за радост, фразата се повтори няколко пъти, преди към нея да се присъединят и други гласове. Горския цар умело ги предаде чрез различни нюанси на чувствата, редувайки ги един по един. Под пръстите му звучеше единствено _Алелуя, алелуя, алелуя._
	След кратка пауза започна отново, този път със соната, напълно в подкрепа на настроението на първата пиеса.
	Знаех, че свири чудесно. Също като Йозеф, Горския цар свиреше не само точно и с умение, но и с любов. И въпреки това двамата се различаваха както денят и нощта. Брат ми свиреше чисто, а Горския цар свиреше с религиозна отдаденост. Талантът на Йозеф в изпълненията му на цигулка винаги е бил в изрядната му точност. Нищо на тази земя не можеше да разклати неговата прецизност.
	Горския цар свиреше с дълбочина. Чувствата, които брат ми предаваше, бяха заучени — скръб, трагедия, загуба. Горския цар ги преживяваше и изстрадваше.
	Пиесата завърши. Настъпи тишина. Едва сега усетих, че съм затаила дъх.
	— Красиво е — промълвих съвсем тихо, за да не наруша религиозната тишина. — Твое произведение ли е?
	— Ммм? — Той отвори бавно очи, излизайки постепенно от преживяването.
	— Ти ли написа това произведение? Изключително е.
	— Не — усмихна се той. — Не съм аз. Но може да се каже, че то написа мен.
	Мълчание.
	— „Възкресение“. Една от сонатите „Мистерии“.
	— Къде си я научил?
	Нова пауза.
	— В абатството, където израснах.
	Това бяха само трохи от неговото минало. Поглъщах ги жадно, сякаш бяха последната храна в живота ми. Копнеех за него, за строгия млад мъж, за всяка частица от него, до която можех да стигна.
	— Кое е това абатство?
	В отговор последва лека усмивка, показаха се само върховете на зъбите му. Пътищата и на Горския цар и на Всевишния бяха неведоми, а толкова ми се искаше да не е така.
	— Кой е авторът на пиесата? — настоявах аз.
	— Да не би да започваме поредна игра на „Истина или предизвикателство“?
	— Ще ми кажеш само ако желаеш.
	Той спря, преди да отговори.
	— Не знам кой е авторът на оригинала. — Погледът му се рееше разсеяно, пръстите потропваха по корпуса на цигулката. — Да речем, че съм откраднал нещо оттук, нещо оттам, докато съм слушал, скрит в ъглите, и пръстите ми са запаметявали, свирейки на въображаема цигулка. Адаптирах сонатата, доколкото можах, по памет.
	По спомени от уроците ми по история на музиката се опитах да определя кога е създадена пиесата. Звучеше ми малко старомодно, липсваше й структурата на сонатата, каквато я познавах. Сякаш двамата с Горския цар, скрити в сенките, се вслушвахме в звуци, които не бяха предназначени за нашите уши.
	— Пробвай да поразвиеш темите — предложих аз. — Скордатурата е малко необичайна, но ще стане интересно, ако изсвириш мелодията още веднъж в минор.
	— Наистина си гениална, Елизабет — засмя се той и поклати глава. — Ти си творец. Докато аз съм само изпълнител.
	Последните му думи дойдоха съвсем неочаквано и ме прободоха право в сърцето. Побързах да извърна глава, за да не види сълзите ми. Малкият ми брат бе казал абсолютно същото, преди да се озова на Долната земя, преди да разбера разликата между създаването и интерпретирането.
	Горския цар седна до мен на стъпалата и мигом ме изпълни със спокойствие. Целуна рамото ми, не говореше и чакаше да се уталожат чувствата ми.
	— Кой… Кой те учи да свириш? — попитах, след като се изкашлях, за да прочистя гласа си от натрупаната мъка.
	Усетих как опряното в рамото ми лице се усмихва и промърморва нещо.
	— Моля?
	Той вдигна глава.
	— Казва се брат Махьо.
	Монах. Напълно неизвестен монах, който със сигурност отдавна не беше между живите. Но Горския цар го помнеше. Положително го обичаше искрено и така старият учител продължаваше да живее. Да те помнят хората, които те обичат, много след като тялото ти вече е прах, това е безсмъртието в света горе.
	Замислих се за брат ми и за сестра ми, те все още ме обичаха, чакаха ме в света горе. Сякаш ми пораснаха криле. Скоро. Много скоро.
	— Какъв беше той? — попитах аз, все още с гръб към Горския цар. — Той ли те отгледа? Кои са родителите ти? Ти как попадна в абатството? Какво…
	— Елизабет.
	Все още не смеех да го погледна. Не бях готова.
	— Утре настъпи.
	Разтърсих глава. Бях направила своя избор. Бях избрала себе си. Избрах себелюбието.
	Горския цар долови колебанието ми.
	— Не съжалявай, че избра да живееш.
	— Не съжалявам — прошепнах аз. — И никога няма да съжалявам. — Беше истина, но не напълно.
	— Елизабет.
	Стегнах се.
	— Погледни ме.
	Бавно и някак неохотно се обърнах. В очите му грееше светлина, светлина, в която да остана запечатана много след като изчезна не само от Долната земя, но и от света горе. Очите му бяха същински скъпоценни камъни. Променяха напълно лицето му. Красотата му, толкова неестествена, вече не беше тревожна или тайнствена. Сега лицето му бе изпълнено с живот и много младо. Но и толкова уязвимо.
	— Кой си ти?
	Въпросът ми падна между нас като капка дъжд върху стъклена повърхност и отекна в тишината.
	— Аз съм _Ерлкьониг_, Господарят на злодеянията и Царят на Долната земя.
	— Това си ти сега — поклатих глава. — Кой си ти?
	— Аз съм Горския цар, твоят безсмъртен любим, който ще те обича вечно.
	Той беше и _Ерлкьониг_ и моят Горски цар, но исках да знам кой беше той за себе си. Името му бе последната частица от него, която можех да имам.
	— Не, знам кой си.
	— И кой съм? — Върховете на зъбите му леко се подадоха между устните.
	— Човек с музика в душата. Ти си своенравен, противоречив, изпълнен с конфликти. Наслаждаваш се на детски игри и си щастлив, когато побеждаваш. Ти си благочестив. Джентълмен, виртуоз, учен и мъченик, а от всичките тези маски най-малко харесвам тази на мъченик. Ти си строг, ти си надут, ти си превзет и си глупав.
	Горския цар мълчеше.
	— Е, права ли съм?
	— Да. Прозряла си истинската ми душа, Елизабет.
	— В такъв случай името ти, _майн хер_.
	Засмя се леко, но в смеха му имаше и болка.
	— Не.
	— Защо?
	— За да ме забравиш — бе простият отговор. — Няма как да обичаш човек без име.
	— Не е вярно — възразих аз.
	— Името принадлежи на смъртен.
	В различните на цвят очи имаше нещо, което не успях да разгадая.
	— А мъжът, който бях, е там, в света горе.
	Прегърна ме и аз се притиснах гърдите му, в белега до сърцето му.
	— Намери ме, Елизабет. Намери ме там. Само там горе ще откриеш последната частица от мен.
	Той ме освободи. Но ме освободи не само от прегръдката си, освобождаваше ме напълно. Пускаше на свобода момичето, което някога свиреше музиката си за него в гората, което бе разчупил, за да освободи душата му, момичето, на което се бе отдал изцяло.
	Едва дишайки, бръкнах в джоба си и извадих пръстена с вълча глава — него бе сложил на пръста ми в нощта на нашата сватба.
	Горския цар поклати глава и затвори шепата ми около пръстена.
	— Задръж го.
	— Но… Той е символ на твоята власт.
	— Така е — тъжно се усмихна той. — Но е само символ, Елизабет. На моята власт, но и на обещанието пред теб. Освен това ти дадох този пръстен сериозно, като съпруг на съпруга.
	Заключих пръстена в шепата си го притиснах до сърцето си.
	— Как… Как ще стане? Как ще се… — преглътна мъчително, — ще се разделим?
	— Дадохме своите обети тук, в параклиса — каза Горския цар. — И ще развалим обетите си тук.
	Пред олтара се появи бокал с вино. Той понечи да го вземе, но се поколеба.
	— Не мога… Не мога да ти помогна. След като развалим обетите, вече няма да имаш власт като Царица на гоблините, няма да имаш защитата на _Ерлкьониг._ Ще ти стигне ли смелост да изминеш пътя сама?
	Нямах тази смелост. Но въпреки това кимнах.
	— Останалите… със сигурност ще ти пречат. Но имам вяра в теб, Елизабет.
	Нямах вяра в себе си, за разлика от Горския цар, и тъкмо тази негова вяра щеше да ми дава сила. _Неведоми са пътищата Божи._
	— Радвай се — улови той ръцете ми в своите, — защото ще живееш. А аз ще се радвам с теб.
	Целунах ръцете му. В очите му се четеше тревога, но изражението му беше спокойно. Опитваше се да е силен заради мен.
	— Тържество заявявам — каза той, — че ти връщам безкористно дадения живот.
	— Тържествено се заклевам — продумах аз през сълзи, — че по своя воля приемам от ръцете ти своя живот.
	Той взе бокала от олтара и го протегна към мен.
	— Да пием и да развалим дадената дума.


>>	10
>>	Връщането

	Вече не бях Царица на гоблините. Разбрах го в мига, в който властта ми беше отнета, защото коридорите и проходите около мен се пренаредиха.
	Параклисът и Горския цар изчезнаха и останах съвсем сама. Пътят ми през Долната земя вече нямаше да е прав и ясен. Не разполагах с карта, нито с компас, но знаех къде трябва да отида — до бреговете на подземното езеро, да намеря в тайния пристан лодката, която подмененият бе завързал, и да греба до света горе.
	Сега без защитата на моята власт като Царица на гоблините Долната земя изглеждаше далеч по-недружелюбна. Гоблини се стрелкаха в краката ми, потраквайки с дългите си пръсти, когато стъпваха върху камъните, бръмбари прелитаха в тъмното. Наблюдаваха ме десетки проблясващи черни като мъниста очи. Обгръщаше ме зловеща тишина, направо лепнеше като паяжина и колкото и да се стараех, не успявах да я махна от себе си. Косъмчетата по ръцете ми настръхнаха, стотици игли се забиваха в гърба ми и с всяка следваща стъпка страхът и ужасът нарастваха стократно. _Останалите… със сигурност ще ти пречат. Но имам вяра в теб, Елизабет._
	Стъпвах много предпазливо, но знаех колко дяволски изобретателни са злобните създания тук. Неочаквано под краката ми се отвори пукнатина и се спънах, изкълчвайки глезена си. Свих се от болка и неволно настъпих подгъва на полата си. Претърколих се. По брадичката ми бе потекла кръв.
	Щом капка от моята кръв попадна в пръстта, около мен избухна истинска буря от съскащи звуци. Точно това бяха чакали гоблините.
	Врявата от кудкудякащите им гласове ставаше все по-силна и ме заливаше подобно надигнала се в далечината вълна. Към краката ми се стрелваха ръце, увиваха се като стъбла на къпина, дърпаха ме, скубеха косата ми, роклята, обувките — всичко, до което успяваха да се докопат.
	— Престанете — крещях аз. — Спрете!
	Проходите ечаха от ръцете, които пробиваха земята, и трополяха като канонада от оръжие. Покрих главата и ушите си с ръце, за да се предпазя от крайниците, наизлезли от стените и тавана — всички се домогваха и домогваха до тялото ми. Писъците и врякането бяха оглушителни.
	— Спрете! Моля ви! Искам да спрете!
	Моите желания вече нямаха власт над тях. Пълзящи ръце, хиляди очи, остри зъби — всички искаха да ме разкъсат парче по парче. Напразно се мъчех да ги тъпча с крака. Те ме държаха здраво като в примки с неподозирано силните си крайници. Влачеха ме към мрака, а миризмата на паниката ми ги влудяваше още повече.
	О, _Господи_, мислех си аз. _Жива ще ме заровят._
	Жива заровена. Какъв позорен край. Да пожертвам живота си, за да настъпи пролетта, беше благородно, но това? Щеше да бъде ужасно да умра по този начин. Хленчейки. Помислих и за Дъбравата на гоблините, за клоните, които винаги са ми напомняли човешки ръце. Дали това щеше да е и моята съдба — ръцете, краката и тялото ми да бъдат обезсмъртени в дървета.
	— Какво искаше от мен? — провикнах се в отчаянието си. _Теб, теб_, отговориха съскащите им гласове. _Искаме теб._
	_Не можеш да напуснеш Долната земя, смъртна, не и без да платиш._
	— Какво?
	Ръцете на гоблините притискаха устата и врата ми, сякаш искаха да задушат каквото ще кажа.
	— Кажете ми какво да платя и ще платя!
	Ръцете спряха да човъркат. Някои се отдалечиха и кривите им пръсти се свиха на кръг, нос и уста. Видях пред себе си подобие на лице.
	Там, където би трябвало да са очите, имаше дупки, а на мястото на устата — зинала паст. И въпреки това усетих присъствието на много включили се гоблини.
	— Какво искате? — отново попитах аз.
	Мина доста време, преди пръстите да успеят да се разместят така, че да се образуват устни, които да оформят думи.
	_Имаш нещо, което е наше, смъртна._ Хиляди гласове се съединиха в общ хор, но гласовете в него бяха с различна височина.
	— Какво…
	_Живее в света горе._ Още ръце се присъединиха и почти се оформи лице. Високи скули, изострена брадичка. Къдрава коса. Познавах това лице. _Далеч е от влиянието ни. Далеч от нас._
	Леден страх скова всичко в мен.
	— Не.
	_Да_, съскаха те. _Знаеш за кого говорим._
	Поклатих глава. Знаех за кого става дума — за Йозеф. Но нямаше да им дам брат си.
	_Подменения, смъртна_ — подсетиха ме те. _Този, когото ти освободи със силата на Желанието. Искаме си го обратно, смъртна. Той няма място сред хората, принадлежи на това място, тук. При нас. При неговото племе, тук, на Долната земя._
	— Не.
	_Да_, настояваха те.
	— Не!
	Ръцете им отново се впиха в мен.
	_Искаме го. По право е наш. Върни го тук, момиче, върни ни го._
	Говореха за моето братче като за животно. Сякаш нямаше име, живот и личност. Дори да беше подменен, беше човек не по-малко от мен или от Кете, или от хората, които го обичаха.
	— Не — задавих се аз. — Той не ви принадлежи.
	_Нито пък на теб._
	— Не — задъхвах се вече аз. — Той принадлежи на себе си.
	Обръчът от ръцете на гоблините се стягаше все по-силно около гърлото ми и усещах, че много скоро ще загубя съзнание.
	_Твоята любов е клетка за него, смъртна. Пусни го на свобода._
	Започнах да се смея. Едва дишах и вече се задушавах от ръцете, които ме стискаха, но въпреки това се смеех. Да спра да обичам Зеперл бе все едно да поискам слънцето да спре да изгрява сутрин.
	_Любовта ти го убива._
	Смехът ми премина в ридания. По лицето ми неудържимо се стичаха сълзи, парещи и солени. Имаха вкуса на отвращението и отчаянието ми, но най-вече на любовта ми към малкото момче там, горе, което бе подменено, защото обичаше да свири. Йозеф беше умрял преди много години, но истинският ми брат, братът в сърцето ми, бе жив. Сълзите ми покапаха по ръцете на гоблините, оставяйки по тях петната на моята обич.
	Създанията се разпищяха от болка, чу се общ шепот, подобен на въздишките на клоните в гората. Пръстите освободиха малко по малко ръцете, китките ми. Отпуснах се на земята.
	_Гори!_ Викаха те. _Гори!_
	Вече освободена, кашлях и дишах дълбоко, за да напълня дробовете си, а около мен ехтеше тяхното _Гори Гори!_ Примесено с _Любовта ти го убива._ — Истинска какофония.
	Лежах простряна върху пръстта дълго след като ръцете на гоблините вече ги нямаше. Гласовете им бяха изчезнали, но думите _Любовта ти го убива_ не излизаха от ума ми.
	Не знам колко време съм лежала така, смазана от съмнения.
	_Докато имаш причина да обичаш_, бе казала Тисл. Любовта върти колелото на живота. Любовта хвърля мостове между световете. И ако научих нещо, то беше, че любовта е по-велика от старите закони.
	Ала чувството на несигурност се спускаше над мен с мълчаливите си криле, шепнейки с гласа на подменения. _Никой от нас не остава дълго в света горе._
	Можех дълго да лежа в прахта и мръсотията. Изправих се заради обещанието ми към Горския цар. _В теб има огън, поддържай го._ Движи се или умри. Ако не можех да вървя, щях да лазя. Ако не знаех отговорите, щях да ги открия по-късно. Докато дишам, имам бъдеще.
	И тогава някъде отдалеч се чу свирене на цигулка.
	Затворих очи. Бях очаквала препятствия, физически изпитания, но Долната земя знаеше как да ме удари точно там, където бях най-уязвима — в сърцето.
	_Това не е Йозеф. Това не е Горския цар. Това е номер._ Повтарях си го непрестанно. Подобно повтаряне ме бе спасило преди, когато с Кете се борехме да излезем на повърхността. Само че сега думите нямаха предишната сила и мимо волята ми краката ме отведоха в просторна пещера.
	Оказа се балната зала. Тук се провеждаше Балът на гоблините, където с Горския цар танцувахме за първи път. Пак тук поздравихме поданиците си като съпруг и съпруга. Но сега тя беше празна. Нямаше нито украси, нито маси, отрупани с отвратителни ястия. Ала в центъра се виждаше квартет от музиканти — цигулар, пианист, виолончелист и флейтист.
	Отпуснали ръце, виолончелистът и флейтистът държаха инструментите в скута си. Другите двама свиреха бавна, тъжна пиеса и веднага познах „Адажиото“ на сонатата „Първа брачна нощ“. Цигуларят бе с лицето на Йозеф, ала мен трудно можеше да ме излъже. — Подменен би успял да имитира златистите къдрици и сините очи на брат ми, но никога не можеше да пресъздаде неговото умение.
	В ръцете на подменените музиката ми звучеше плоско и без вдъхновение. Липсваше каквото и да е чувство, тежест или значение. Бях вложила толкова много разочарования в тази част, толкова много желание за по-бързо развитие и по-далечна цел, а бях срещнала отказ на всяка крачка. Целта ми беше да предизвикам реакция и раздвижване, а не скука.
	Изтичах, за да сваля музиката си от пултовете.
	— Напразно хабиш таланта си с тези глупости — обади се цигуларят.
	_Папа_, стреснах се аз.
	— Не съзирам талант в нотите или вдъхновение в аранжимента. Това трябва да се изгори. — Обърна се той към мен. — А, Лизл? Не си ли съгласна?
	Затворих очи. _Папа_ беше ту властен, ту много весел, в зависимост от броя на питиета. Никога не знаех какво да очаквам, ето защо избягвах да застана лице в лице с него.
	— Е?
	Опитвах да се вкопча в спомените си, когато с Горския цар потъвахме и се загубвахме в музиката ми. Носехме се, изпаднали в екстаз, нищо друго не съществуваше, когато свирехме заедно. Не успявах да задържа тези спомени. _Папа_ и съмненията ми ги изтръгнаха от мен.
	— Не — прошепнах аз. — Не съм съгласна.
	Чух как столът под виолончелиста изскърца по пода, когато той се надигна от мястото си. _Подменен_, казах си аз. _Той е подменен. Не е папа. Не може да е папа._
	— Не си ли? — гласът на _папа_ бе съвсем близо до мен и ме облъхна силната миризма на бира. — Какво ти казах, Лизл?
	Ако отворех очи, щях да погледна баща си в очите и илюзията щеше да изчезне. Щях да видя черните очи на гоблин върху човешко лице и да _позная_, че е подменен. Ала не можех да отворя очите си, да посрещна възможността това да не е вярно.
	— Никога нищо няма да постигнеш.
	Стиснах зъби, очаквайки удар с лъка. Беше счупил няколко лъка в гърбовете ни.
	— Изхвърляш се. Порасни най-сетне и спри да се лигавиш с тези романтични свои фантазии.
	Гласът сякаш идваше от пукнатините, пролуките и ъгълчетата, през които вятърът от света горе вееше и свистеше тук. Опитвах се да не отстъпвам и да не се поддавам на жестокостта му, която ме пробождаше като с нож, но треперех, свивах се и буквално изсъхвах вътрешно.
	— Изправи се в света горе, Елизабет Фоглер, и бъди такава, каквато смята баща ти — без талант, невзрачна и без качества.
	Елизабет.
	_Папа_ никога не ме наричаше Елизабет. В семейството ни аз винаги бях Лизл, понякога Лизет, а от време на време дори Бетина. Но баща ми никога не ме наричаше с пълното ми име, то бе запазено за приятели, познати и за Горския цар. Беше името, запазено за жената, която исках да бъда, а не за момичето, което някога съм била.
	— Нека светът прецени каква съм.
	Отворих очи. Подмененият с лицето на _папа_ бе свършил добре работата си — червени страни, хлътнали очи и груба кожа. Изражението му обаче излъчваше злоба, каквато баща ми никога не бе проявявал. _Папа_ беше нечувствителен и нападките му се дължаха на пиенето.
	— Дръпни се и ме пусни да мина.
	Подмененият се ухили и чертите му се промениха.
	— Както кажеш, смъртна — поклони се той. Грабна от статива пред себе си написаната от мен партитура на сонатата „Първа брачна нощ“ и започна да я къса на малки парченца.
	— Не — изкрещях аз, но флейтистът побърза да улови ръцете ми, докато останалите също късаха и хвърляха. Подменените съсипаха произведението ми, късчета хартия полетяха във въздуха и започнаха да падат като снежинки — по косата ми, очите, дори в устата. Имаха вкус на огорчение и предателство.
	Такава загуба. Толкова много усилия и всичко бе станало на пепел. Също като онези първи мои опити, които _папа_ беше изгорил за наказание, че съм попарила лицето на Йозеф. Като тайно съчинените ми пиеси, принесени в жертва, за да спася сестра си от Долната земя. Ето че и последната ми творба, вероятно най-добрата, беше загубена завинаги.
	Пищях и ридаех, но едва когато и последните няколко листа бяха накъсани и хвърлени на земята, подменените ме пуснаха.
	— Няма значение — обади се един. — Сигурен съм, че отново ще я напишеш, щом си толкова талантлива, колкото твърдиш.
	Най-сетне си тръгнаха и ме оставиха сама в празната бална пещера, ала злобният им кикот остана да ехти в ушите ми.
	Пристигнах на брега на подземното езеро.
	Бях лишена от всичко — от увереност, от себеуважение, от музиката си, но въпреки всичко продължавах напред. Можеха да ми отнемат всичко, но не и самата мен. Елизабет беше повече от жената с това име, повече от сътворената от нея музика, повече от хората, които я определяха. Бях изпълнена със собствената си личност, защото никой не можеше да отнеме душата ми.
	Огледах се. Намирах се на непознат бряг и никъде не се виждаше нито лодка, нито баржа, с която да премина отсреща. Загледах се в огромното пространство от тъмни води. Гладката повърхност изглеждаше измамно спокойна, но в черните като обсидиан дълбини се криеше заплаха.
	Сирените.
	И сякаш призовани от мислите ми, лъскавите им тела се показаха. Стегнах се. Бях стигнала дотук. Бях се изправила пред гоблините. Пред подменените. Щях да се справя и със сирените. Ако не можех да премина с лодка, щях да преплувам.
	Очевидно нямаше друг начин.
	Стъпих във водата и дъхът ми секна. Беше студена, по-студена от лед, по-студена от зимата, по-студена от отчаянието.
	Привлечени от присъствието ми, сирените доплуваха като щуки, усетили кръв. Една по една те изскачаха над повърхността, разпръсквайки наоколо истински фонтани от капки.
	Бяха толкова красиви. Красиви по начина, по който Горския цар бе красив — с неумолимата симетрия на чертите, едновременно привлекателни и страховити. Бяха голи като новородени бебета, но пищните им женствени форми сякаш бяха моделирани от ръка, която не разбира функциите им. Толкова съвършени, без никаква грешка — никаква трапчинка, издатина или косъмче не подсказваше за човешката раса. С черни, плоски очи, втренчени в мен, те се движеха с гъвкава, плавна грация.
	Вече бях почти до кръста във водата. Сирената най-близо до мен протегна ръце и моите ръце, сякаш водени от собствена воля, се вдигнаха към нея. Сирената се усмихна, показвайки бодливите си зъби, и доближи ръбатата си усмивка до кожата ми.
	Другите ме наобиколиха, галеха лицето, косата, крайниците ми — Всичко. Бях се вцепенила, но чувствах пеперудено леките им докосвания между бедрата, по гърба, под гърдите. Тялото ми толкова приличаше на техните и същевременно бе различно. Една зароби пръсти в косите ми, разпусна плитките, обикновено увити на венец около главата, и черните ми къдрици заплуваха във водата. Косата ми натежа от водата и ме повлече към дъното като котва.
	Не усетих кога точно стана, но краката вече не ме водеха към спасението. Ръцете ме дърпаха, бутаха, насилваха и ме влачеха към подводно течение, което не бях усетила. Нямах сили да му се противопоставям, ала все пак се борех.
	Сирените започнаха да съскат и изведнъж тишината бе нарушена. Сграбчваха каквото успеят да докопат от мен — ризата, корема, пръстите на краката, косата. Сграбчваха и теглеха.
	Потънах в непрогледен мрак, нарушаван единствено от отделни проблясъци. Тогава по повърхността на езерото се надигаха вълни. Ритах и блъсках, ала сирените ме теглеха все по-надолу и по-надолу. Блестящата повърхност на езерото се отдалечаваше с всяка следваща минута. Дробовете ми вече крещяха отчаяно за въздух.
	Ако трябваше да се удавя, щях да завлека със себе си възможно повече от тях. Нямаше да отида във вечния мрак сама. Не бях стигнала толкова далеч, че да се предам точно сега. Щях да си отида с фанфари и борба.
	Стиснах ръцете на сирената, впила се кръста ми. Главата й беше най-близо до лицето ми, ето защо впих пръсти в косата й, разтърсих главата й и доближих лице до нейното. Не знаех какво точно ще правя — ще я ухапя ли, или ще късам — но отворих устните си непосредствено пред нейните.
	От устата й излезе въздух и дробовете ми жадно го уловиха. Горещ и влажен, но все пак въздух.
	От този миг нататък, не те ме дърпаха, а аз се вкопчвах в телата им. Опитваха да се отскубнат, но аз стисках здраво. Като царя на Спарта Менелай срещу Протей*.
	[* Син на Посейдон, морски старец, който има способността да приема всякакви образи. На връщане от Троя Менелай попада в Египет и не може да тръгне заради неподходящите ветрове. Тогава получава помощ от дъщерята на Протей, Ейдотея. Тя му подсказва как да хване баща й и да го застави да му даде указания как да си тръгне към родината. Менелай хваща спящия Протей и не го пуска, независимо от образите, които той придобива — лъв, дракон, течаща вода, дърво. Накрая Протей се предава и му дава искания съвет. — Б.пр.]
	С всяка следваща целувка спечелвах по малко въздух и накрая сирените сами ме върнаха на повърхността. Изскочих от водата и с пълни гърди поех въздух. Сирените бяха изчезнали, но вече ме бе уловило нещо много по-ужасяващо — силното течение.
	— Помощ! — изкрещях, викът ми обаче се загуби в гъргорещия шум на дробовете ми. — Помощ!
	Никой не се отзова.
	Бях изморена. Толкова изморена, че едва крепях глава над водата. Със сигурност нямаше да се оставя умората да ме победи. Бях успяла да се спася от удавяне, щях да се справя и сега. Бурното течение ме блъскаше в скрити камъни, но въпреки сгъстяващия се мрак и пълното ми изтощение продължавах да плувам и да дишам.
	Най-сетне водата около мен започна да се успокоява и реката се превърна в кротък поток, който ме отведе в спокойно малко езеро. Бях избутана до скалист бряг и с огромно усилие на волята се покатерих навън, без да обръщам внимание на раните и ожулванията по цялото ми тяло. Строполих се на сушата, кашляйки, повръщайки — оцветени от кръв струи излизаха от носа и устата ми. Най-сетне изплюх и последната вода и седнах на земята.
	Всичко се въртеше пред очите ми — пред погледа ми се мяркаха тъмни кръгове с искрящи ръбове по края.
	_Не заспивай_, заповядвах си аз. _Остани жива._
	Направих несигурна крачка напред, но дори умът ми да имаше желание да действа, тялото ми вече беше твърде слабо и отказа. Мрак се сгромоляса върху мен и вече нищо не помнех.


>>	11
>>	Безсмъртна любима

	— Елизабет.
	Събуди ме нечия внимателна ръка. Размърдах се, стенейки, и с последен спазъм повърнах останалата в дробовете ми вода. Размътеният ми поглед различи дълга, слабовата фигура със сребристобяла като грива коса.
	Устните ми понечиха да произнесат име, преди да си спомня, че не го знаех.
	— _Майн… Майн хер_?
	— Да, тук съм — нежно отговори той. — Тук съм.
	— Как… Как…? — с прегракнал глас се опитах да попитам.
	— Може да си била лишена от защитата на _Ерлкьониг_, докато минаваше през Долната земя, но винаги си имала моята — обясни той с лека усмивка.
	Протегна ръка и аз я улових. Бавно и мъчително се изправих. Всичко ме болеше, бях наранена и натъртена, и то не само физически.
	Над главите ни се виждаше същата дупка в пръстта и между корените на дърветата, през която бях пролазила, престъпвайки старите закони. Бях изморена. Толкова изморена. Въпреки всичко с последни сили започнах да се катеря по стъпалата, образувани от корени и камъни към повърхността. Горския цар ме подкрепяше, окуражаваше ме и ми помагаше, докато най-сетне се изтърколих на земята в гората при входа.
	Светът горе бе синкав, с цвета на тъмно индиго преди изгрев. Звездното одеяло на нощта се готвеше всеки миг да се оттегли пред лъчите на изгряващото слънце. В единия край тъмнината вече се оцветяваше в пурпурно и сенките започваха да се оттеглят.
	Обърнах се да погледна Горския цар. Изражението му бе нежно, а в ръка стискаше кожена папка. Мълчаливо пристъпи напред и постави папката в ръцете ми.
	— Какво е това?
	Усмихна ми се мълчаливо. С разтреперани пръсти развързах връзките, разтворих кориците и видях текстовете на моята музика. Почеркът ми беше непознат, но композиторът бях аз. Това беше моята музика, записана с неговата ръка. Всички пиеси, които бях създала — сонатата „Първата брачна нощ“, както и тези, които бях принесла в жертва, за да бъда допусната на Долната земя.
	— Всичко е тук — обясни той внимателно. — Всичките ти композиции.
	— Но… — започнах задавено аз, — те всички бяха унищожени.
	— О, Елизабет, наистина ли мислиш, че са били загубени? Твоята музика ми е скъпа колкото и на теб. Запазих я. Помня и най-малкото нещо, което някога си написала. Та нали винаги си ми ги свирила? Нали ти казах, че някога съм бил копист?
	Сълзи закапаха по хартията и заплашваха да размият нотите. Затворих папката, за да спася този труд, направен от любов.
	— Ти ги свири за мен, а сега ти предстои да ги покажеш на останалия свят. Завърши сонатата „Първа брачна нощ“, Елизабет. Завърши я заради нас.
	— Ще я допиша за теб — прошепнах аз. — За моя безсмъртен любим.
	Бях толкова близо, съвсем близо до това да му кажа: _Обичам те._ Само дето устните ми отказаха да се подчинят.
	— Свири за мен. Свири за мен, скъпа моя, и ще те чуя. Къ-дето и да си и където и да съм аз. Заклевам се, заклевам се, Елизабет.
	На устните ми се спря едно име. Опитах се да вдигна ръка и да я допра до бузата му, да му кажа, че го обичам.
	— Ще те видя ли отново? — прошепна аз.
	— Не. Мисля… Мисля, че така ще е най-добре.
	Очаквах го, но думите му ми подействаха като удар. Вероятно такава жестокост бе за добро. Никога вече нямаше да _сме_ истински заедно, никога нямаше да докоснем с ръце телата си. Дори на входа между двата свята, където Долната земя се слива със света горе. Бях имала всичко от него. Бях го вкусила до краен предел. Да го виждам, без да мога да го докосна… щях да бъда като жена в пустинята — вечно жадна за вода, до която няма достъп.
	— Готова ли си? — попита той.
	Не. Никога нямаше да съм готова. Нито този ден, нито този след него и след него. Вечно щях да се колебая. И всеки един от тези дни щях да посрещам като Елизабет, цялата.
	— Да.
	Кимна ми той и това беше жест по-скоро на уважение, отколкото на съгласие.
	— Тогава широкият свят те очаква.
	Пристъпих към края на Дъбравата на гоблините. Опрях длани в преградата — невидима, но осезаема. Поех дълбоко въздух, бях готова да натисна и да премина в гората от другата страна. Бях прекрачила входа и връщане назад нямаше, но въпреки това се колебаех — неспособна да остана, но изпълнена с нерешителност да продължа.
	— Ако… Ако успея да намеря начин да те освободя — прошепнах аз, — ще дойдеш ли в света горе с мен?
	Бях с гръб към Горския цар, не можех да го погледна в очите. Мина много време, преди да отговори.
	— О, Елизабет — въздъхна той. — Навсякъде бих дошъл с теб.
	Обърнах се. Очите му бяха станали по-тъмни от обикновено и за миг, за един съвсем кратък миг, видях как е изглеждал като смъртен. Ако му бе позволено да изживее живота си от дете до мъжа, който би могъл да стане — музикант, цигулар. Изтичах обратно в кръга от дървета, закопняла да усетя ръцете му около мен. Протегнах ръце и докоснах пръстите му, но те минаха през моите като през вода, като през мираж. Бяхме една трептяща илюзия един за друг, пламък на свещ, който не можеш да задържиш.
	И въпреки всичко Горския цар беше с мен там, в Дъбравата на гоблините. Намираше се на Долната земя, докато аз — в света горе, нищо, че сърцата ни биеха в една равнина.
	— Не гледай назад — обади се той.
	Кимнах. _Обичам те_ искаше ми се да кажа. Знаех, че тези две думи ще ме прекършат.
	— Елизабет.
	Горския цар се усмихваше. Не с острозъбата усмивка на Господаря на злодеянията или на _Ерлкьониг_, а някак глуповато, с леко извита уста. Сърцето ми се скъса.
	Той промълви нещо. Някакво име.
	— Винаги си го имала, Елизабет — рече той на глас. — Защото ти дадох душата си.
	Неговата душа. Притиснах музиката си — нашата музика — до сърцето си. Завинаги бяхме разделени. Никога нямаше да сме заедно отново. Мъка разтърси цялото ми тяло, сякаш ме разряза на парчета. Копнеех допирът на ръката му, на моя строг, млад мъж, да ме събере отново — наранена, но цяла.
	Вече бях цяла. Аз бях Елизабет, цялата, макар да бях Елизабет, самотната. Това ми даде сили.
	Изпънах рамене. Разменихме погледи за последен път. Нямаше да поглеждам повече назад. Няма да изпитвам съжаление. Той ми се усмихна и докосна устните си с пръсти за сбогом.
	Обърнах се и се отдалечих към света горе, по посока на изгрева.
P>
	Навеки твой,
	навеки моя,
	навеки наше.
@	Лудвиг ван Бетовен, „Писма до безсмъртната любима“
P$


>	Епилог

C>
	_До_
	_Франц Йозеф Йоханес Готлиб Фоглер_
	_При майстер Антониус_
	_Париж_

	Скъпи мой Зеперл,
	Сърце мое, моя обич, моя дясна ръка. Не съм те изоставила. Вярно е, че не съм получила писмата ти, но не защото съм обидена, или защото съм те изоставила. Не, братче мое, писмата ти не стигнаха до мен, защото ме нямаше.
	Ти пое своето пътуване, аз — също. Бях далеч от Дъбравата на гоблините, всъщност точно под нея. Но това е дълга история, изпълнена с магии и чудеса, подобна на тези, които Констанце ни разказваше, когато бяхме малки, но този път — истински. Дали имаха щастлив край? Ти ще трябва да ми кажеш, защото аз не мога да реша.
	Много ти благодаря за съобщението за гала представянето на моята малка багатела и как е била посрещната. Моля се да не си разкрил кой е авторът, макар да твърдиш, че е станала много известна. Странно е, като си помисля, че изисканата публика в Париж толкова много е харесала творбата на едно странно, невзрачно малко момиче и не мога да си представя какво ще кажат, когато композитора на „Ерлкьониг“ Мария Елизабет Фоглер, дъщеря на ханджия.
	Не мога дори да си го представя. Предпочитам да го видя лично.
	Кете не говори за нищо друго, освен за публикуването сега, особено след като получи парите, които ти изпрати за разрешението да публикуваш „Ерлкьониг“. Решила е да се срещне лично с хер Клопщок, пътуващия импресарио, за да разбере всичко относно управлението на ангажиментите на музикантите, но според мен кафявите очи на хер Клопщок я интересуват повече от подробностите, свързани с тази работа. Ти много й липсваш. Липсваш на всички ни.
	Що се отнася до другия ти въпрос… остани, Зеп. Остани в Париж с майстер Антониус и Франсоа. Не се налага да се прибираш у дома.
	Изпращам ти сонатата, която написах, макар последната част все още да не е завършена, заедно с един лист от дърветата в Дъбравата на гоблините. Кажи ми какво мислиш, а и какво мислят другите, защото ми се струва, че това е най-доброто, което съм написала — най-искреното и най-вярното ми произведение.
	Вечно твоя:
@	Композиторката на Ерлкьониг.
C$
