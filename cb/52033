E>
	The universe is made of stories, not atoms*1.
	[*1 „Вселената е направена от истории, не от атоми.“ — Мюриъл Рукайзър. — Б.а.]
	Muriel Rukeyser
E$


>	Обяснения и оправдания

	Тази странна книга съдържа три повести (едната непропорционално дълга) и обяснителен текст, който ги обединява в едно цяло. Свързващият материал (нарекох го „Киклоп“) може да се разглежда като допълнителен разказ, чисто документален — макар да признавам, че изобщо не става за това: в него има дълго и подробно встъпление, има заключение, но почти отсъства повествователната част, вместо която читателят ще получи няколко страници от моите колебливи разсъждения, които намирисват на научнопопулярна литература.
	Моля да ме извините за тези недостатъци, но книгата можеше да се получи само такава. Не разказвах подробно за работата на Киклопа по причини, които ще се изяснят нататък. От друга страна, не можех изобщо да не спомена за Киклопа — иначе трите ми повести щяха изцяло да загубят връзка помежду си: нямаше да е ясно какво е общото между тях и откъде изобщо са се взели.
	Затова моля да имате предвид: целта ми е не толкова да разкажа за Киклопа, колкото за това, какво е видял и разбрал на поста си. Тъй като ми се струва, че много от тези неща заслужават внимание.
	В книгата си понякога използвам научна терминология. Искам да подчертая, че не съм физик и нямам никакви технически познания. Просто се опитвам да обясня наблюдаваната реалност с термини, които всеки е чувал, за да не измислям прекалено много неологизми. Възможно е физикът да намери в разказа ми несвързани неща и противоречия. Предлагам му тогава да измисли по-добро обяснение от моето и да си го запази.
	Всъщност гледам да не задълбавам много във физическата страна на проблема. Но тя е много интересна. По времето на Галилей и Коперник е било задължително всеки увод да прави реверанс към църковната догма и всички хипотези и предположения да се съотнасят с нея, а днес трябва по същия начин да се кланяме на научната догма. И ако понякога говоря за „мултиверс“*2 и „многомерност“, аз го правя горе-долу със същите чувства, с които Галилей би могъл да спомене в книгата си пророка Исая и ангелите божии: с плахата надежда, че Светото Писание е разбрано от мен, грешния прорицател, поне донякъде правилно.
	[*2 Мултивселена — Б.пр.]
	Книгата почти няма връзка със сегашната действителност. Мисля, че в днешно време това е по-скоро достойнство, отколкото недостатък.
	С което почтително полагам своя скромен труд в краката на Читателя и Читателката.


>	Първа част. Киклоп

>>	Го`лем Илелеем

	В началото следва да опиша онази точка, в която се събират всички тези истории — или, може би, откъдето се разделят.
	По-добре всъщност откъдето се разделят, защото само като се вземе предвид главното събитие, стават разбираеми всички превратности на проследените от мен съдби.
	Случилото се изглеждаше като магнезиева светкавица, която сварва героите в случайни пози и изпраща в бъдещето техните фотографски отпечатъци. Казвам магнезиева, тъй като огънят и димът бяха истински. Айфонът не може да даде такъв пламък дори и по команда на АНС*3. Макар че кой знае, някъде бях чел, че американските смартфони могат не само да подслушват, следят и душат, но и да се детонират по сигнал от центъра, като пробиват ушната раковина и мозъка с насочен взрив на батерията. Ала това сигурно е конспиративен майтап.
	[*3 (National Security Agency, NSA, англ.) — Агенцията за национална сигурност на САЩ. — Б.пр.]
	Но да вървим по ред. Знаех, че няма завинаги да си остана Киклоп. Това е опасна, нервна работа, на която можеш да издържиш най-много година-две. След това Птиците с голяма точност напипват в тъканта на нашия свят възела, който им пречи, за да го отстранят — ако трябва, направо с месото. Те вече не използват за оръжие случайно оказали се наблизо хора. Държат се така, когато действат слепешката, и Киклопът случайно се появява в полезрението им за няколко секунди. Ако знаят точно къде да търсят врага си, постъпват по друг начин.
	Сега ще ви разкажа как. Точно под мен беше работното място на Кеша — млад мъж, на чиито различни състояния и форми ще бъде посветена значителна част от книгата. Може да се каже, че по това време той беше най-близкото ми същество, във всеки случай в пространствен смисъл.
	Понякога си позволявах едно твърде самонадеяно развлечение — настройвах се на вълните на неговия ум и започвах да наблюдавам случващото се в околното пространство през неговите очи — и дори през призмата на съзнанието му. Възприемах не само онова, което виждаше, но и гласовете, които звучаха в главата му (няма да ги наричам мисли, понеже половината от тях самият той не ги чуваше, а на другата половина се подчиняваше, без да разсъждава).
	Понякога ми беше интересно, понякога — не особено. Ако например пуснеше японските си ученички (това се случваше, когато в офиса оставаха малко хора и Кеша беше сигурен, че никой няма да наднича зад гърба му), вътрешното му пространство се изпълваше с грубовати коментари като футболните. Кеша, заслуженият bondage/bukkake*4 труженик в пенсия, сякаш обясняваше ставащото на недосетливите профани, които гледаха порното заедно с него. Профанът в тези минути бях само аз, но Кеша транслираше сигнала във въображението си към доста по-голяма аудитория. Наистина е поразително до каква степен човекът е обществено същество.
	[*4 Японски порно стил — Б.пр.]
	Когато в офиса се събираха прекалено много хора, за да гледа порно или да играе игри на компютъра, Каша започваше да „троли“ зазяпалите се в интернет граждани — като ас от Втората световна война, който е излетял за свободно „ловуване“. През това време картинката на екрана ставаше напълно пристойна и функционална: в днешно време всеки медиен работник по половин ден се гмурка из блогосферата.
	Понякога Кеша отвличаше вниманието си от компютъра, оглеждаше съратниците си от офиса и им произнасяше присъдата на съдбата.
	Най-снизходителен беше към девойката Надя, която отговаряше за бюфета и за озеленяването на пространството — „ако се подстриже нормално и престане да се страхува от хората, ще си намери някой азербот*5“. Другите съдеше по-строго. Главния редактор на сайта „Contra.ru“ (така се казваше мястото, където работеше) наум наричаше „шабесгей“*6 (което не пречеше на Кеша ежедневно да му се подмазва — но животът, както знаем, е клоунада). При това Кеша искрено вярваше, че влечението към виртуалните японски ученички е нормално, а главният им редактор е извратен тип.
	[*5 Азербайджанец (разг.). — Б.пр.]
	[*6 Игра на думи: съчетание между „шабесгой“, което означава неевреин, нает да работи в събота („шабат“) — неработния ден за евреите, и гей — Б.пр.]
	В тази връзка Кеша тайно наричаше информационният продукт на родния си сайт с думата „шабесгон“ (дори си тананикаше по време на дедлайните мечтателна стихотворна мантра „мой шабесгон, мой шабесгон — о, мисли вдън, о чуден сън“*7). Делеше колегите си на „миризливци“ и „скапаняци“ (първите след години, когато вонята им се изпареше като угасваща звезда, се превръщаха във вторите).
	[*7 Пародия на популярната руска песен „Вечерен звън“ — Б.пр.]
	И така нататък. Кеша всъщност не беше нито хомофоб, нито антисемит, нито сноб.
	Просто асемблерът на чуждата душа отблизо рядко изглежда привлекателно.
	Но ще се върнем към Кеша по-късно — сега разказвам за него, за да стане ясно с какво се занимавах вътре в главата му през деня на съдбоносното събитие. Аз си почивах в нея като в самостоятелен киносалон — в онзи ден въртяха доста интересен филм.
	В редакцията на „Контра“ дойде изгряващият модерен поет Гугин — плешив мъж с триъгълна рижа брада, приличащ на бъчва („хипопотам на апокалипсиса“, както самият той се наричаше, но тъмночервеният цвят на лицето му по-скоро говореше за апоплексия). Правеха голямо интервю с него.
	Имаше две камери, трима прогресивни журналисти, които бяха дошли за снимките на кръглата маса — сложиха ги да седнат в полукръг пред голям бял екран с надписи „Contra.ru“, и Гугин, застанал във фокуса на прожекторите, четеше стихотворенията си („стихо`вите“, както казваше) от своя нов проект „Го`лем*8 Илелеем“.
	[*8 Го`лем — според юдейския фолклор същество, направено от нежива материя и одухотворено от човека. — Б.пр.]
	Това беше амбициозен опит да отрази в стихове всички най-ярки събития от близкото минало: да направи, както изящно се изрази едната журналистка, „Гугъл мап на епохата“. Когато Гугин се изтощаваше, започваше да говори някой от журналистите и камерите се обръщаха към него. След това неизчерпаемият Гугин отново започваше да декламира.
	Откъсът, който той четеше преди избухването, се казваше „На героите — Пазолини!“ и беше посветен, както се досещате, на известните събития в Киев, които по това време вече бяха леко избледнели в народната памет:
P>
	Под хладным ветром, полным праха,
	согнулся мерзлый тартарас*9,
	[*9 От Тартар (от гръцки: Τάρταρος) — в древногръцката и римската митология е дълбока бездна, най-мрачното място в подземния свят, затвор за победените богове и титани, място за наказаните от боговете. — Б.пр.]
	И беркут наш встал черепахой
	В последний раз, в последний раз*10…
P$
	[*10
P>
	Под вятър хладен, пълен с прах,
	преви се мръзнещ тартарас.
	Орелът наш бе костенурка
	във сетния си тъжен час.
P$
	(Превод на Виктор Иванов)]
	Съвсем ясно си спомням тази секунда — и мигновения разрез на всички създали я умове.
	Гугин, докато чете, съобразява няма ли да се обиди редакторът за „тартараса“, ако го помисли за замаскиран „пидирас“ — и бързо отбелязва в бележника вътре в главата си, че трябва да конкретизира това като разобличителна сатира на хаоса в съзнанието на боеца, чиято душа Тарас отвлича в мрачния Тартар върху щит. С една дума, стихо`вите трябва да се донагласят.
	Първият журналист, блондин с кисела усмивка и коса до раменете, размишлява може ли да квалифицира Гугин като пълноценен либерал — и се съмнява: не всички маркери в стихотворенията са сложени както трябва и изглежда това е направено съвсем съзнателно.
	Искате война! На ви сега война!
	Вторият журналист, подпухнал като глухарче, наполовина оголено от вятъра на промените, след дълъг размисъл стига до мисълта: Гугин може да се нарече един от множеството съвременни куплетисти, заети с културтрегерство. Той всъщност чете не свои, а чужди стихове — с пренабити номера, пребоядисани в нужния цвят, които той просто препродава чрез юридическия механизъм на пародията. Някаква глупачка, съблазнена явно от думата „го`лем“, нарича новия проект на Гугин „руската либерална идея, отлята в граната“ и изглежда сама не разбира какво е казала. А е попаднала точно в десетката. От приватизация и препродажба може да изкараш пари, но може да изкараш пари и от самия Гугин. Например да напишеш на тази тема статия, озаглавена „Шпенглер навсякъде“.
	Третият журналист, някаква дама, си спомня думите за отлятата в граната либерална идея, казани от нея така не на място на фона на „тартараса“ и въобще на нелепиците за революцията. Гугин не оправда аванса. Нищо, ще му издадем инвойс…
	На няколко метра от импровизираната сцена девойката на име Надя забърсва саксия с хилаво палмово стебло (в саксията има две миниатюрни червени кончета от пластмаса) и не мисли за нищо — просто гледа палмата и кончетата. Кой знае защо днес пръстта й се струва някак по-черна.
	Не наблюдавам другите умове в офиса на Контра-та.
	Кеша слуша пресипналия бас на Гугин. На душата му е гадно, както и през цялата последна седмица: служебните перспективи са много зле. Той забелязва сянка на движение зад гърба си, обръща се и вижда непознат човек, който върви по пътеката между масите.
	Човекът гледа Кеша право в очите. Небръснато лице на целеустремен планинец, мръсен, с раница на гърба. Под разкопчаното му яке се вижда тениска с опулена бяла овчица, която радостно пасе коноп. Очите му блестят със стъклен блясък: или е на наркотици, или е в транс. Устните му треперят или шепнат нещо бързо.
	Кеша разбира, че непознатият се е запътил точно към него, но не знае защо (а аз вече знам: човекът с раницата е сигурен, че идва при мен, тъй като се води от моето внимание, насочено към него през очите на Кеша). Кеша успява да стане и да разпери напред ръце. Човекът като че ли пада в прегръдката на Кеша и го притиска към себе си с все сили, сякаш най-после е срещнал любимото същество, което е търсил цял живот. Кеша усеща нелепия еротизъм на този момент. Човекът, който го притиска, изглежда също усеща нещо подобно и шепне:
	— Казвам се Бату… Аллах акбар.
	Следва страшен взрив. Лампичките на всички събрали се в стаята умове изведнъж изгасват.
	Идвам на себе си. Лежа на пода — взривът е бил толкова силен, че ме е изхвърлил от стола ми един етаж по-нагоре. Минават секунда-две и разбирам, че вече никога няма да бъда Киклоп.
	А сега ще ви обясня как станах Киклоп и какво означава тази дума.


>>	Кутия № 1

	Не се каня да разказвам за себе си прекалено много. Сегашното ми име трябва да бъде скрито — такава е древната традиция и аз не искам да я нарушавам. Но това няма да се наложи: наричайки себе си с последната бухва в азбуката аз проявявам смирение, което винаги ми е липсвало в миналото.
	Всичко започна с това, че умря един от моите далечни роднини — и ми остави едностайно жилище в Москва близо до „Садовое кольцо“. Това доста опрости живота ми: преместих се там от квартирата, в която живеех под наем. Сега можех да работя по-малко и имах много свободно време. Запълвах го основно с разходки, четене и спорт. С времето се канех да стана „писател“ — което означаваше, че докато си пропилявах младостта, си повтарях, че уж трупам необходимия житейски опит.
	В апартамента беше направен основен ремонт, затова се ограничих само с това да изнеса вещите, останали от покойния, и да ги заменя със своите партакеши. Оставих само един от получените в наследство обекти — голям сандък от шперплат, пълен със стари книги и пожълтели ксерокопия. Запазих го най-вече защото ми хареса надписа с маслени бои, който го украсяваше:
C>
	КУТИЯ № 1
C$
	Покойният ми роднина, нещо средно между чичо и дядо, беше един от късните съветски „вътрешни емигранти“. През целия си живот събираше характерната за тези среди литература — предимно т.н. „езотерика“, и я пазеше в пъхнатия под кревата сандък, за да не привлича погледите на редките гости. През съветско време всеки пазач свято вярваше, че го следят — и кой знае, може да е бил прав.
	Не мога да кажа, че в мен се пробуди внезапен интерес към тайното знание от времената на московската Олимпиада. Но по някакви причини ми се стори неразумно да изхвърля получените в наследство облигации и ваучери на духа, без дори да се опитам да ги осребря.
	В кутията имаше фантастични романи, които обитателите на съветските катакомби приемаха като послания свише. Имаше послания свише, маскирани като фантастични романи. Имаше древноегипетски текстове, съчинения на Шмаков и Блаватска — и прочее археологически материал. Пак там се намериха и няколко книги от индийските учители в английски оригинал.
	Странният информационен коктейл, излял се върху мен от шперплатовия сандък задълго очарова душата ми. Има едни виц за слепите, които опипват слона — така и аз, може да се каже, усвоявах подобен подход към древната човешка мъдрост.
	Разбира се, сега мнозина ще кажат, че приветливият хобот, който докосваше моите страдалчески устни, беше всъщност мократа опашка на отиващата в забвение драг-нарко-култура на шейсетте.
	Но дори и да се заблуждавах, все пак ми вървеше. Късмет беше самата възможност за грешка — в онези дни още можеше да сгреша, и тъкмо повредите в матрицата, както обикновено водеха към непредсказуемия лабиринт на чудесата.
	Пожълтелите страници шепнеха: ако искаш възвишеното и тайнственото да влязат под тъмните сводове на твоето „аз“, трябва да развиваш в себе си благоговение и мълчаливо да сведеш глава пред неизвестното. Работата не е в това, че на някого са му притрябвали поклоните ти. Тук действа прост ефект, подобен на физическия: за да поемат дробовете ти свеж въздух, в тях трябва да възникне вакуум. Не може да напълниш чаша, която е пълна догоре — трябва да е празна.
	Ние всички сме само части от едно цяло, попиваше тишината ми, замръзналата ми в поклон тишина, и главната заблуда на човека е вярата в това, че около него има някакъв „външен“ свят, от който той е отделен с въздушна обвивка. Човекът е съставен именно от света, който е прораснал през него с хилядите си зелени клони. Той всъщност е плетеница на клони, издигащи се от езерото на живота. Отразявайки се в повърхността, клоните вярват в своята отдалеченост, както може да вярва в нея например огледалното вале, което не се досеща, че само го правят на магаре и без колодата то няма предназначение.
	Умът ни е продължение на умовете на хората, живели преди, тялото ни се състои от праха на древни звезди, а вълшебният език, на който мислим за това, най-централната и интимна част на нашето същество, най-съществената ни част е изложена на показ във всеки буквар… Най-висшето „Аз“ е във всеки от нас, шептят пожълтелите страници, стига да го откриеш.
	Веднага разбрах, че едно друго, по-низше аз — което в крайна сметка ще се окаже моя милост, ще трябва да търси висшето Аз. Цялата тайна мъдрост на човечеството ми изглеждаше като зелен горски лабиринт. Пътеките му аха да те приближат до висящата над него ябълка на истината и отново отвеждаха настрани. Да се превърне, да стане, да бъде онова единствено нещо, което е било винаги и от самото начало, за смъртния човек е невъзможно. Една илюзия може както колкото си иска да се прелива в друга, облаците може да приемат най-различни форми, но те никога няма да се превърнат в небе.
	„Да разбереш, че винаги си бил…“
	Пожълтелите страници май малко лъжеха. Или хитруваха. Или нещо недоизказваха. Миражът може да разбира за себе си каквото си иска, но никога няма да стане вечност — в най-добрият случай ще стане неин мираж. Нямало е пътища към вечността, просто защото по се е стигало само от оградата до гроба, и дори тогава това кратко пътешествие са започвали и са завършвали съвсем различни същества. В коментарите със ситен шрифт се съобщаваше, че пътят е в липсата на път. Тук вече бих могъл да се успокоя, да се учудя за пореден път на мъдростта на древните и да забравя за всичко.
	Но не ме напускаше чувството, че има някакво много просто действие — както се изразяваха моите източници, „трансцендентално усилие“, способно от раз да изглади всички ъгли и да премахне всички несъответствия. Подозирах, че „гордиевият възел“ дори не трябваше да се разсича — той като в цирков фокус би могъл да се мести надолу по въженцето, докато не падне.
	Работата е там, че не търсачът на истината става безкрайност, както твърдят пожълтелите страници. Точно обратното — самата безкрайност се превръща в търсач на истината. Именно тя може да го направи, защото е способна да приема различни форми, включително и вече съществуващата. Можеш, свил пръсти, да изобразиш върху стената сянката на крокодил. Но сянката на крокодила, дори при най-огромно духовно усилие, никога не би могла да се превърне в пръстите ми.
	Обаче вечността прави това не по избора на търсача, а по свое собствено схващане. И тогава наистина всички ъгли се изглаждат, всички несъответствия изчезват и всички гордиеви възли сами падат в тревата.
	Но как? Как? Ами никак, хихикат пожълтелите листове, това е пътят. Дълго умувах и струва ми се лека-полека започнах да разбирам това „никак“. В него се подразбираше тишина, покой и като че ли липсата на вълни. А покоят е невъзможен без чиста съвест. Но какво означава „чиста съвест“?
	Помня една сцена от руски роман, която ме порази: бандит с кръст на гърдите миг преди изгодното убийство се замисля за моралните му последици и отронва, махнал с ръка:
	— Ех! Ще измоля опрощение…
	При цялото ми уважение към родната духовна традиция чувствах, че работата не е в това „ще измоля“. Много от нещата, които човечеството смяташе за грехове, на мен ми се струваха невинни лудории. Но все пак не трябваше да бъдат извършвани. Просто защото нарушаването на земните, небесните — или считани за такива — установени правила, колкото и странни да се струваха на нормалния човек, неизбежно пораждаха в душата безпокойство.
	В ума сякаш закънтяваха многобройни разгневени древни гласове, на които отговаряха не по-малко на брой раздразнени, но по-млади, тънки гласчета. Това се случваше независимо от духовната сила на отделно взетата личност или от тежестта на личното „имам право“ — сглобеният в душата културен организъм неизбежно влизаше в диспут със самия себе си (което добре показва например историята на Родион Разколников).
	Работата не беше в това, кой от гласовете е „прав“, а в самото здрачно състояние на духа, чиято интензивност се люшкаше от бурно море до едва забележимо вълнение, което, така да се каже, лишаваше ума от отразяващата му способност, криейки от човека небето на вечността с неговите велики звезди. Досещах се, че именно затова световните емисионни банки и финансираната от тях културка поддържат тъй наречения „прогрес“, този вечно тлеещ конфликт между еднакво вонящите „старо“ и „ново“. Не че вечността се гнусеше да влезе в душите, поразени от клокочещата в тях тревожност. Тя просто не можеше да влезе.
	Огледалото на душата трябваше да се поддържа чисто и ясно — и да се прави всичко възможно вълнението да не се отразява в него. Затова се стараех да не причинявам зло на другите и дори следвах глупавите социални правила, ако за тяхното нарушаване се полагаше вътрешно наказание. Помагах на хората, както можех, без да превръщам това във фетиш и изобщо бях сговорчив и добър: това позволяваше бързо да забравям срещаните по пътя хора.
	Разбира се, не таях обида към онези, които ми причиняваха зло, приемах го като едно от неудобствата, характерни за живота. Не се обиждах дори когато съзнателно се опитваха да ме оскърбят и унизят, виждах в това трогателен опит да ми се натрапят за познати.
	Помагаше ми например осъзнаването, че в Русия „възстановяването на поруганото достойнство и чест“ бързо води до място върху наровете в малко смрадливо помещение, където са събрани много хора, изпълнени с достойнство, за да си го мерят без да бързат. Никога не ми се е искало да им правя компания заради химерата, която точно те се опитваха да инсталират в ума ми.
	При първа възможност се стараех да се отдалеча колкото може повече от граждани, бълващи подобни императиви. Научих се да различавам конструкциите, построени от тях в моята психика в безсъзнателните ми години. Затова без особено усилие успявах да забележа в душата си пристъпите на ненавист, толкова характерни за нашия век, и почти никога не им позволявах да придобият рационалност, която превръща хората в русофоби, либерали, националисти, политически борци и прочее арестанти.
	Нито веднъж не се изкуших да погледна гордо в очите на преминаващия край мен гост на столицата или да ухапя добермана за чуканчето на опашката. Нямах нито политическа програма, нито газов пистолет. Позорно се скатавах от революционната дейност и не виждах във водевила, който ми се представяше, нито своите, нито чуждите, нито дори косматата ръка на световния кагал*11. Парчетата от разлагащо се месо, които се бореха за своята и моята свобода в лъчите на телевизионните прожектори не предизвикваха в мен нито съчувствие, нито презрение — а само равнодушно разбиране на управляващите ги механизми. Но винаги се стараех да преместя равнодушното разбиране в посока към съчувствието — и това често ми се удаваше.
	[*11 Кагал (иврит) — орган на местното самоуправление на източните евреи — ешкенази. — Б.пр.]
	Не гледах телевизия и не четях вестници. Използвах интернета като изпоцапан гаров клозет — бързо и с отвращение, по необходимост, почти без да разглеждам „стенописите“ по стените. И към двадесет и пет годишна възраст тревожното вълнение в душата ми утихна.


>>	Огледалото

	В живота на всеки млад човек има огромни равнини от скука. Нищо не се случва, вцепеняваш се като дърво по пладне в юлската жега и ти се струва, че „сегато“ никога няма да се помръдне от мястото си. В такъв момент заставаме в най-главната поза — главна не поради същността й, а защото точно тогава вечността ни снима за спомен. Тя най-често ни запомня млади.
	За мен тази вечна снимка изглежда така: младеж в сиво кимоно (то ми беше много голямо и ми служеше за нещо като домашен халат) седи в поза полулотос пред старо огледало в дъбова рамка. Огледалото е с такива размери, че повече прилича на портичка. Подложката на стъклото вече е започнала да се окислява, или каквото се случва там със старите огледала, и по нея като ветрило се бяха разпрострели черни петна. Но това не ми пречи — натам, където гледам, стъклото си е наред.
	Правя упражнението „циклоп“, чието описание намерих в кутия № 1 — в една разпадаща се вехта брошура (промазана хартия, син шрифт с ятови гласни, 1915 г.)
	Упражнението се състои в това, че йогинът (ужасно ме развълнува тази дума) сяда пред огледалото на разстояние малко по-малко от един метър (точната дистанция се определя експериментално) и кръстосва очи по такъв начин, че техните отражения се раздвояват — докато отражението на дясното око не се насложи върху отражението на лявото точно между очите. Това става много лесно, по-сложно е дълго да задържиш отражението в такъв ракурс. Но с известна практика може да се научиш. Резултатът от упражнението, както се твърдеше в брошурата, е развиване на ясновидство.
	Не вярвах кой знае колко в ясновидството, разбира се. Но ми беше забавно какво се случваше. Не след дълго от огледалото започва да те гледа едно много дълбоко, странно и удивително реално око, което вече не е съвсем твоето — по форма е нещо средно между дясното и лявото. А после изобщо започваш да виждаш само него, тъй като иначе е невъзможно да го задържаш на фокус. Ако правиш това упражнение дълго — а понякога аз седях пред огледалото с часове — окото започва лека-полека да оживява.
	През него последователно преминават всички възможни човешки изражения: презрение, гняв, интерес, отвращение, равнодушие, насмешка… Знаех, че виждам просто отражението на своя ум („психическото съдържание“, както се изразяваше овехтялата тетрадка със синия шрифт). Но постепенно започнах да разбирам — работата не е само в психическото съдържание.
	В упражнението определено се криеше някаква тайна. Окото, което ме гледаше от огледалото, не беше мое. То беше ничие. Струваше ми се, че най-много прилича на шпионка на вратата. Седя пред вратата, а зад нея от време на време минават непознати хора и за кратко спрат поглед върху мен (все едно някакви философи с много яки връзки са приватизирали Платоновата пещера и са я укрепили със стоманена врата).
	Понякога странното око ме гледаше с ненавист, понякога с презрение, понякога с погнуса — и всеки път сърцето ми уплашено се съгласяваше, че аз точно това и заслужавам.
	Приличаше на съчувствено разбиране. При това разбиране на инженер: за миг ми се стори, че за този поглед душата ми е нещо като пинбол — наклонена дъска с малки вдлъбнатини, по която се търкаля изстреляното от пружина топче, отскачайки от електрическите лостчета. Взряното в самото ми сърце око внимателно разглеждаше този пинбол.
	След това погледът ми се разфокусираше и окото изчезваше.
	Споменът за това, което се случи после, и досега предизвиква в мен конвулсии. Спомням си една сцена от стар филм за катастрофа, в който беше показана отвътре кабината на врязващ се в океана „Конкорд“ — предните стъкла за част от секундата се превръщат във фонтани блестяща вода, която помита всичко по пътя си.
	Изправеното пред мен огледало сякаш изведнъж се вряза с огромна скорост в океана или, може би, повърхността на океана от другата страна на стъклото се стовари със страшна сила върху огледалото и мен, взривът ни смаза и ни разкъса на атоми…
	Когато дойдох на себе си, лежах на пода в средата на стаята. Болеше ме неестествено сгънатия крак, но бях цял. Огледалото също изглеждаше цяло — и тук-там по него се виждаше прах, от което следваше, че взривът е бил просто халюцинация. Или, в съзнанието ми веднага изникна друга мисъл, точно обратното, взривът е бил истински, а халюцинация е това, което виждам сега…
	Станах и погледнах отворената врата на балкона. Виждаше се блокът отсреща, прозорецът на чужда кухня. В него край печката се въртеше едрогърда жена с агресивна червенина по лицето. Тя си поряза пръста с ножа и се намръщи от болка.
	Казваше се Мария Лвовна. Беше минала четиридесетте, имаше мъж и две деца. Мъжа си ненавиждаше заради малката заплата и големия член (да, случват се и такива неща), децата си по-скоро обичаше, но любовта й се проявяваше досущ като омраза, и тях ги беше страх от нея. Тя беше родом от Кострома, беше израснала на брега на Волга, в детството й бяха подарили пластмасов велосипед с три червени колела, веднъж, когато го караше по горската пътека, на ръката й кацна удивително красива оса с продълговато коремче и с почти човешко настървение заби жилото си право в пръста й…
	Вниманието ми за секунда пропадна в съзнанието на тази жена по някаква странна избирателна траектория, заобикаляйки множество компресирани събития, право в точката, където се появи емоционалният рефлекс, изкривил лицето й. Самата тя не знаеше, че преживява отново отдавна отминалата случка, но аз знаех.
	Знаех и много други неща. Настроението й беше лошо, заради току-що приключилия скандал с намеса на милицията: тя обвини съседа, който живееше зад общата стена (математик от института „Стеклов“, това също го знаех отнякъде) в педофилия и русофобия — на основание на дочуващите се зад стената звуци. Ченгетата, които дойдоха на повикването, отначало искаха да отведат самата нея, но главното ченге изглежда й повярва, защото от оперативния си опит знаеше, че почти всички брадати математици са педофили и русофоби.
	Обаче мъжът й не й повярва. Не само това, ами й предложи да напише заявление срещу друг съсед — да го обвини в некрофилия на основание на пълната липса на звуци зад стената: главното ченге, каза той, сигурно пак ще клъвне. Това може и да беше смешно. Но на нея не й беше до смях. Мъжът й искаше да прозвучи иронично, а според нея прозвуча направо жалко, защото той и хилядарка не можеше да донесе вкъщи. И на кого му бяха притрябвали шегите му…
	Тези смислови зигзази се появяваха пред погледа ми като пътна маркировка, която се носи под колелата в светлината на фаровете. Можех да тръгна по всеки един маршрут. Знаех всичко за мъжа й (преподавател по история в някакъв институт пред затваряне). Знаех всичко за главното ченге (самият той страдаше от педофилия, затова можеше да се има доверие на вердикта му относно математиците). Освен това, можех за секунда да пропадна (или да се срина — такова беше усещането) до всяко тяхно преживяване, вече забравено и от тях самите. През паметта им можех да стигна до други хора. И така колкото пъти си поискам. Безкраен лабиринт — можех да се пренеса във всяка негова точка — сякаш отпред се беше ширнал осветен град, а аз бях токът, който захранва светлините му.
	Тези картини проблеснаха в съзнанието ми, докато гледах жената, която стоеше до печката в отсрещния прозорец. Но щом примижах, видението свърши.
	Отново отворих очи.
	Всичко наоколо си беше както преди. Пред мен беше сърповидната възглавница за медитация, килимчето за йога и огледалото до стената…
	Килимчето и възглавничката си купих преди време по интернет. Но сега знаех, откъде ги е донесъл куриерът (магазинът със странно име „Да се йогнем“ — ако знаеш нужните думички, може да си купиш смески за пушене, собственикът използва една от продавачките за персонална страпон-шакти). Знаех, къде е била направена сърповидната възглавничка (нелегална работилница за калъфи на мебели и матраци — по този начин работниците изкарваха още дребни пари). Дори можех да видя полето със засята елда, където са произведени шлюпките, с които е пълна възглавничката.
	Килимчето беше от същия магазин, но два дена преди мен беше успяла да го използва една девойка с великолепен шпагат — върнала го в магазина, защото й бил прекалено дебел и мек, а там върнали девствеността на килимчето — запечатали го в пластмасов плик.
	Огледалото… За него почти нищо не виждах. Беше много старо и всички, които го бяха направили, бяха умрели. Успях да различа някаква раирана престилка, ръце с набраздена от мръсотия кожа и дървени рамки, опрени на стената — изглежда в работилницата. Но това видение приличаше на късче от стара, много лошо запазена снимка.
	Дори паркетът се опитваше да стане отново умираща под трионите гора и да разкаже за своите убийци. Спрях го само с огромно усилие на волята.
	Светът се промени! И то как!
	От думите ми може да излезе, че приключението ми беше занимателно и весело. Но аз го изживявах различно — чувствах се като гмуркач, обкръжен от пасаж агресивни риби, в каквито се превръщаха всички предмети, без изключение. Всяка риба искаше да се втурне в ума ми и да го погълне. За това беше достатъчно да спра вниманието си върху някой обект, около мен, и лекичко да му се отдам.
	Приближих се към прозореца и погледнах към двора. Там имаше хора и аз ги пусках в себе си един по един, преживявайки за една минута толкова емоции (впрочем доста еднообразни, хората са направени от едно тесто), че към края на този кратък „трип“ изобщо не разбирах кой съм аз всъщност. Миналото ми по нищо не се различаваше от тяхното минало — разликата беше само в това накъде е насочено вниманието ми.
	Като направих още няколко опита с неодушевени предмети (паркираната на двора червена кола, купола на една далечна църква, контейнера за боклук, след което желанието ми да експериментирам изчезна) и с птици (стана ми ясно, защо по-рано са смятали, че животните нямат душа, те по нищо не се различаваха от това, което се случваше с тях, докато хората носеха в себе си обособения, клокочещ и напълно откъснат от заобикалящото ги свят), окончателно разбрах, че никак не ми харесват тези информационни инжекции.
	Не е като да бяха болезнени, не. Бяха по-скоро досадни. Нахлулите в мен преживявания всеки път се оказваха нови, оглушителни и толкова ярки, сякаш някой бе хвърлил светошумова граната в главата ми.
	За щастие, можех да се съпротивлявам на тези нахлувания, да удържам насочените към мен от всички страни остриета на безброй понятия. Можех да избирам на какво да се поддам и на какво — не. Но ако се отпуснех или се унесях, равновесието се нарушаваше. Едно от копията, събрало в себе си като че ли целия натиск на света, проби защитата ми и аз изчезнах, превръщайки се ту в дърво, което расте през човешки кости, ту в изтъркана от хиляди съветски задници каменна пейка, ту в стърчащ от контейнера за боклук ботуш, изпълнен с тайните на самотната си госпожа и нейния ротвайлер.
	Не ми хрумна нищо друго освен да изгълтам три хапчета сънотворно и да ги преглътна с водка от хладилника („смирновката“ се оказа менте — продукт на осетинските барони на водката, един от които сякаш ме целуна с вонящата си небръсната уста точно в момента, когато издишвах след първата глътка). След това се мушнах под одеялото, затворих очи и отблъсквах всички опити на вселената да проникне в черепа ми, докато не ме обгърна черният медицински сън.
	Отначало сънят беше просто дълбока яма, подобна на гроб. Харесваше ми да лежа в нея, защото чувствата ми се изключваха и преставаха да ме терзаят. След това ме посети кристално ясно видение. Твърде ясно — нито за секунда не се съмнявах, че виждам ставащото наяве.
	Виждах полутъмната стая (нещо като зала, изсечена в скала), където стоеше висок каменен трон — със строга форма, без никакви украшения. На него седеше восъчна човешка кукла. Веднага разпознах себе си в нея — впрочем донякъде идеализиран.
	На стената срещу восъчната кукла имаше правоъгълник от светещо стъкло. Досетих се, че пред мен е същото огледало, край което прекарах толкова време в поза полулотос, но гледано от обратната страна. От сумрачното помещение, откъдето гледах, ми се струваше, че зад стъкления правоъгълник има басейн от течна светлина, който хвърля към каменната зала приятно трептящи прохладни снопове светлина.
	От двете страни на восъчния ми двойник стояха двама души с маски. Тези маски приличаха на венецианските, преди последното оцветяване, обикновени безизразни лица с правилни меки черти. Непознатите бяха с наметала от сивкава тъкан, които идеално биха подхождали и на съвременен хирург, и на древен египтянин.
	Те правеха нещо странно с моята восъчна фигура. Отначало единият ми завърза очите с широка лента от плат. След това залепи в центъра на челото ми голямо отворено око. Вторият участник в ритуала сложи на шията ми под мъжеца друга восъчна заготовка — червени полуотворени устни. А след това първият залепи на слънчевия ми сплит бледо восъчно ухо. Всеки път, когато ръцете им допираха моя двойник, чувствах докосването — по челото, по шията, по гърдите.
	Щом привършиха, двамата се обърнаха към огледалото, поклониха му се в синхрон и също така синхронно казаха:
	— Киклоп!
	Разбрах, че се обръщаха към мен, а думата „Киклоп“ значи същото, каквото и „циклоп“. Просто това беше старинно произношение. Стори ми се, че до ушите ми достигна някакъв древен звук, който се носеше над света от времената на Троя — ако не и по-рано.
	Вече знаех, кои са хората с маските. Това беше Свитата. Но все още не трябваше да мисля за тях, за да не ги тревожа напразно с мислите си. Това също го знаех.
	После настъпи мрак.
	Щом дойдох на себе си (спах почти до средата на следващия ден), разбрах, че проблемите ми не са свършили.
	Къде ти.
	На чаршафа пред мен лежеше перо от възглавницата. Най-обикновено перо.
	Моят ум, оттласквайки се от него, се метна в зловонния ад на птицефермата, изскочи в дирекцията й (зловонието, което цареше там, не беше по-слабо, беше само по-различно) и след няколко безумни премятания в чуждите глави, откри тайната на едно забравено дръзко убийство (междувременно и тайната на убийството на изпълнителя: съвсем тихо, чрез удушаване). Веднага след това в съзнанието ми с кудкудякане и зловоние се втурнаха множество корпоративни тайни на руското бизнес общество, от които точно по същия начин не успях да се отърва…
	Но аз вече знаех какво трябва да направя. От дълбините на съня ми изплува една спокойна, уверена яснота. Не помнех, беше ли ми се привидяло такова решение или някой ми го беше внушил — но разбирах, че това е единственият изход.
	Трябваше напълно да отхвърля съпротивата и да позволя на света изцяло да запълни ума ми. Не трябваше да отблъсквам пробождащите съзнанието ми смислови остриета, а да ги пусна в себе си — всичките наведнъж. Знаех, че ще ми се наложи да направя подобно усилие. Беше, например, като да излезеш на дъжда от протекъл навес. Или в зверски студ да скочиш в черната дупка, изсечена в леда.
	На практика нямах избор — иначе животът ми щеше да стане непоносим. Всяко перце в полезрението ми щеше да ми пръска черепа. Не можех цял живот да кръстосвам шпага с откровенията, прокрадващи се към мен от всички страни — щях да заприличам на игленик.
	Трябваше да се реша. И все пак прекарах в съмнения целия предиобед.
	Получих ритник от хладилника, когато се заврях да си взема храна (не знаех, че корейският конвейер за сглобяване толкова прилича на лентата за получаване на багаж в провинциално летище, а работниците, които работят на конвейера са толкова дълбоко нещастни).
	Душът ме заля със страшната истина за състоянието на районния водопровод (след което у мен възникна желанието да се измия още веднъж с някаква друга вода).
	Дори вратата на банята успя да ми съобщи за пиянството, на което се отдават мустакатите и червенокожи инженери от испанските мебелни фабрики, заради което неправилно изсушеният лак по-късно се напуква като ситна мрежа.
	Изварата и италианският зехтин (не съвсем зехтин и не напълно италиански — италианска сто процента е била само мафията, незаконно подкарала от Тунис танкер с канола*12) са изминали толкова мъчителен и невинаги хигиеничен път към моята чиния, че не знаех, как ще ги ям в бъдеще. А чаят… Не, по-добре да не бях виждал кой и как го събира на купчини.
	[*12 Растително масло от рапица, с което понякога разреждат зехтина. — Б.авт.]
	Най-общо казано, светът изглежда беше престанал да се срамува от мен — и ми показа голотата си. Дори не голотата си, а безбройните си срамотии: просна пред лицето ми същия оня многочлен, който толкова ужасявал, спомням си, интересуващите се от математика червени кавалеристи. Но с тях това се е случило във вица, а с мен — съвсем реално. Не стига това, ами многочленът ме биеше с израстъците си от всички страни, щом за миг изгубех бдителност.
	Ясновидството беше ад. Трябваше да се предам.
	Досещах се, че няма обратен път. Последните секунди преди скока ми в неизвестното бяха наистина страшни — приличаха на стъпалата, по които се изкачвах към ешафода. Както всеки, осъден на смърт, ме теглеше да се огледам — и, помня, че последният поздрав от света, който напусках, беше айпадът на ъгъла на масата. Пропит от такава американско-китайска изпотяваща безизходица, че дори някак престанах да се притеснявам за себе си.
	И прекрачих право в точката, от която няма връщане: отхвърлих невидимия си щит и позволих на света да ме изпълни, от всички страни и веднага.


>>	Пророк

	Поетите също притежават подобие на всезнание и ясновидство. Но те не гледат на света от своята кула, а се търкалят на поетичната кушетка, загледани в тавана, където се отразяват отблясъците на така обичаните от тях залези. По тази причина те отразяват случващото се зад прозореца твърде своеобразно. Те са в течение, че по небето плуват облаци, но не си представят ясно формата им и посоката на движение.
	И въпреки това.
	Пушкин има едно стихотворение „Пророк“.
	В детството си, да си призная, не се отнасях към това произведение сериозно, понеже беше в училищната програма — в която влиза, както се знае, само рибеното масло — полезно, но напълно безвкусно. Но с това стихотворение имах явна кармична връзка.
	В осми клас го цитирах в едно съчинение и написах „игорный ангелов полёт“ вместо „и горний“*13. Учителката ми по литература язвително отбеляза, след като прочете съчинението ми пред целия клас, който се заливаше от смях, че трябвало да пиша съчинение не по Достоевски, а по Пушкин — но едва ли някой прозря сарказма й.
	[*13 Игра на думи. „игорный“ — игрален (обикновено за хазартни игри), „горний“ — небесен. — Б.пр.]
	А пък аз, след като занесох вкъщи „две минус“, изслушах от майка ми утешителна история от нейното детство, когато за тълкуването на Пушкин можело да те изпратят да сечеш трупи, при това задълго: един неин съученик, еврейското момче Миша, се объркал докато декламирал стихотворението на едно ученическо тържество, „утреник“, и казал „и ангел шестоъгълен пред мен на кръстопътя глух застана“ — вместо „шестокрил“. След което цял месец го влачили бедничкия по районните и градските комитети на комсомола, разпознавайки с фройдистка проницателност бъдещия рефюзник*14 и ционист. Което, вероятно, превърнало Миша в корав антисъветчик, победоносен емигрант и в последна сметка в обгорял в танка труп.
	[*14 От англ. refuse — отказвам. В САЩ се употребява за съветски евреи, които са поискали изходна виза от СССР, но са получили отказ. — Б.пр.]
	Така че в това стихотворение наистина има пророчески стихове. Ето как героят описва общуването си с ангела:
P>
	Перстами легкими как сон
	Моих зениц коснулся он.
	Отверзлись вещие зеницы,
	Как у испуганной орлицы.
	Моих ушей коснулся он, —
	И их наполнил шум и звон…*15
P$
	[*15
P>
	И с лека като сън десница
	очите ми за миг закри
	и блесна взорът, цял в искри,
	като на стресната орлица;
	ушите ми докосна той —
	и аз дочух и звън, и вой…
P$
	(„Пророк“, А. Пушкин. Превод К. Кадийски. Изд. „Нов Златорог“, 2012 г.) — Б.пр.]
	Всяка дума тук е вярна. При това удивително точна е и последователността на преживяванията, и съдържанието им. Дори е непонятно по какъв начин поетът е научил всичко това.
	Веднага щом престанах да се съпротивявам, нещо докосна очите ми. Сякаш безболезнено ми отрязаха клепачите — и вече не можех да затворя очите си и да престана да виждам. Онова, което виждах, не се поддаваше на никакво нормално човешко разбиране. То приличаше на премигваща светлина, насочвана към зрителния нерв като затвориш очи, но усилена многократно.
	Така би могла да изглежда абстрактна мултипликация на забързан каданс. Не видях никакви „ужаси“ — ужасното се състоеше в това, че от това зрелище нямаше как да се скриеш. Не можех да се унеса в тъмнината. Сякаш от мен бяха смъкнали дебелия юрган, под който някога съм бил заченат, роден и израсъл — и ме бяха събудили завинаги.
	След това налягането се премести върху ушите ми. И тук Пушкин се беше изразил толкова точно, че почти нищо не можеше да се добави към думите му. Звън и вой, да.
	Воят приличаше на звука, който се чува в морска раковина, когато я доближиш до ухото си. Но той беше много по-силен и басов, сякаш че в раковината наистина ревеше бушуващото море. През този тътнещ нисък звук се прокрадваше и друг, нежен и мелодичен — като звън от миниатюрни зъбчати колелца и мотовилки, от някаква фина бронзова механика, а в това пространство имаше много-много механизми, които изобщо не си приличаха: всички тиктакаха с различна скорост. Звънът беше изненадващо осмислен — почти го разбирах, все едно това беше някакъв древен език.
	А след това се случи още нещо, за което Пушкин не беше споменал. Налягането се премести от очите и ушите към тила ми и сякаш го прободе, меко огъвайки черепа ми до центъра на главата — и някакви разединени части от мозъка ми (дотогава не знаех, че са разединени) се огънаха, съединиха се и дори като че ли щракнаха, здраво се закрепиха една с друга.
	Разбирам колко странно звучи, но беше точно така. И разбирам, защо мълчи Пушкин: опитай се да намериш удачно сравнение за такова вътрешно щракване (идва ми наум само английска ключалка — но не може просто ей така да я сложиш в главата на нашия руски пророк, конспиролозите направо ще те разкъсат). Така че аз нямам претенции към Пушкин. Но все пак според мен стихотворенията не трябва да се използват като „огледало на епохата“ — поетите често премълчават някои неща.
	И ето че след това засекретено от Пушкин щракване се случи най-интересното. Онова невъобразимото, яркото, бързото и пъстрото, което се мяркаше пред очите ми, изведнъж се синхронизира с отекващия в ушите ми звън и, като се превърна в едно цяло, предизвика няколко невъобразими пулсации, всяка от които ме накара да умра и да се възродя отново в светлина и грохот (дори не се опитвам да описвам това по-подробно, нормалният човек ще се изключи доста преди това възприятие да стане възможно).
	А после, след милиарди години, когато вече бях забравил кой съм (или, по-точно, когато си спомних, че никога не съм го знаел), всичко отново стана едно цяло.
	Първото, което усетих, беше облекчение.
	Планът ми проработи — предизвиканата от принудителното ясновидство мъка отмина. Веднъж проникнало вътре, знанието „на всичко за всичко“ като че ли само се сведе до нула и уравновеси приложеното към мен външно налягане с вътрешното. Лодката пое баласта и вече нямаше риск да се преобърне. Сега можех спокойно да се оглеждам, без да се страхувам от насочените към мен информационни стрели и ками.
	Но на мястото на един проблем се появи друг.
	Има такива визуални игри: лист, гъсто изрисуван със зигзагообразни фигури и петна, с надпис от сорта „намерете на рисунката млада жена с ветрило“. Когато откриеш тази млада жена, се чудиш защо не си я забелязал от самото начало — вече е невъзможно да не я виждаш. Ето че и с мен се случи нещо подобно, само че вместо жена с ветрило в ума ми се втурна цялата вселена, олюля се няколко пъти и застина.
	При това тя по някакъв странен начин се опираше… върху мен самия. Като че ли целият свят беше огромна, изрисувана чиния, дъното на която балансираше на върха на конус — и този конус беше моят ум.
	Как беше по-нататък у Пушкин?
P>
	И внял я неба содроганье,
	И горний ангелов полет,
	И гад морских подводный ход,
	И дольней лозы прозябанье…*16
P$
	[*16
P>
	И зърнах: гърчи се небето,
	и горе ангели кръжат,
	и тук, в прахта, лози пълзят
	и ври противна гмеж в морето.
P$
	(Превод К. Кадийски)]
	Отново всичко е вярно.
	Само трябва да разшифроваме какво е имал предвид поетът.
	Усетих вселената като огромно неустойчиво равновесие. И към нея бяха приложени две сякаш различни воли, два различни смислови знака — и приложени с такова усилие и мощ, че „небето“ направо се гърчеше. В действителност, разбира се, в света съществуваше невъобразим брой воли и те се движеха във всевъзможни посоки и бяха от всякакви видове. И всяка от тях не искаше и да чува за другите. Но заедно те се групираха в два отблъскващи се потока.
	Единият от тях искаше да бъде. Другият — не искаше да бъде. Или може би по-правилно е — искаше да не бъде. Те влизаха в смъртен бой помежду си, смесваха се, изгаряха се и се замразяваха взаимно — и отново възникваха един от друг, трябваше само една от силите достатъчно да се сгъсти. Изобщо, ако сте виждали китайския знак ин-ян, то на космическата чиния беше начертан именно той.
	И вече отгоре бяха добавени морета и планини, небе със звезди, гори и реки — и милиарди същества, които живеят в тях. По-нататък започваше космосът, той се разпростираше на всички посоки и беше устроен точно така, както ни учат в училище — но аз веднага усетих, че в известна степен не беше задължително той да съществува.
	Светът, който се стовари върху мен, всъщност се оказа съвсем библейски. Той се състоеше от вода и твърд и, макар че те доста хитро се огъваха във вид на земно кълбо, Земята, в пълно съответствие с учението на църковните мракобеси, беше плоска, защото съзнанието, което се опираше на тази твърд, я изживяваше именно като плоскост, а кръгло кълбо тя можеше да стане само когато преставаше да бъде твърд под краката и се превръщаше в син отблясък в илюминатора на космическата станция. Но в илюминатора синееше не самата земна твърд, а просто нейната визуализирана концепция.
	Център на Вселената наистина се оказа Земята. А всички слънца, звезди, галактики, квазари и прочее черни дупки бяха само съществуваща възможност и колкото по-надалеч от мен беше разположена тази възможност, толкова по-малко реална изглеждаше тя.
	Сигурно не говоря съвсем научно — или съвсем ненаучно — но просто се опитвам да опиша реалността така, както я усетих, когато станах Киклоп. Сигурно по същия начин са я усещали и всички предишни Киклопи, поради което човешкото ясновидство никога не е влизало в конфликт с най-мракобесната картина на света.
	Светът се състоеше не от предмети, а от неустойчиви, постоянно променящи се вероятности.
	И ако вероятността на пода под краката ми беше стопроцентова (минус някаква стопяващо се пренебрежимо малка величина), то вероятността за безкрайни пространствени катастрофи, които като чудовищни водопади да се устремяват назад към началото на времето (така усетих най-древните и далечни космически обекти), беше нулева (плюс някаква стопяващо се пренебрежимо малка величина).
	Вероятността, за която говоря тук, е чисто битова, житейска и практична.
	Нямаше начин да не усетя всяка от тези космически лампи като точков светилник в небето и елемент от божествения дизайн (пък дори и с предълъг технически паспорт), а като нещо друго. Обектът не съществуваше в моя свят, а в неговото хипотетично минало, откъдето долиташе светлината — тоест той беше нещо като скелет на динозавър, изрисуван в небето за красота.
	Всичко това беше всъщност напълно нереално — макар че елементите на нереалността се съотнасяха един с друг безпогрешно и точно; и един живот нямаше да стигне да проучиш тези светлинни вкаменелости. Това, което разбрах за космоса, можеше да се формулира горе-долу така: реалността на изкопаемите космически обекти е обратнопропорционална на разстоянието до тях, повдигнато на куб.
	Може и на квадрат. Просто на куб ми харесва повече, защото от него в бита има повече полза. Понеже реалността, както знае всеки еснаф, е това, с което някога може да се сблъскате.
	Край, повече никакви отстъпки на научния мироглед. Веднага разбрах: религиозните мракобеси са били прави и Бог отначало е видял пред себе си черно огледало със своето отражение, след това по него е преминало леко вълнение и то се е превърнало във вода, сетне възникнала земната твърд — и чак тогава Той нарисувал над този свят цялата небесна сфера с нейните закони, история, скорост на светлината, червено преместване, синьо излъчване и мумиите на нобеловите лауреати, вечно политнали към мъглявината на Алцхаймер през свиващото се пространство на угасващия ум. При това го е нарисувал така, че земята е станала само прашинка в този поток.
	Нашият Бог, (ако той съществува), е голям шегаджия. Да не кажа — хулиган от групата „Война“, създал Вселената, за да напише на нея неприлична дума.
	При това всяка от шегите му става непреодолимо сериозна за онези, които искат да Го познаят чрез физиката — и в това, бих казал, има особено жесток сарказъм. Защото при Него може да влезеш и през дверите на физиката, само че за да долетиш до дръжката им ще ти трябват петнадесет милиарда години и то ако успееш да се ускориш до скоростта на светлината.
	Не стига това, ами Бог е не само майтапчия, той самият е майтап. Понеже в реалността — не онази, която свети в черния планетариум над главите ни, а в истинската, по отношение на която целият видим свят е само ефимерна сянка, набъбват мехурите на огромен брой възникващи и изчезващи светове и всеки си има свой Бог, и над всеки е повдигнат черният балдахин на неговия космос с чудна древна бродерия, и сред тези бродерии няма две еднакви.
	И работата не е в това, как е устроен космосът и дали Бог е всевластен, а в това, че всеки такъв всевластен и всемогъщ Бог, ако си позволя да се възползвам поетично от съвременния научен жаргон, е просто царче на микроскопичен единадесетмерен вероятностен мехур, тайно раздут до размерите на триизмерна илюзорна Вселена, чиято обща енергия-маса е равна на нула. Огромен брой такива богове и създавани от тях вселени се раждат и изчезват във всеки кубичен милиметър шанс всяка секунда и във всяко мехурче се крие една нелегална вечност. Един безкраен рой Йехови и космоси, които те пораждат, и всеки Йехова е единствен и всеки се смее гръмогласно. Но само лекичко да преместим поглед, всички те изчезват.
	Вечностите и техните властелини вървят по един и същ непостижим път — но на мен не ми е разрешено да фокусирам погледа си върху тях и проблясващата в периферията на съзнанието ми догадка за съществуването на този път е именно онзи единствен начин, чрез който той може да се опознае.
	Но това просто е нарисувано на небето, а в света е важно онова, което се случва тук и сега. Останалото е декор. Вселената съществува в нас и само в нас. Всички галактики и квазари, премествания и дупки, ангели и богове не са някъде там, а тъкмо тук. Ако човек умре, няма да я има и неговата вселена. Ще се появят може би някакви други, но вече не с нас и не за нас.
	Всичко това за част от секундата премина през моя потресен ум — и аз се засмях, след това заплаках, а после отново се засмях. Това беше гърчът на небето.
P>
	И горний ангелов полет,
	И гад морских подводный ход,
	И дольней лозы прозябанье…*17
P$
	[*17
P>
	… и горе ангели кръжат,
	и тук, в прахта, лози пълзят
	и ври противна гмеж в морето.
P$
	]
	Да-да. Под съвсем реалния, но декоративен космос удобно си лежеше чинията на света — огромният ин-ян, за който вече говорих. Неговите две противоборстващи сили бяха живи: те се състояха от множество опрени една о друга воли, безкрайно могъщи и едва забележими — като се започне от боговете и се свърши с инфузориите, които се изяждат взаимно, и всяка от тези воли, колкото и нищожна да ни се струва, съдържаше в себе си цялото гърчещо се небе.
	Най-поразителното се състоеше именно в това. В това, че изпълзяването, вегетирането на някой хилав стрък („лози пълзят“), на който и мравката не обръща внимание, бе невъобразима битка, водена от най-великите ангели и демони на света. Сякаш горната бездна издърпваше долната и крехката разлика между тях се превръщаше в това изпълзяване. Същото се отнасяше и до всичко живо.
	И когато някоя самотна, бедна и забравена от всички старица плаче в порутената си колибка, с благоговение осъзнах аз, цялата огромна безмерност се разтреперва и плаче заедно с нея и в това се крие най-удивителното и наистина божествено страшното.
	Не ми беше ясно защо тази сила влезе в душата ми и ми показа онова, което човек май не би трябвало да знае. А после балансът на света, който аз държах на гвоздея на своя ум леко се поизмести и аз разбрах.


>>	Удар с чадър

	На огромната космическа чиния често се случваше — или по-точно набъбваше, заплашваше да се случи (дори отначало не разбирах, че виждам бъдещето) — някакво събитие, което нарушаваше общия ред на мирозданието. Неизвестно защо винаги само едно.
	Отначало тази единичност ми се струваше поразителна, но като поразмислих, престанах да се учудвам. Та нали всяко равновесие, когато се нарушава, се измества конкретно нанякъде, в една посока — а не едновременно във всички. Но въпреки това изглеждаше странно.
	Равновесието, за което говоря, не е физическо, а е баланс между живите воли, формиращи разнообразието на човешкия свят (за другите сфери на реалността, за щастие, не отговарях).
	Човешкият свят се запазва, защото егоистичните и безразсъдни действия на хората, преследващи целите си, учудващо и на пръв поглед смехотворно, се неутрализират и компенсират.
	Потокът на нашата история се състои не от осмислени действия на „субекти“, движещи се към целта си, а от преплитане на мириади*18 причинно-следствени връзки — безкрайно древни, абсолютно безсмислени в пъстротата си — но управляващи хода на живота. И в тези връзки (индусите ги наричат карма), независимо от тяхната нелепост, няма ни най-малка случайност, защото те развиват и продължават импулса, който някога е дал начало на света.
	[*18 Число, равно на 10 000. — Б.пр.]
	Но всяка сложна система понякога дава засечки и дефекти. За щастие, те винаги може да се оправят — така, както удържаме равновесие, като караме колело или кънки.
	Чувствах крехкия баланс на човешкия свят като ходещ по въже цирков артист, който например крепи на носа си бастунче и жонглира с кегли — само че на моя нос се извисяваше целия цирк и не зрителите бяха вперили погледи в мен (те дори не подозираха за мен), а аз в тях. Когато равновесието лекичко се нарушаваше (случваше се почти всеки ден), вниманието ми веднага се насочваше към онази точка в салона, където това ставаше, всичко останало потъваше в сянка. Виждах какво трябва да направя, дори без да вниквам в същността на събитията.
	Ще се опитам да обясня какво имам предвид чрез един условен, но разбираем пример (за реалните случаи на намеса, уви, не мога да говоря според правилата на служебния кодекс).
	Има кинокомедии (а и филми на ужасите), в които се проследяват много дълги причинно-следствени връзки. Например, хвърленият от един балкон в Киев фас пада върху яката на сотника*19 Гаврила, който по това време пресича пътя. Името в дадения случай също е условно: спомням си, у Илф и Петров някой от героите пишеше „Гаврилиада“ — поема за безкрайното многообразие на възможните причини за началото на Първата световна война. Та и аз за същото.
	[*19 Сотник — командир на военно подразделение. — Б.пр.]
	Гаврила спира и започва да почиства камуфлажните си дрехи. Блъска го връхлитащият иззад ъгъла камион, натоварен с автомобилни гуми, същата вечер Гаврила не излиза на трибуната на майдана, Янукович още половин година си запазва златния самун, Крим си остава украински, Обама не нарича Русия регионален реакционен бастион и всички останали колела на историята, големи и малки, не се задвижват. Посоката, в която се измества равновесието на света, зависи от това, ще падне ли фасът върху сотника в точния момент.
	Да си представим, че заради възникналия в света дисбаланс излязлата по революционни дела съпруга на застаналия на балкона пушач, който допушва цигарата си на февруарския вятър, се кани да му се обади, поради което пушачът няма да си дръпне за последен път и фасът ще полети надолу твърде рано.
	Жената на пушача, която е готова да направи съдбоносното позвъняване, всъщност е отишла не да пече пирожки за воините на светлината, както е излъгала мъжа си — тя е слязла на долния етаж, където я чука пристигналият от Тернопол активист. Този активист все още може да спаси братството на славянските народи, ако завърши процедурата половин минута по-късно и обаждането се забави…
	Но за това жената на пушача трябва да изглежда не толкова привлекателно — под окото й трябва да има синина, замазана с фон дьо тен… Която преди три дни е могла да й остави една досадна гражданка, с която са спорили в метрото за мястото на Симон Петлюра в украинската история… Но затова досадната гражданка трябва да е носела тежък чадър със синя дръжка, от който никой нормален човек не се нуждае през февруари.
	Когато чувствах, че крехкият баланс на света е готов да се наруши, най-важното беше да открия и да поправя повредата колкото може по-рано. Например, в момента, когато досадната гражданка се кани да излиза навън и гледа замислено към чадъра: „да го взема ли, да не го ли вземам?“.
	Не ми трябваше да зная за какво й е този чадър през февруари. Не трябваше да се ориентирам в политическите възгледи на сотника или да вниквам в отношенията на пушача от балкона и жена му. Изобщо нямаше нужда да изяснявам какви жени харесва тернополският активист. Натегнатото до мигновен инстинкт разбиране на същността ми подсказваше: досадната гражданка в Киев размишлява дали да вземе или да не вземе чадъра — и от това в бъдеще може да се случат много неочаквани неща. Ако тя сложи чадъра в чантата си, светът ще изглежда по един начин. Ако ли не — ще бъде друг.
	Белята можеше да се случи именно в този момент. А да се поправи можеше и по-сетне, по хиляди различни начини: по линия на тернополския активист, по линия на пушача, по линия на шофьора на камиона и по множество други вплетени в тази история траектории и маршрути, та чак до самия сотник Гаврила. Цели гроздове от възможности възникваха в моя прозрял в бъдещето ум. Виждах ги на слоеве и фракции — деляха се на тежки и леки. Леките не пораждаха след себе си вълнение, а тежките и грубите създаваха нови проблеми, които отново трябваше да бъдат решавани — „да се гаси вълната“, както казвах аз.
	Не знаех нищо за връзката на чадъра с Крим — макар че при желание бих могъл да проследя причинно-следствените преходи. Но така и не го направих. Само усещах инстинктивно, че равновесието на света най-лесно може да бъде запазено, ако малко поработя с тази съвсем непозната за мен гражданка и нейния чадър. Не се вглеждах в бъдещето без нужда, тъй като всезнанието беше мъчително.
	Колко мъчително би могъл да разбере само друг Киклоп. От общоизвестните метафори, които ни дават представа за това, си спомням героя от един стар филм на ужасите „Хелрейзър“ — демона, чиято глава и лице бяха осеяни с малки остри гвоздеи, стърчащи от кожата. Те сигурно предизвикват невероятна болка при всяко докосване. Ако гвоздеите стърчат не от кожата, а от оголения мозък и са включени към електрически проводници, е още по-точно.
	Талантът ми бе безграничен. Можех да се вмъкна в шофьор на камион, в пушач, в жена му, в досадна гражданка — но това щеше да е все едно да започна да преравям сламата от безкрайна купа сено, след като вече съм намерил иглата в нея, докато моят радар забелязваше в сеното нови игли, които трябваше да извадя.
	Затова на моето всезнание веднага се появи нещо като мазол. Човешкото око има „сляпо петно“ — зона срещу зрителния нерв, която не се възприема от окото. Развих подобие на това петно. То закриваше почти цялата област на възможното — освен частта, където световното равновесието заплашваше да се измести. Можех да не обръщам внимание на останалото. И ако не беше това щастливо обстоятелство, просто щях да се побъркам.
	Чувствах бъдещия дисбаланс като набъбваща върху световната чиния пъпка и я изстисквах в зародиш, но тя изчакваше за миг и се опитваше да изскочи на ново място. Можеше да се смята, че всички пъпки са различни, но на мен кой знае защо ми се струваше, че това е един и същи блуждаещ абсцес, който изпробва по ред устойчивостта на различни точки по света.
	Затова, независимо от цялата грандиозност на преживените от мен видения, в практически смисъл функцията ми беше доста скромна. Не стига това, ами аз отговарях не за цялата вселена и дори не за целия човешки свят, а само за една малка част от него, която географски съвпадаше с рускоговорящите територии (словото, за което сега ще разкажа, беше по някакъв начин свързано с езика — тук моите добри призиви се чуваха по-ясно).
	Но понякога ми се налагаше да оправям изкривявания, възникващи и извън тези предели, от което си правех извода, че Киклопите в света са поне няколко, а понякога се дублират взаимно. Не можех да видя другите, от което следваше: ясновидството ми има граници.
	По-късно се оказа, че граници наистина съществуват — и те са значително по-тесни, отколкото предполагах.


>>	Слово

	Стихотворението „Пророк“ на Пушкин завършва така:
P>
	Исполнись волею моей
	И, обходя моря и земли,
	Глаголом жги сердца людей.*20
P$
	[*20
P>
	На мойта власт се довери:
	по суша и вода със слово
	човешките сърца гори!
P$
	(Превод К. Кадийски)]
	Волята, с която се изпълних, беше много проста — човешкият свят трябваше да остане в равновесие, тоест да се развива по своя първоначален план. Когато по пътя на този план се изправяха препятствия, аз веднага ги усещах и трябваше да разчиствам пътя.
	Но вече достатъчно разказах за проблема и нищо не споделих за това, как го решавах. Разбира се, не трябваше да обхождам суша и вода („моря и земли“) както надзирателят своя участък. Достатъчно беше да ги обхвана с мислен поглед, без да се помръдвам от мястото си. А що се отнася до „гори“, при това „сърцата“ — тук Пушкин май малко се е престарал.
	Както вече казах, зоната, за която отговарях, бяха събитията в човешкия свят. Инструментът, с който влияех на хората, беше нещо подобно на словото — и нямам намерение да търся друг термин. В главата на обикновения човек ехтят множество гласове, без той да го осъзнава. Може да се каже, че има постоянно сборище от крадци в мазето на човешкия ум, където всъщност се решава съдбата на целия блок. Тези гласове постоянно спорят помежду си. Докато говорят различни неща, покривът нищо не чува — усеща само лека нервност. После няколко от гласовете се договарят за нещо и започват да говорят в унисон. Тогава общата им гръмогласност става достатъчна, за да се чуват горе, и те се превръщат в команда.
	Обикновеният човек не само чува гласове — той им се подчинява. Още по-точно, той самият е тези гласове, понеже преди командите да започнат да се изпълняват, човека просто го няма: личността възниква именно в процеса на тяхното реализиране.
	Ако човекът по някаква причина чува тези гласове през цялото време, него или го обявяват за шизофреник и го изолират от нормалните хора, или го назначават за пророк и го слагат в златна колесница. Но това, общо взето, е известно.
	Дълго може да се спори за природата на гласовете. По-рано се е смятало, че те принадлежат на боговете, духовете, ангелите и бесовете. След това започнаха да ги наричат интериоризирани социални кодове, фрагменти на програми, които управляват човека, инварианти на йерархично обусловена матрица на поведение и така нататък, но независимо от нашите определения самите гласове изобщо не са се променили.
	Въпросът обаче не е в това как ще ги наричам.
	Въпросът е в това, че можех да се промъкна в мазето при всеки човек, и без да ме забележи, да заговоря на вътрешната му банда обирджии тихичко, но толкова убедително, че всички останали участници започваха да се съгласяват, припяват, вият или подблейват. В резултат на което човекът не чуваше мен — той чуваше себе си.
	Той изобщо не се подчиняваше на моята команда, а по най-естествен начин бързаше да изпълни най-силното желание, възникнало изведнъж в сърцевината на съществото му.
	Тъй че ако се върнем към нашия пример, да допуснем, че ми беше нужно досадната гражданка да вземе чадъра. Тогава _„със слово човешките сърца гори“_ би означавало баналното „вземи, жено!“. А още по-точно, думата „жена“ в случая отсъства. Когато влизам в чуждо сърце, винаги разговарям от първо лице: „все пак, чадърът ще ми трябва“, а след това идва ред на ефимерния го`лем, на когото чадърът много му трябва. И това е.
	Няма дим, няма кардиологични изгаряния. Жената си спомня, че нейният чадър със синя дръжка — всъщност замаскирана палка от три закрепени със скоч арматурни пръти, е крайно необходим в тези смутни времена. Кой знае защо тя се усмихва, слага чадъра в чантата, излиза от къщи и през мразовитата мъгла и разтворената в нея революционна надежда се насочва към бъдещето. Но аз вече не я наблюдавам.
	Сигурно бих могъл да спечеля куп пари, ако играех на борсата. Но още при първите ми контакти със Свитата ми обясниха, че може да използвам „словото“ само с едно предназначение — за отстраняване на световните дисбаланси. Наказанието за нарушаване на този закон беше смърт (показаха ми дълга златна игла, а после кимнаха към восъчния ми двойник).
	Освен това не можех да се намесвам в най-чудовищната несправедливост, която се случваше пред очите ми. Нямах право да предотвратявам престъпления, да спирам терористични актове, да прекратявам кървави революции, да спасявам хора от нещастни случаи — подобни неща дори не се обсъждаха. От гледна точка на моята работа дисбалансите, които представляваха реална заплаха за света, се появяваха съвсем не там, където ги виждаха медиите и самият аз в човешкото си въплъщение. Всичко това можеше да бъде част от плана, по който се развиваше светът. Аз трябваше да опазвам не своите човешки представи за това какво трябва, а съществуващия ред — по-точно не самия ред, а тъй наречената времева връзка (по-късно ще обясня какво е това). Най-общо казано, можех или да приема правилата, или да си тръгна. Аз ги приех.
	Това е всичко, което се отнася до Киклопа.
	Ако читателят очаква разказ за това, как съм спасявал човечеството в живописни битки със злото, той трябва да го разочаровам — за ежедневната си работа повече няма да кажа нито дума, както предупредих още в предговора. И съвсем не от скромност.
	Първо, не мога да говоря по-подробно за конкретното съдържание на дейността ми и нейните технически аспекти — това е част от правилата. Мисля, че е ясно.
	Днес дори компаниите, които търгуват само и единствено с психотропна захарна вода, оцветена с екстракт от кохинилов червей, имат тайни.
	Второ, разказът ми изобщо няма да пострада от това. Макар че работата ми беше изключително важна, е трудно да я нарека интересна, понеже решавах изникващите проблеми по най-икономичен и недоловим начин — като в примера с чадъра. Малко скучно е да обяснявам как шпакловах пукнатините на мирозданието, като помагах на почти непознати хора да си връзват обувките, да насочвам асансьора на нужния етаж или да се върнат вкъщи за забравените ключове по корниза на втория етаж (най-героичния случай, който си припомням). От това не можеш да спретнеш дори среден холивудски екшън — че то приключенията на районния санитарен техник са по-интересни.
	И освен това, почти всеки човек понякога става спасител на мирозданието. Не може да се каже, че тогава той осъзнава великата си роля. Той си върши работата съвсем делнично (вдига от пода монета, бутва в гърба зазяпал се пешеходец, изпуска бутилка олио на паважа) и се гмурва обратно в морето от еднакви лица. Всеки от нас е Лорд Пазител на този свят. Аз бях нужен само за застраховка.
	Затова не е интересно онова, с което се занимавах като Киклоп. Дори не е интересно какво забелязвах, надничайки в чуждите сърца и души — навсякъде гние все един и същи боклук, различна е само формата на купчините.
	Интересно е онова, което видях и разбрах, като насочвах своето служебно зрение към различни аспекти от човешкия живот — и бъдещето. Там пред мен се откриха много любопитни, страшни и изненадващи неща. Точно заради това аз ще продължавам да горя със слово във всички останали страници — доколкото позволяват скромните ми сили.


>>	Свитата

	Знаех, че не съм единственият Киклоп на света — а разбира се, не съм и първият. От хилядолетия те ходят по тепсията на този свят — по-точно, държат го на прицела на своето взряно око. Това е може би една от най-древните институции на земята и тя имаше строги правила, които трябваше да спазвам. Правилата не се обсъждаха. Освен това бяха твърде странни.
	Вече казах, че не мога да използвам силите си за лични цели (или дори в съответствие със своите представи за добро и зло). Но това не беше всичко.
	Към уникалната и несравнима роля, която играех в мирозданието, вървяха, сякаш, предимства и облаги. Ако всеки газенфюрер, всеки банкер или римският папа (а тези хора изобщо не решават появяващите се във вселената проблеми, а само ги създават) живее в собствен дворец в обкръжението на лични гвардейци, придворни поети и готови на всичко танцьорки, то аз, струва ми се, можех да разчитам на нещо повече.
	Свой остров, пурпурна мантия, функциониращ по свой строг и тайнствен порядък двор, най-добрите синове и особено дъщери на човечеството, очакващи кога ще падне върху тях моят замислен поглед… Скулптори, които се състезават за правото да изваят мой мраморен портрет… Кантати в моя чест… Бели гълъби, пускани на свобода на рождения ми ден… И безкрайни заговори.
	Точно за да не се случва това, Киклопът трябва да крие мисията си и да живее сред хората, запилян в някой от големите градове. Той трябва да води средностатистически начин на живот. Трябва да е незабележим за всеки външен наблюдател, който педантично и подозрително изучава нашата реалност (а такива наблюдатели съществуват — по-късно ще ви разкажа подробно за тях). Дори самотният идиличен живот на малък остров беше твърде голям риск — подобни опити са правени в миналото и са завършвали известно как: със среща с изобретателния цар на Итака и други активисти на прогреса.
	Впрочем, случаят с Полифем*21 е изключителен. За негова беда той е бил единственият Киклоп, който се отказал от услугите на Свитата. Хората с маските, които видях в съня си, приличащ на видение. Нямах намерение да повтарям грешката на великана, а и никой нямаше да ми позволи това.
	[*21 В старогръцката митология — син на Посейдон и морската нимфа Туза, едноок великан циклоп. — Б.пр.]
	Щом споменах Полифем, ще добавя, че още един от известните в древността персонажи е бил Киклоп — казвал се е Джуандзъ и именно на този пост е събрал изключителните си познания. След като се оттеглил от дейността си, животът му се подредил съвсем благополучно. Киклопи са били и някои пророци, но няма да назова имената им, за да не ме обвинят в светотатство. А от широко известните съвременници към тях се е числял например починалият в началото на века учен Джон Лили (за него пак ще стане дума в книгата).
	Именно древните Киклопи били извор на прозрения за бъдещето на човечеството, а защо тези прозрения се оказаха толкова противоречиви и взаимоизключващи се, ще обясня.
	Свитата беше много почтена институция. Може да се каже, един от онези ордени, за които постоянно пишат майсторите на международната историческа детективска литература с не особено висок масонски градус. Само че този орден охраняваше не гроба на Исус и не томчето на Платон, а мен.
	За Свитата на Киклопа трябва да се знае само, че съществува. Такова беше древното правило, необходимо както за моята, така и за безопасността на Свитата. Не биваше да спирам задълго върху нея лъча на своята всевиждаща способност. Не знаех къде точно са разположени онези стаи и зали, които понякога виждах, и не се опитвах да го разбера.
	Нашето общуване протичаше незабележимо за външния свят. Не звънях по телефона, не си определях срещи. Само следях хода на мислите на няколко сменящи се служители, които сякаш бяха разтворили нашироко пред мен умовете си (изкуството да сведеш глава в мисления взор на Киклопа по някакъв особено почтителен начин — така че аз наистина усещах чуждото съзнание като разтворена книга — изглежда се предаваше през вековете).
	Свитата решаваше всички проблеми, които изникваха пред мен. При това толкова ефикасно, че почти нямах битови притеснения. Никога не ми се наложи да моля някого за нещо.
	Тези услужливи умове като че ли прожектираха пред мен списък с различни удобства, новости, възможности и житейски обстоятелства (всичко беше доста скромно), откъдето можех да избирам, използвайки същото онова слово, което в останалото време гореше сърцата на гражданските лица. Сетне точно по същия начин избирах метода на нашата комуникация от ветрилото възможности, изникващо в мислите им.
	Знаех как изглежда за членовете на Свитата нашето общуване — в своето медитативно съсредоточаване те предлагаха на мълчащата тъмнина вариант след вариант, а тъмнината рано или късно правеше избор. По-точно, изборът го правеха те самите — но за разлика от останалите хора те знаеха, какво стои зад това.
	За всеки външен наблюдател между мен и свитата просто нямаше взаимодействие. Но само седмица след случката с огледалото аз събрах в една чанта най-необходимото — все едно заминавах на вилата за няколко дни, и излязох от къщи. На улицата ме чакаше кола, обикновено такси. Седнах на задната седалка и дори без да гледам в огледалото, където плуваха очите на шофьора, казах:
	— Да тръгваме.
	И колата ме понесе към новия ми живот.
	Шофьорът нямаше отношение към свитата. Беше шофьор на такси, дошъл на обикновено повикване. А аз — обикновен пътник.
	Сградата на новия дом, който ме очакваше, малко се различаваше от старата, просто апартаментът беше на последния етаж и оттам се разкриваше гледка към гората. Само един поглед към нея ми беше достатъчен, за да се освободя от умората, натрупана в съзнанието ми. Това беше скромен градски апартамент — тих, удобен и голям. Освен него, на етажа имаше още един. Но там не живееше никой и аз бях избавен от необходимостта да обсъждам политиката и времето, докато чакам асансьора или да отварям вратата на съседското дете, на което спешно са му дотрябвали ацетон, оцет и калиев перманганат.
	В делничните дни излизах от къщи около десет часа, когато основната вълна от забързани към службата граждани вече беше успяла да се изтече към подземните тунели. Отивах до моята станция на метрото, слизах долу и с две прекачвания стигах до другия край на града по маршрут, чиято линия приличаше на абрис на изгаснал вулкан с дълбок кратер над „Колцевая“*22.
	[*22 „Колцевая“ — линия на метрото в Москва. — Б.пр.]
	След като се доберях до станцията се изкачвах горе и отивах на работа. Да, ходех на работа като всички други хора, които сутрин бързаха из града. И за външния наблюдател всичко изглеждаше съвсем убедително. Ако ме снимаше с камера във всеки момент от работния ми ден, той би видял обичайната канцеларска мишка, заета с някаква непонятна и най-вероятно нископлатена работа.
	В кадър би попаднала офис техниката, чашата с кафе, бюрото с папките, монитора и клавиатурата — и самият аз, в туидено сако, загледан в монитора (или, например, да поливам фикуса на перваза). Също така в кадъра може да влязат и ретро календара, украсяващ стената (гневни красавици със залепени с жълт скоч усти — дали по политически причини, дали заради принципен феминистичен отказ от минет, дали всичко това взето заедно: забраняват им едно, а те в отговор отказват да правят друго), някакъв мрежови график с множество запълнени с химикал графи и снимка на Леонардо ди Каприо в ролята на плантатор, закачен там от някоя замечтана колежка.
	Всъщност, моята работа беше просто хитра симулация — тя не съществуваше. Разбирам, че нещо подобно може да каже за себе си почти всеки представител на креативната класа, но моите думи следва да бъдат разбирани не в преносния, а в прекия смисъл. Работата ми изначално беше построена като симулация — тя изобщо нямаше връзка с външния свят.
	Моят маскировъчен офис се разполагаше в едно бивше сталинско министерство — просторно следвоенно здание, където съществуваха в съседство огромен брой най-различни офиси. Към моята стая водеше отделна врата от дългия коридор с разбит (изглежда още от съветско време) паркет.
	От двете страни на кабинета ми се нижеха сумрачни московски кантори, където хората безсмислено се мъчеха от сутрин до вечер, фабрикуваха входящи и изходящи документи, шпионирайки, замервайки и подвеждайки се един друг — а в таен апендикс между тези вавилонски пещи, зад бюрото с декоративни папки, до безотказно работещата, но въпреки това декоративна офис техника, седях аз.
	Разстоянието от мен до най-близкия офисен пролетарий обикновено не беше повече от петдесет метра (най-близкият седеше точно под мен на долния етаж — казваше се Кеша).
	На външната врата на моето убежище, звукоизолирана и от двете страни, висеше издържана в общата стилистика на това здание червеникава табелка с жълти букви:
C>
	СТАРШИ ИНСПЕКТОР ОТ ОГИПРО
	КИКЛОП О.К.
	ПРИЕМ САМО С ПРЕДВАРИТЕЛНО ЗАПИСВАНЕ
C$
	Отдолу беше залепен със скоч някакъв списък: думата „предали“ и отдолу дълъг низ от фамилии. Секретарката ми понякога променяше този списък като закачаше на негово място някакъв друг.
	Думата „ОГИПРО“ нямаше никакъв смисъл. Но пък фамилията „Киклоп“ беше подбрана гениално — „Сидоров“ или „Рабинович“ предизвикват разбираеми подозрения, но тази можеше да бъде само истинска.
	Зад входната врата имаше тясна приемна с бюро за секретарката — то винаги беше празно. Секретарката идваше в онези часове и дни, когато мен ме нямаше на работа и аз никога не се срещах с нея лично. Бяха й обяснили, че е наета с цел да запази „втора инспекторска бройка“ (кой няма да повярва като чуе нещо подобно), а всъщност тя трябваше само да подрежда офиса и да симулира активност, като закача на вратата различни списъци. И, разбира се, трябваше да следи кафемашината ми да е заредена.
	Офисът ми беше обикновен и строг — бюро с черно кожено кресло, тесен диван, телевизор, климатик, лична тоалетна (скрита зад незабележима врата — също като в ялтенския кабинет на Николай Втори), рафт с папки, цвете в саксия. В папките, впрочем, наистина имаше документи с печати и подписи, някакви протоколи и разрешителни — подозирам с моя подпис. Секретарката създаваше от всичко това убедителен работен безпорядък в дните, когато ме нямаше. Нейните невидими ръце пълнеха с различни вкусотийки малкия хладилник.
	Човекът в униформа на куриер на DHL носеше обеда ми в широка чанта. Той имаше ключ от вратата. Зад нея оставяше своята обемиста униформена чанта с храна — и вземаше същата, донесена вчера. Съседите на етажа бяха сигурни, че зад вратата ми работата кипи, клокочи и прелива в международния простор.
	Масивният ебонитов телефон на бюрото ми дори не беше включен към линията — и кой знае защо намирах в това особена и висша привилегия. С такъв телефон не може да се похвали нито един диктатор, сив кардинал или масонски главатар. Бях сигурен в това.
	Работата на Киклоп ми отнемаше само няколко минути на ден. Но аз нямах намерение да мързелувам в малкото си гнезденце. Говорех за желанието си да стана писател — и сега най-после имах достатъчно свободно време за това. Нещо повече, придобих наистина уникален свръхчовешки опит, а какво друго ми трябва, за да нахлуя в рейтингите и умовете?
	Шегувам се, разбира се.
	Наистина се занимавах със съчинителство на своето бюро около час на ден — и успях да напиша доста: три повести, които влизат в тази книга (текстът, който четете сега, беше написан, когато вече престанах да съм Киклоп).
	Възможно е в такъв дълъг предговор да има елемент на неронианство: когато с различни уверения и обещания примамват гражданите в двореца, а след това залостват вратите и ги принуждават да слушат свирнята на лира. Впрочем, оценявам опитите си трезво: главното достойнство на моята безискусна проза е в това, че тя… Тя… С една дума, исках да ви обезоръжа с милата си скромност, вие го разбрахте и сте ми простили.
	Но преди да премина към художествените ми опити, трябва да разкажа за Птиците — иначе повествованието нататък няма да е съвсем ясно.


>>	Птиците

	Описаните от мен мерки за маскировка може да ви се сторят странни и прекалени — един вид аз, който притежавам всезнание и способност лесно да влияя върху другите, бих могъл да предотвратя приближаващото се към мен нещастие.
	Така и беше — що се отнася до всичко, което засягаше злата воля на обикновените хора или предсказуемата механика на този свят.
	Но в света имаше и друга воля, която аз не виждах, и тя не идваше от хората. Понякога действаше чрез тях. Но дори и тогава не я разбирах, защото хората, подчинени на нея, по някакъв начин изчезваха от зоната на възприятието ми. Те просто преставаха да бъдат хора и се превръщаха в подобие на метеорити, които падат в нашия свят, за да довлекат беди на мен и на такива като мен (веднъж успях да надникна в съзнанието на такъв метеорит — затова зная, че сравнението е подходящо).
	Странно, но тази враждебна воля не създаваше онези дисбаланси, които бързах да оправя. Възможно беше Врагът да не притежава моето виждане за световното равновесие и да не разбира върху кои уязвими точки трябва да натисне, за да го наруши. Той само се стремеше да ме погуби. Но аз съвсем не бях главната цел: стратегията му по отношение на нашия свят се оказа далеч по-фундаментална. Врагът беше бдителен, умен — и се криеше доста по-добре от мен.
	Свитата ме предупреждаваше за опасността от самото начало. Със своя мислен взор често виждах един от помощниците да стои наведен над древен египетски папирус в празна каменна стая. Неговият ум, разкрит пред мен, съдържаше само една повтаряща се дума:
C>
	ЗАПЛАХА ЗАПЛАХА ЗАПЛАХА ЗАПЛАХА
C$
	Служителят не знаеше точно в какво се изразява заплахата. Знаеше само едно — единственият начин да предупреди Киклопа за опасността беше да му покаже папируса. Останалото Киклопът би трябвало да види и разбере сам. Този ритуал беше на толкова години, на колкото беше и папирусът. Но засега аз виждах само рисунката на свитъка.
	Рисунката не беше много информативна. Тя изобразяваше бог Джехути — фигура с птича глава, обърната в профил. Главата му беше непропорционално малка, с дълъг извит клюн, а над нея се извисяваше сложно и крехко украшение за глава, което прилича на вдигнато корабно платно. Във всяка ръка Джехути държеше по едно малко човече, покорно покрило лицето си с ръце — едното беше замахнал да хвърли, а другото държеше пред гърдите си като противовес.
	Под рисунката имаше текст, който неочаквано за себе си можах да разбера (само веднъж, когато ми се удаде да прочета нещо на древноегипетски — този език ми се стори подобие на комикс, натоварен с хилядолетни стопански смисли). Смисълът беше горе-долу такъв:
C>
	_„Ще дойде могъщ Враг, силен и мощен, чието оръжие ще бъдат хората. Бъди нащрек на уединено място! Издигнал ръце, ще видиш Врага“._
C$
	Един египтолог сигурно би превел текста иначе — но аз виждах прекия смисъл, заложен в него от авторите му. Това, което преведох като оръжие, в оригинала имаше смисъл на „камък за прашка“, но беше употребено, както разбирах, метафорично. А „издигнал ръце“ можеше да означава „прострял, вдигнал, употребил“ — изобщо, направил нещо с ръцете. „Уединено място“ означаваше преди всичко пустинята. Там трябва да вървиш предпазливо.
	Джехути, или Тот. Той, същият, ми се ще да подхвърля остроумно, който иска да ми се подиграе. Бог на магията, писмеността и въобще на всяка езотерика. В двата различни начина на изписване на името му така или иначе присъства птицата.
	Надписът изглеждаше като шифър — явно се опитваха да ми съобщят нещо важно, заобикаляйки непосветените. Но единственото тайно знание, което придобих след този ритуал, се състоеше в това, че трябва да се страхувам от птиците. Опитах се да предам на служителя, замръзнал в поклон пред свитъка, че същия резултат би могъл да постигне и много по-лесно — като на пергамента се изобрази врабче, което пуска курешки от високото. Тялото му веднага започна да се свива конвулсивно в пристъп на тих смях. Киклопът яко се пошегува…
	На мен обаче не ми беше до шеги. Над мен беше надвиснала опасност, а аз не разбирах нито каква е, нито откъде ще дойде. Но предупреждението помогна: именно то — или, по-точно, предизвиканата от него битова предпазливост, да не кажа боязливост, ми спасиха живота при атаката.
	Беше вечер. Вървях към метрото от работа към дома. Беше една от онези прекрасни летни вечери, които е адски обидно да прекарваш в града — макар че ако се замислиш, на всяко друго място те ще изгаснат също толкова бързо и безсмислено. Но все пак ми беше тъжно.
	Помня, че разсъждавах върху предназначението на красотата да терзае и мъчи, тъй като по природа тя просто е обещание за невъзможното и няма никаква друга същност. Но ако все пак може да се примирим с очевидното по отношение на човешката красота, то да отнесем същата проста мисъл, да речем, към залеза (небето блестеше в пурпурни императорски пламъци), вече е по-сложно.
	С размножаването всичко е ясно, мислех си аз, но защо му е на материалния свят да ни мъчи и заблуждава с надеждата за нещо, което не може да съществува в него? Ами, за да продължаваме да си стоим тук и да се надяваме на нещо от тоя сорт… Уви, който трупа знание, трупа тъга и който е виждал отвътре толкова сърца, колкото аз…
	Вървях по тротоара, наслаждавах се на тези залезни размишльотини и едновременно чувствах, как в сърцето ми нараства странна тревога. Нямаше видима причина — в наситената и заплетена реалност не виждах никакви насочени към мен остриета.
	Около мен всичко беше съвсем нормално: във високия като кула блок отсреща съдия в оставка разчленяваше в банята възрастната си роднина, за да присвои селската й къща; децата на двора, покрай които минавах, убиваха вече примирилия се със съдбата си риж котарак; а пък в пететажната панелка наблизо трима бандити от Рязан проверяваха оръжието си преди замисления нощен набег (последните руски пасионарии, изключително ценни като генетичен материал — обаче ще си изгният в затвора).
	Въпреки това тревогата ми се усилваше все повече и не можех да разбера защо. Отново видях служителя, прострян над папируса на Тот в тайната стая — той ми изпращаше мислено молба да бъда нащрек. Изведнъж в мен заработи някакъв направо не човешки, а животински инстинкт. Спрях и отскочих назад.
	В същата секунда на асфалта пред мен са заби един човек.
	Успях да го видя, докато още беше жив, съсредоточен и целеустремен (именно такова усещане предизвика у мен съзряното за миг лице с вдъхновено щръкнали коси — като че ли се беше забързал нанякъде или, може би, препускаше на невидим кон) — а сетне, след отвратителния удар, от чийто звук всичко отвътре ме преряза, той обърна лице към мен, захърка, премигна няколко пъти и затвори очи.
	Ударът на човека върху асфалта бе страшен в своята фантасмагоричност — нещастникът сякаш се бе опитал да премине през стена и почти бе успял, но не съвсем и заради опита да направи магия, трябваше скъпо да си плати…
	Най-странното бе, че секунда преди удара не забелязах надвисналата катастрофа. Умът на пребилия се пред мен човек (той вече умираше, в това нямаше съмнение) беше напълно скрит за мен. Чувството за опасност, която в най-прекия смисъл беше надвиснала над мен, ме спря на метър от гибелта — ако не бях отскочил назад, нещастникът щеше да ме убие с тялото си.
	Подчинявайки се на същия инстинкт, който ме накара да отскоча, се приближих към умиращия, приклекнах и взех ръката му. В тази секунда мислех само как да му помогна. Но когато пръстите ми докоснаха дланта му, усетих контакт с неговото вече свиващо се и изчезващо съзнание и това беше като токов удар.
	Неговият ум ми се стори нещо като кладенец, на дъното на който бях аз. А отгоре, далеч-далеч, към мен гледаха две или три лица, надвесени от ръба на кладенеца…
	Или, по-точно, не бяха лица.
	Бяха птичи глави — всяка глава, обърната в профил, ме гледаше с едното си око и ми показваше извития си клюн.
	Видението се задържа пред моя мислен взор за много кратко — две или три секунди, но за това време умът ми успя да види Врага — и да го разбере, като проникне във всичките му хитро оплетени тайни, както водата влиза в мрежата от подземни капиляри. Сега знаех, как ме виждат Птиците и за кого ме смятат…
	Освен това разбрах защо не бях забелязал човека, паднал пред мен на пътя. След като е бил уловен от птиците и превърнат от тях в оръжие, той сякаш че бе заспал и започнал да сънува. Тялото му беше останало на последния етаж на блока (той живееше там), а съзнанието му беше изчезнало от нашия свят, превръщайки се в подобие на оптичен прицел, през който Птиците се опитваха да ме намерят. Аз просто бях успял да надникна от другата страна на прицела и ги видях. За това беше нужно да хвана ръката на умиращия — точно както ме съветваше древният папирус. Най-вероятно това беше просто съвпадение.
	Кои бяха Птиците?
	Ще се опитам да обясня, но тук пред мен възниква сериозен проблем. Става дума, че начинът, по който ги бях видял и проумял, силно се различава от прекия и почти без усилия трансформиран в думи опит на моите проникновения в човешките души. Това приличаше повече на снимка на нощен кошмар, направена с висока скорост, която в реално време продължаваше само секунда-две, но в собственото си измерение изглеждаше доста продължителна. И ето че лека-полека си спомнях и проявявах видяното, поразен от неговата нестабилна страшна логика и точните, понякога зловещо смешни съответствия на известната ми дневна реалност.
	Вече говорих за ин-ян, основния орнамент, изрисуван върху гигантската чиния на нашия свят. Една от неговите половини е всичко живо, което бясно се стреми от земята към небето: силата, която иска да бъде. Обаче онази сила, която не иска да бъде… В различни мигове в света на хората (и дори на животните) съществуват страшно много събираеми, които действат по дължината на нейния вектор. Те, в общи линии, са известни — обикновено на тях са посветени първите минути във всяка емисия новини. Но пък сърцевината на тази сила, нейният източник, нейната главна концентрация не се намират тук.
	Тази сила видях аз. Именно от нея трябваше да се укривам, да се потулвам сред хората, да се сливам с тълпата — защото аз ставах видим за нея, когато бях сам. Тя беше могъща, всесилна в собственото си измерение, но сред хората ме различаваше също така неясно и мъгляво, както и аз нея.
	Това беше нещо като алтернативно творение, което оживяваше нашия нанобалон — първото порождение на Твореца, пожелало завинаги да прекрати всеки друг живот или поне да му нанесе максимална вреда. Птиците живееха в друго измерение и нямаше смисъл да ги търсим в космоса. Те имаха свой космос, където действаха други закони. Но те можеха да проектират волята си в други светове.
	Птиците искаха да ме убият, тъй като ме възприемаха като Бог — или, по-точно, като един от боговете (те вярваха, че творението се поддържа от цяла армия създатели). Не разбираха, че аз съм дребен функционер, маска, зад която се крие сила, неясна на самия мен.
	За секунда проумях кои бяха Птиците, какво искаха и какво се случваше с хората, уловени в примката на тяхната воля. Най-важното, видях какъв е техният главен и безкраен по същността си план за окончателното решаване на „човешкия въпрос“.
	Няма повече да натрупвам тук тези драматични словосъчетания. Докато впечатленията от срещата все още бяха съвсем пресни, старши инспектор Киклоп О. К. написа първата си повест — тя се казва „Добрите хора“. Там съм изложил по единствено достъпния за мен начин това, което видях по време на своите сблъсъци с Птиците (за някои от следващите няма да разказвам в тази книга — те също не ми нанесоха вреда).
	Моля да не приемате разказа ми прекалено буквално. Както вече обясних, природата на Птиците е такава, че срещата с тях не може да се протоколира. Това е именно „художествено произведение“ — метафора, която позволява да се прикрият несъответствията в съновиденията и да се превърнат смътните догадки в ясни образи.
	Героите в разказа са условности, те нямат отношение към реалните хора. Исках само да покажа, какво се случва с потъналите в принудителен сън нещастници, които Птиците превръщат в свое оръжие. Изключение прави героят от последната глава: той вече донякъде ви е познат — и ще остане с нас до последните страници.
	Опитах се да изобразя цялата тъмна метафизика на борбата на Птиците с онова, което те вземаха за Бог, в максимално проста и дори карикатурна форма. Ако го формулирам по-сложно, ще се получи теологичен трактат. Но това е карикатура само отчасти. Анекдотичната на пръв поглед история за кармичния компенсатор е чиста истина: именно от такива анекдоти е изтъкана обкръжаващата ни реалност.
	По-правилно е да нарека тази повест реконструкция (или, ако ви харесва повече, измислица) с вградени в нея парченца истина. Както понякога подреждат върху глинено кълбо запазени фрагменти от древна ваза, така и тук моите точни прозрения са залепени върху общ (и общоизвестен) сюжет, който е необходим само за да ги задържи заедно.


>	Втора част. Добрите хора

E>
	Целта на човечеството е да намери Създателя, да го победи, да изтръгне от него страшната тайна на тайните на нашето предназначение и сетне, може би, да го убие.
@	Лимонов
E$

>>
	Ключалката щракна, вратите се отвориха и в Колесницата на Смъртта се втурна мразовитият вятър. Николай се обърна, видя свъсеното сиво небе, насъбраната в студа тълпа, ешафода — и Птиците.


>>	Николай

	Най-страшни, разбира се, бяха Птиците. Те всъщност не приличаха много на птици — бяха огромни човекоподобни фигури в маски с птичи клюнове.
	Николай обаче вече беше разбрал, че това не са маски, а истински птичи глави. Маската не може да бъде оживена толкова достоверно. Малките яростни очи на Птиците плаваха в жълти очни кухини, зад които започваха ресни от малки перца. Клюновете също бяха истински — когато се отваряха, се виждаше бледорозова плът, жива и влажна, срасната с тъмната остра кост. Ако всичко това беше имитация, то тя беше от много високо качество.
	Птиците изглеждаха като древни воини завоеватели, които се издигат над низкораслата тълпа на покорения народец.
	Две Птици, застанали в очакване до вратите на Колесницата, блестяха с трицветните си метални доспехи — в стоманено, златно и бронзово. Те грабнаха Николай под мишниците и го повлякоха към високия ешафод, над който се възвишаваше Кръста на Безглавите като огромен, черен „Y“.
	Тълпата, която преди малко вдигаше врява и дюдюкаше, затихна и внимателно заоглежда жертвата, която се движеше по живия коридор. Хората стояха плътно един до друг от двете страни на прохода, но страхът побеждаваше: нито един крак не престъпваше зад лентата на огражденията. Николай знаеше отнякъде, че тълпата се състои от спящи хора, докарани насила от Птиците. Знаеше, че и той самият спи, но не помнеше как беше започнал сънят и какво е било преди.
	Птиците, които стояха на ешафода, имаха други глави. Яркожълтите краища на клюновете им блестяха, а покрай очите им чернееше кръг, и затова изглеждаше, сякаш са с очила. Една от птиците държеше с дългите си нокти прозрачни таблици със слабо светещи писмена.
	Може би птиците, които стояха на ешафода, бяха с по-висок ранг и изпълняваха функции на офицери — изглеждаха по-миролюбиво и дори някак спокойно отпуснато. Бяха с дълги халати от плътна материя, която проблясваше с холографска дълбочина. Тази материя понякога имаше странен и неуместен за облачно време отблясък — сякаш отразяваше невидимо слънце. От тиловете на птиците висяха къси плитчици, които се поклащаха от вятъра — или нещо много подобно.
	Миролюбивото им изражение обаче беше само лъжа. Когато Николай измина горе-долу средата на своя безнадежден път, тълпата вдясно от него започна да напира и няколко от колчетата, които държаха преграждащите ленти, паднаха на земята.
	Веднага една от птиците, които стояха на ешафода, се изви във въздуха. Тя летеше на неравни зигзази, сякаш се изкачваше по невидима стълба. Това изглеждаше уродливо и страшно, все едно че птицата се движеше посредством лъжа, от последствията на която веднага трябваше да се изплъзва чрез друга лъжа, и така без край — но в крайна сметка тя се издигаше все повече и повече.
	Площадът замря в страх и мъка.
	В полета беше задействан някакъв безпощаден принцип, непостижим за човека, но несъмнено толкова могъщ, че беше невъзможно да му се противостои. Всички го усетиха.
	Тълпата с едно продължително „ах“ се отдръпна назад от прохода.
	Трудно е да се каже накъде точно летеше Птицата и колко дълго, проблясвайки в различни сектори на небето, понякога доста отдалечени един от друг, тя кацна на ешафода и чак след това времето се бърна в своето русло. Николай помисли, че ако тя направи само още един кръг над площада, всички зрители ще умрат както си спят.
	Но него вече го водеха нагоре по стълбите.
	Когато Николай стъпи на ешафода, старшите Птици обърнаха клюновете си към него с много човешко движение и в първия миг му се стори, че те са преоблечени актьори като онези, които раздават рекламни листовки край моловете, пременени като весели животинки, за да изключат у минувачите критичното възприемане на действителността заедно със защитните инстинкти срещу човешката подлост.
	Но след това една от Птиците изведнъж се отклони назад и се плъзна към него по повърхността на ешафода като по ледена пързалка — сякаш че беше променила наклона на земната твърд под краката си. Или дори не наклона, а самата посока на земното притегляне.
	Беше страшно и веднага заличи всяка прилика с човека. На Николай му се прииска да коленичи, но той се удържа само защото не знаеше дали това ще се понрави на Птиците.
	Птицата посочи далекогледа, поставен в края на ешафода. Николай го забеляза, когато се изкачваше — тръбата малко приличаше на комерсиален телескоп върху масивна поставка, през който за няколко минути може да огледаш околността, ако пуснеш монета в процепа. Телескопът не беше творение на човешки ръце — но Николай разбра, че Птиците са го направили именно за хората. По всяка вероятност, трябваше да гледа през телескопа.
	Николай приближи око към окуляра. Пред него проблесна червено петно с изумително отчетливи инфузории на прашинки. Стори му се, че тръбата се насочва нанякъде. Той се хвана за нея с две ръце и почувства как тя се фокусира върху трудно уловима точка на равновесие. Когато най-накрая му се удаде да я улови, се раздаде тънко писукане. Картинката в окуляра стана съвсем ясна и застина.
	Николай видя пустиня с издигащи се от земята червеникави скали. Точно в центъра на полезрението му се оказа възвишение от камъни, където беше построена нещо като сцена с пулт, който приличаше на работното място на диригент. Само че на пулта имаше не ноти, а купчина прозрачни листове със светещи знаци — Николай вече беше виждал подобни таблици у една от Птиците.
	Пред пулта стоеше ниска закръглена фигура — някакъв дебеланко, омотан с мантия от странно проблясваща тъкан: същата като на Птиците. Носеше кръгла шапка, направена от същата материя, широката й периферия се спускаше чак до полегатите му рамене.
	Дебелакът почти не се забелязваше сред камъните — мантията и шапката му се сливаха с цвета им. Приличаше на някакъв жалък поп пред аналоя — и той се занимаваше със същото: зачиташе от своите светещи листове нещо като молитва, нещо като проповед, чиито звукове нахлуха в съзнанието на Николай веднага щом той различи четеца сред камънаците. Дебелакът имаше характерен, да не кажа смешен глас — грухтящ шепот, който понякога преминаваше в тих развълнуван писък.
	Николай разбра, че вижда своята цел.
	Една от Птиците грубо откъсна Николай от телескопа с острите си нокти. Веднага наметнаха върху мъжа нещо подобно на халат (или някакви свещенически одежди) от същия странен искрящ плат като на Птиците. Приличаше на преливащ и променящ цветовете си брокат — щом се докосна до Николай, тъканта пожълтя и се покри с малки черни триъгълници. Николай искаше да оправи провисналите от раменете му широки ленти, за да прилегнат по-удобно, но платът изведнъж се раздвижи.
	Беше противно. Стори му се, че го души огромен питон. Нямаше смисъл да се съпротивлява и той веднага се предаде. Но нищо страшно не се случи. Лентите от плат обвиха краката му, покриха гърдите и гърба му и го накараха да заеме неудобна поза: да клекне и плътно да притисне гърди към коленете си със силно отметната назад глава. Получи се нещо като поза на зародиш, който наблюдава посещението на татко си. Но тази мисъл ни най-малко не развесели Николай.
	Сега точно на линията на очите му беше вилката на Кръста на Безглавите, разрязваща небето на три с огромния си черен „Y“. Николай чувстваше как вибрира тялото му и разбра, че между краищата на кръста и повилия го като в пелена жълт плат премина напрежение. Силен тътен разтърси кръста като вълна, а сетне непреодолима сила подхвана Николай и с яростен замах го запрати точно в пролуката между двата рога. Дочу се електрически пукот и мъжът загуби съзнание от претоварването.
	Когато шокът отмина, небето вече не беше горе, а наоколо — от сиво стана тъмночервено. Отдолу се простираше безкрайната червена пустиня, която Николай беше видял през телескопа. Беше ясно — тя беше остаряла толкова отдавна, че за нейната древна възраст дори нямаше подходяща дума. Над пустинята, стар и уморен като нея, духаше вятърът, развял червени шлейфове. От мъглата прах тук-таме стърчаха фигури, които приличаха на стволове на вкаменени дървета или на изпилени от вятъра колони на изчезнали храмове.
	Николай забеляза в пустинята кръг с тъмна точка в средата. Кръгът беше много далеч — но когато Николай му обърна внимание, все едно се задейства система за насочване, свързана с неговото съзнание. Кръгът започна да расте и скоро се превърна в развалините на кръгла колонада, от която бяха останали само червените подпори на срутените колони.
	Всичко това по невероятен начин се виждаше в най-малки подробности — сякаш в очите на Николай бяха имплантирали същия далекоглед, през който той гледаше от ешафода към небето. Същевременно той отново дочу тихото мърморене и успя да разпознае дебеланкото пред пулта. Онзи се обърна, погледна нагоре и Николай видя лицето му.
	Това не беше лице, а зелена свинска зурла. През съзнанието на Николай премина вълната от изпратени от птиците смисли и той разбра, кой стои пред него. Древният Глиган. Така птиците наричаха и изобразяваха в човешките умове Твореца.
	Най-поразително беше, по какъв начин това разбиране нахлу в мозъка на Николай: системата за насочване, чрез която Птиците управляваха неговия полет, можеше да транслира не само образи, но и значения, като елиминира речевия интерфейс.
	Николай веднага се досети, че това пред него не е истинският Творец, а негова бутафория. Създателят на космоса, разбира се, не беше такъв. Той нямаше зурла, защото не му трябваше да разравя земята, за да се храни с коренища. И светът, където той пребиваваше, също нямаше нищо общо с червената пустиня. Всичко това беше анимация, която даваше възможност непостижимото да се представи в достъпни за човека образи — и да позволи на Николай да превземе целта.
	Николай помисли, че човешките икони са нещо подобно — те също транспонират абстрактното и безплътното на езика на смислите, разбираеми за телесния ум… но хората си представяха Твореца подобен на самите тях. А Птиците го виждаха като нещо напълно противоположно на себе си и дори на хората: те бяха придали на Създателя облика на зелена мустаката свиня с широка блажна зурла вместо нос.
	Николай разбра, че от гледна точка на Птиците, Древният Глиган не е благ и всевиждащ дух, който самодоволно се е излегнал върху облака на всемогъществото. По-скоро Творецът им напомняше на цирков ексцентрик, който кара велосипед с едно колело по опънато въже и жонглира с няколко чинии. От момента, когато е излязъл на въжето и е хвърлил първата чиния нагоре, вече не е имал свобода на избора. По-точно, имал е само един избор: с трясък да се срути вдън земя заедно с цялото си имущество — или да пази равновесие и занапред.
	В космоса нямаше по-нещастно и претоварено същество. Творецът не можеше да помогне на никого, дори на себе си: той беше прикован към своето творение като смъртник от наказателен батальон към нажежен от непрекъснатата стрелба „максим“.
	Това как бойната графика на Птиците отразяваше реалността, разкриваше много неща — не толкова за Твореца, колкото за самите тях. Те мразят Твореца, разбра Николай. Мразят го, защото той е тяхната причина. И мечтаят само за едно: да нямат повече никаква причина и самите те да станат като богове — та да свърши Творението. И затова те планомерно унищожават едно измерение след друго…
	Птичата оптика позволяваше на Николай през цялото време да вижда Древния Глиган пред себе си.
	Трябва да признаем, че Птиците имаха мрачно чувство за хумор. Над зурлата на Твореца блестяха черните мъниста на разтревожените му очи. В неговите гъсти с цвят на пшеница мустаци прозираше нещо сталинско. Устата на Твореца бързо се движеше. Николай разбра, че Творецът без да спира нито за миг повтаря заклинания, които обновяват света. Докато декламираше своята кабала, той ремонтираше разпадащата се вселена. Николай не разбираше значенията на отделните думи, но по някакъв начин възприемаше общия смисъл на речитатива — и той беше ужасяващ.
	Грухтящият шепот на Глигана създаваше пространството, времето и материята. Създаваше закони за връзка между носещите се в празнината тела — от най-миниатюрните до най-огромните. А също и микрокосмос вътре във физическите тела, подобен на външния космос. Тези закони, обаче, не бяха вечни: те действаха известно време след произнасянето Словесата на Могъществото, но постепенно техните вибрации затихваха, силата им изчезваше и заклинанията трябваше отново да бъдат повтаряни.
	Очите на Николай се срещнаха с очите на Древния Глиган. Николай разбра, че Глиганът знае за плана на Птиците, но нищо не може — или не иска — да направи. Глиганът беше обречен. Но той, както и преди, вършеше работата си.
	Целият този смисъл се намираше сякаш на периферията на информационното ядро, изпратено от Птиците. Птиците не се канеха да обясняват тънкостите на своята метафизика — знанието, предавано от тях на Николай беше строго функционално. То имаше едно-единствено предназначение: да покаже уязвимостта на целта.
	Николай разбра, че произнасяните от Глигана заклинания издигат около него стена, през която не можеше да пробие не просто нечия атака, а дори лъч от чуждо внимание. Древният Глиган беше невидим и недоловим за птиците. Независимо от своето могъщество, те не можеха да се озоват там, където се намираше Николай — за тях това пространство беше забранено. Те можеха само да унищожават свят след свят, като проникват там чрез техните обитатели.
	Да се приближи до Твореца бе способно само едно оръжие във Вселената — самият той, Николай… Той можеше подобно на тясна кама, която преминава през процеп в доспехите, да достигне до сърцето на света… И да погледне Глигана в очите точно преди удара… Като атакуващ инструмент той беше съвършен.
	Докато избираха момент за последния тласък, Птиците държаха Николай високо в червеното небе. Той се носеше над равнината, без да откъсва очи от целта, и попиваше в себе си все по-новите и нови значения и смисъл, които се разкриваха пред него. А след това разбра, че с него говорят не само Птиците, но и самият Древен Глиган.
	По-точно, не говори. Показва.
	Неговият зелен лик, който оставаше величествен дори в нахлузената върху него от Птиците издевателска маска, беше покрит с многобройни белези. Това бяха следи от покушенията, с които неговите деца — създадените от него същности се развличаха от началото на сътворението. Нито едно от тези покушения не постигна целта си. Но всяко от тях беше причинило болка на Глигана. Николай погледна към карикатурно боядисаните очи на Твореца и в гърдите си почувства стягаща вълна на състрадание.
	Глиганът е добър, безкрайно добър и изпълнен с любов към всяка тревичка, която се носи из пространството. Той създал света, за да го обичат — за да се обичат всички твари по света, да живеят като едно голямо задружно семейство и да обичат своя Творец. Но светът не е съвършен. Не защото Древният Глиган е зъл или глупав, а защото иначе светът просто не може да съществува. Съвършенството е несъвместимо с битието. Николай се опита да разбере защо — и в очите на Глигана проблесна отговорът.
	Толкова е просто.
	Светът съществува във времето. Времето подразбира промени. А промените подразбират „по-добре“ или „по-зле“. Така се появяват доброто и лошото, и колкото по-сложен става светът, толкова по-трудно е да се предскаже тяхното редуване. Но никой не иска да разбере това. И всички създадени от Глигана твари — от висшите ангели до обикновените зверове — му отмъщаваха за това несъвършенство, без да разбират, че без несъвършенство те самите не биха съществували.
	Дори в несъвършения свят може да се живее почти щастливо, ако се спазват няколко прости правила, на които Глиганът подчинил мирозданието. Но живите същества сами трябва да следват тези правила. Глиганът не може да направи това вместо тях.
	В очите на Древния Глиган беше застинала безкрайна любов и безкрайна печал. На Николай му се стори, че той прилича на добър стар обущар, наплодил много неблагодарни деца, които всекидневно го упрекват за своята бедност и неуреденост — а обущарят само свива глава в раменете, избърсва попадналите върху него плюнки и се старае да работи още по-неуморимо, защото знае, че децата никога няма да разберат какъв кръст носи баща им, понеже те самите са този кръст…
	Кръстът на Безглавите, злорадо се усмихна Николай.
	Сега смисълът на това, което се случваше, му се изясни напълно.
	Птиците бяха най-съвършеното създание на Глигана. Чрез тях той се беше опитал да се приближи към абсолютния идеал — колкото е възможно. Той се бе опитал да направи творението си по-добро от самия себе си. И Птиците, усетили своето съвършенство, разбрали несъвършенството на Твореца. Беше ги срам заради него и бяха решили да го убият, за да нямат повече никаква причина. Те поискаха да унищожат всичко, създадено от него, освен себе си.
	Николай осъзна с ужас, че Древният Глиган дори не възразява особено — той беше уморен и беше попил в себе си твърде много неблагодарна злоба. Натъжаваше го само това, че Птиците и другите твари ще трябва да изчезнат. Птиците не разбираха най-важното — те също бяха Глиганът. Убивайки Създателя, те щяха да убият и себе си. Или може би само някои от Птиците го разбираха, най-висшите, но те пък смятаха за върховно съвършенство точно небитието.
	Водеха Глигана към олтара. А Николай беше жертвеният кинжал — и Глиганът сега го гледаше с периферията на мъдрото си старо око, защото добре знаеше защо се приближава към него този уплашен посетител.
	Докато се рееше в небето Николай постепенно откриваше следи от предишни удари по чертога на Твореца — неравности, оставени от тайнствената субстанция на пространство-времето. Не знаеше какво представлява всичко това в действителност: съзнанието му разшифрираше видяното в образи, познати на човека.
	Той не беше първият жив снаряд, изпратен от Птиците на Глигана. Около това, което изглеждаше на Николай като развалини от кръгла колонада, се търкаляха множество покрити с червен прахоляк трупове — по-рано той ги беше взел за издатини в почвата.
	Това беше адско зрелище — сметище на уроди, харпии и химери. Ципи, криле, опашки, нокти, зъбати челюсти, бодли, жила… Сякаш нечия зла воля опитваше форма след форма, за да подбере подходящ шперц към последната врата, като кръстосваше ангели със свине… Най-зловещи, разбира се, бяха дребните детайли — боядисани къдрици от козина, обеци в раздвояващи се уши, скъпоценни халки, прободени през клепачи и устни… Дрехите и украшенията на някои уроди предполагаха, че Птиците са погубили цели цивилизации и култури, за да изпробват ново острие за своето копие — а живите остриета, по всяка вероятност, разсъждаваха на светлината на древните звезди каква сила и с каква цел ги е извикала в битието…
	Но най-модерното оръжие беше Николай — и милиони такива като него, вече прекрачили в бездната на революциите и световните войни… Николай си спомни редове от своя велик съименник Гумильов:
P>
	Я кричу, и мой голос дикий,
	Это медь ударяет в медь,
	Я, носитель мысли великой,
	Не могу, не могу умереть…*23
P$
	[*23
P>
	Аз крещя, оглушително викам,
	мед се удря о мед, после пак…
	Аз, носител на мисъл велика,
	да умра няма как, няма как…
P$
	Николай Гумильов. Настъпление (1916 е.) — превод Г. Рупчев. Изд. „Агата-А“, София, 2000 г.]
	„В какво, всъщност, се състои великата мисъл? — помисли той. — Сигурно, както и всички велики мисли, в самата себе си. В това, че аз като носител на велика мисъл не мога да умра. И докато си я мисля, всичко е окей. А ако престана за пет минути? Тогава излиза, че вече мога да умра? Получава се някак безрадостно… Но е казано много добре — носител. Птиците използват човека, за да пренесе и запрати нещо много ужасяващо до тази зелена свиня. А какво ще стане после с нас, тях изобщо не ги интересува…“
	Николай проумя това толкова ясно, че не останаха никакви съмнения. Той можеше точно да се прицели в Твореца, след като го открие и разпознае в себе си… Предългата еволюция, венец на която бе той, от гледна точка на Птиците имаше един-единствен смисъл: да изработи огледало, което може стабилно да отрази и задържи в себе си образа на Създателя. Всички човешки религии от времето на първите версии на монотеизма представляваха една продължителна и прецизна настройка на този локатор, способен да намери Древния Глиган в укриващата го пустош… И сега това съвършено оръжие вече беше хвърлено в бой.
	В невидимата стена, обградила Глигана, се отвори процеп, достатъчен за атака. Прозорецът на възможността беше много тесен, но съществуваше. И веднага в пространството редом с Николай се появи една от Птиците.
	Тя се виждаше само до кръста: беше виснала от пустошта като от скрита с кадифена завеса театрална ложа. В същия миг към нея се насочиха лъчи от най-ярка светлина и нейният искрящ холографски покров започна да се пресича като белтък от нетърпимата горещина. Клюнът й почерня и задимя, очите й се спекоха от небесния огън като забулени яйца и на Николай му се стори, че усеща мирис на изгорели пера. Но птицата успя да докосне гърба му с къс златисточервен жезъл и изчезна.
	Докосването на жезъла беше съвсем леко, но то с невероятна сила запрати Николай към целта през пространството, което изведнъж стана многослойно и плътно. Платът, който го беше обвил като пелени, се раздвижи и придаде на тялото му нова поза — торсът му се изправи в една линия с бедрата, а краката още по-силно се свиха в коленете. На Николай му се стори, че се превърна в стоманен харпун.
	Но не беше толкова просто да се долети до Древния Глиган. Николай се носеше към червената колонада с невъзможна скорост и макар че Глиганът се виждаше ясно, той не се приближаваше — сякаш Николай сънуваше един от онези сънища, когато най-яростният бяг не помага да се помръднеш от място.
	Николай разбра, какво става. Птиците закъсняха. Прозорецът на възможността се беше затворил: Глиганът вече беше привел света в равновесие. Сега той можеше да защити себе си. Смръщил карикатурни пшенични вежди, той произнасяше заклинание, което трябваше да отхвърли Николай надалеч.
	Но зад гърба на Николай (той не виждаше това, но ясно го усети) се раздаде многогласният хор на Птиците, произнасящи същите заклинания: Птиците с всички сили насочваха живия снаряд към Древния Глиган — чрез волята на самия Глиган. Понеже той толкова обичаше Птиците, че беше ги надарил с почти всички сили, с които самият разполагаше.
	Схватката беше равностойна.
	Не, почти равностойна. В нея побеждаваха Птиците, защото те не обичаха Глигана. А Глиганът обичаше птиците и в това беше неговата слабост.
	Двете могъщи воли, всяка от които можеше, дори без да забележи, да раздроби Николай на атоми, се докоснаха и неутрализираха взаимно — но тяхната микроскопична равнодействаща сила се оказа достатъчна, за да тласне живия снаряд към целта.
	Николай се опитваше някак да спре падането си. Но усилията му почти не натежаха на космическите везни. Колонадата започна да се приближава. А след това той разбра, че Птиците не са улучили. Съвсем за малко.
	Глиганът направи крачка назад и изчезна, а празните му одежди паднаха в центъра на колонадата. Пултът със светещите кабалистични листове тупна в праха. А Николай се заби в земята.
	Болката беше страшна. Николай беззвучно закрещя и потъна в крясъка, превръщайки се просто в затихващото си ехо — гаснещ пламък на съзнанието.
	Досети се, че оръжието на Птиците беше именно мъката, която причиняваха не само на него, но и на Създателя. Той не можеше да помогне на Николай без да наруши собствените си закони. Можеше само да изчезне, да си отиде от опълчилото му се мироздание — както и направи.
	Николай разбра какво се бе случило между расата на Птиците и Глигана, когато Птиците за първи път са посегнали на Твореца. Приличаше на най-стария мит във вселената.
	Николай не видя самото покушение. Той само почувства хладното ликуване на Птиците, уверени в успеха си. Но само за кратко. Птиците видяха, че Творецът е жив и разбраха грешката си. Надяваха се да надделеят, тъй като той сам им даде тази възможност — но тя беше просто съблазън, жестоко изпитание, на което Творецът реши да подложи душите им.
	Птиците не го издържаха.
	С угасващия си разум Николай видя странния, студен и полудив бит на Птиците: те живееха в суров свят, сред високи скали, висящи над тъмно ледено море, в прастари клисури, едва-едва променени от намесата на недостижими технологии. Яйцата им, изписани с изящен рисунък жълтеникави сфери, тихо и кротко лежаха в огромни сияещи гнезда. Най-важно за Птиците беше да ги пазят: с тези семена те смятаха да засеят Вселената, когато свалят Глигана от власт.
	И Глиганът им взе семената.
	Той внезапно излезе от тайното си убежище — и се появи в ослепителната корона на своята слава едновременно на много места. Преди Птиците да се усетят, Древният Глиган остави гордата им раса без бъдеще. Като царствен зелен звяр със златен обръч на главата той прелетя едновременно над хиляди гнезда и те опустяха завинаги.
	Николай усети гнева на Птиците и сполетялата ги скръб. Но той знаеше, че Птиците не са се предали. Те само се ожесточиха — и се заклеха вечно да отмъщават, като унищожават всички достъпни за тях светове.
	Николай чувстваше, че Птиците не го пускат към смъртта. Нужна им беше паметта му. Една от птиците го измъкна от небитието — и той разбра, че новата им атака ще бъде различна.
	Сега на Птиците им трябваше жена. Те вече я бяха намерили и Николай като покорна глина, смачкана от крайник с остри нокти, стана просто част от нейното съзнание.
	Пред жената се отвори вратата на Колесницата. Тя пристъпи към сумрачния площад, шумящата тълпа и възвисяващия се над нея ешафод.


>>	Даша

	Птиците се държаха с Даша деликатно и дори виновно. Струваше й се, че те отвръщат поглед — макар да разбираше, че това не променя нищо, тъй като те виждат всичко ясно в 360-градусовия обхват.
	Сред огромната тълпа около ешафода почти не се чуваха крясъци на ненавист. Долиташе само ропот, който приличаше на морски прибой или подземен тътен. Даша, с присъща на жените самонадеяност, помисли, че събралите се на площада, са трогнати от нейната младост и чистота. И в същия миг разбра: Птиците са усетили нейната мисъл.
	На ешафода те бяха две — в халати с преливащи цветове, с дълги плитчици, преметнати на гърба (Даша отнякъде знаеше, че така изглеждат Птиците от по-висш ранг). Птиците се вцепениха, все едно им дръпнаха щепсела, но моментално се съвзеха и продължиха работа.
	Те бяха заети с настройването на Кръста на Безглавите. Като сверяваха показанията на светещите таблици, които от време на време припламваха ослепително ярко, те обръщаха медните пръстени с писмена на неговия опорен стълб. Тези писмена изглеждаха на Даша като следи от птичи крака.
	Иззад кръста изведнъж излезе трета Птица, която преди това не беше на площадката. Тя не би могла да се крие зад кръста до тогава, защото той не бе достатъчно широк — и въпреки това нейната поява изглеждаше именно така.
	Беше облечена в блестящ комбинезон от същата странна холографска материя, каквато носеха и другите Птици. Платът изглеждаше сив, но на места трептеше и преливаше в червено — като че ли върху Птицата имаше невидим плащ, който я оцветяваше на онези места, в които се допираше до комбинезона. На гърдите на Птицата имаше знак, който приличаше на звезда със скосени лъчи, а главата й бе увенчана с украшение от къси червени пера. Тя изгледаше величествено, но впечатлението разваляше един страшен белег от изгаряне: клюнът и перата сякаш бяха овъглени от невъобразимо ярка светлина, а едното й око се бе спекло в мътен бял омлет.
	Еднооката птица държеше блестящ метален диск. Тя го обърна към Даша — но Даша не можа да види отражението си в него. Дискът в ноктите на Птицата се сви и се превърна в метално цвете. Птицата пристъпи към Даша, закачи това цвете на гърдите й (то се захвана само като гущер с ноктите на крачката си), а след това изчезна зад Кръста на Безглавите също така незабележимо, както се появи, все едно опорният стълб беше ъгъл на сграда.
	Даша реши, че металното цвете е някаква антена. Манипулациите с въртящите се пръстени, които извършваха Птиците край Кръста на Безглавите, започнаха да отекват в нейния корем, в най-интимните и съкровени дълбини. Всяко завъртане на някой пръстен променяше нещо вътре в нея — и макар Даша да не знаеше точно какво става, коремът й разбираше стигащите до него безмълвни инструкции. Даша не се страхуваше. Може би древният животински ум, към който се обръщаха Птиците, все още не беше научен да се страхува.
	Птиците завършваха настройването. Даша се досещаше, че тази операция не предвещава нищо добро. Прииска й се всичко да свърши колкото може по-бързо. И — странна работа — веднага започна да й се струва, че времето наистина се ускорява.
	Поведоха я към далекогледа и тя видя в окуляра червените пясъци и кръглата колонада насред тях. В центъра на кръга в земята зееше черна дупка, а до нея лежеше човек. По-точно, остатъци от човек — той беше размазан от страшен удар. Но лицето му със затворени очи беше запазено и спокойно, като че ли преди смъртта си той беше разбрал нещо, което бе омаловажило физическото страдание…
	Даша познаваше това лице. Тя го беше виждала много пъти… Но къде?
	Спомни си — в огледалото! Тя самата беше този човек, самата тя едва не порази Древния Глиган, а пък той… Изчезна ли? Във въздуха ли се стопи?
	Но откъде се взе дупката? По-рано я нямаше.
	Тръбата на далекогледа като че ли дочу въпроса. Дупката в земята се оказа в центъра на полезрението — и Даша по някакъв начин надникна в отвора.
	Пред нея имаше тунел, прогорен от лъч с невероятна сила. Тунелът изглеждаше идеално кръгъл и безкрайно дълъг: вниманието потъваше в него все по-дълбоко, но той не се променяше. После пред очите на Даша се мярна сянка. Зелено петънце със златна искра.
	Това можеше да бъде само Древният Глиган.
	Даша си спомни какво преживя Николай по време на миналия полет и се досети, че навигационната система на Птиците й показва входа в пространството, където се беше скрил Глиганът след неуспешната атака.
	Следващият жив снаряд беше тя.
	Странно, но не я напусна веселото младежко безстрашие. Тя разбра, че е избрана от Птиците специално за този полет и вече не може да промени съдбата си. Нейният живот нямаше друга цел. Тогава защо да се страхува от предназначението си? Все едно гвоздеят да се страхува от чука…
	Даша пусна телескопа.
	Сложиха й юзда с мъждукащи отблясъци, която я повлече към земята — наложи й се да се свие в позата на зародиш, както миналия път. Когато вдигна лицето си, пред нея беше небето във вилката на Кръста на Безглавите.
	Щом дойде на себе си след тласъка, тя се видя сред същия червеникав лимб*24, през който неотдавна се носеше Николай.
	[*24 Лимб (лат. _Iimbus_ — край, предел) — в средновековния католицизъм състояние или място между ада и рая, в което попадат душите на непокръстените безгрешни хора. В съвременните схващания — „място“, в което липсват времето и пространството. — Б.пр.]
	Реши, че й предстои да се превърне в нещо като минометен снаряд и щом излети вертикално нагоре във висините, да се стовари по парабола в черния кладенец, където се скри Древният Глиган.
	Обаче Птиците, изглежда, не се канеха да я превръщат в жив снаряд. Бяха замислили нещо друго: полетът на Даша беше бавен и с лек наклон. Тя без да бърза се издигаше в небето, усещаше се почти като хвърчило.
	Беше ясно, че Птиците нарочно бяха разкрили пред Николай, а по-късно и пред нея страшните тайни на Космоса. Живото оръжие придобиваше сила само ако осъзнаеше своето предназначение — и Даша вече разбра защо. В противен случай изпратеният от Птиците снаряд би загубил своето главно свойство — одушевеността. Той би се превърнал в хвърлена по Твореца глина. Парчето месо, което не осъзнава нищичко, сто процента не би долетяло до трансценденталния чертог, където пребиваваше Древният Глиган. Но живата душа, която разбира задачата си, би могла да се добере до него…
	Даша забеляза, че развалините на кръглата колонада вече са наблизо и тя скоро ще прелети над черната дупка в центъра й. Нещо трябваше да се случи. Нещо назряваше…
	Изведнъж остра болка проряза корема й, стори й се, че вижда острите нокти, въртящи пръстените със светещи знаци на Кръста на Безглавите. Птиците отново установяваха връзка с нея. После се случи неочакваното.
	С безпогрешния си женски инстинкт тя усети, че в корема й се е завързало възелче нов живот. Това беше вълнуващо — всичките й биологични механизми се задвижиха изведнъж, но същевременно ужасяващо, защото Даша разбираше: целта на това тайнство беше не животът, а смъртта.
	Вътре в нея растеше нещо ново, закръглено и тежко. То се увеличаваше много бързо, сякаш го напомпваха през шланг със студен живак. Най-кошмарен беше именно студът. Растящото в нея яйце приличаше на бомба, която Птиците отливаха и запълваха с течен метал.
	Даша си спомни, какво беше видял Николай в последните секунди от живота си — Древния Глиган с короната на сила и слава, скрит в непристъпно тайно пространство… Всъщност, тя разбра, че това измерение е недостъпно само за Николай, но не и за нея: съществуваше закон на възмездието, толкова универсален, че на него се подчиняваше дори самият Древен Глиган — по собствен избор и воля.
	Да, Глиганът се скри в измерение, недостъпно за живото оръжие на Птиците. Но заради това, че похити яйцата им, Птиците можеха по някакъв невъобразим за ума начин да изпратят след него още едно яйце — като атакуват по дължина на оставената от него кармична следа… Именно затова Даша успя да види тайния чертог на Глигана, който й се откри като лъскав черен тунел в дълбините на земята. В нея вече беше миниатюрният зародиш на яйцето, който направи това възможно…
	Даша разбра, че няма да може да побере в себе си тайната в цялата й пълнота. Но най-важното беше ясно и по-нататъшната последователност на събитията стана очевидна и проста.
	Чуждото тяло в нея се раздуваше все по-бързо. Снарядът приличаше на огромен метален зародиш, опънал корема й, сякаш беше в деветия месец. Оръжието на Птиците притежаваше немислима разрушителна сила — Бомбата на Големия Взрив можеше да преформатира цялата Вселена, като я прекара през игленото ухо на сингулярността. Смъртоносното яйце узря в нея неестествено бързо, в нарушение на всички закони на биологията и физиката — но беше ясно, че Птиците не се смятат за свързани с тези формалности.
	Даша приближаваше целта. Трябваше да действа, но не знаеше как да изхвърли от себе си смъртоносната тежест и да я насочи надолу. Мускулите й, схванати от летенето, не можеха да го сторят. Но когато тя вече смяташе, че просто така ще прелети покрай целта без да изпълни предназначението си, стоманеното цвете на гърдите й изведнъж оживя. Като езиче на цип то леко се плъзна надолу и мигновено разпори тялото й от слънчевия сплит до опашната кост.
	— Оу! — непроизволно извика Даша.
	Острата болка в разпорения корем се сля с моралното тържество в едно пронизващо чувство, което от всички творци в целия свят само японският писател Мишима*25 е могъл да изрази адекватно. Даша успя да види окървавения метален овоид, когато той излизаше от тялото й. Той наистина изглеждаше като матово яйце, по което светеха със загадъчните си писмена няколко подвижни медни пръстена. Върху тях, както се досети Даша, бяха същите знаци като на Кръста на Безглавите.
	[*25 Мишима Юкио (1925–1970), японски писател и драматург, прочут с нихилистичната си следвоенна проза, завършва живота си с ритуално самоубийство. — Б.р.]
	Но в този миг се случи нещо чудовищно.
	Нещо рязко тласна Даша надолу — металното яйце, изплува леко отдолу и се върна в тялото й, а стоманеното цвете мигновено я заши без нито един шев. Влачиха я по небето дълго и на криволици обратно към земята и тя падна на ешафода, като отново видя пред себе си Кръста на Безглавите.
	Даша разбра какво се случи. Тя се беше разделила с яйцето неправилно и сега Птиците отброяваха времето назад. Полетът трябваше да се повтори…
	Не беше изпитвала никога нищо по-ужасно от този скок във времето. Болката при реверсивния ход на секундите си беше болка, но преживяването на емоциите при обратното пренавиване беше много по-трудно. Съществуването при това изглеждаше нещо толкова страшно, че й се искаше само едно — по-скоро да престане да съществува. Но най-чудовищно и безнадеждно беше видението, което я настигна, когато й се наложи да преосъзнава мислите си в обратен ред (тя дори не знаеше, че това е възможно). При обратния ход на времето тя видя бъдещето.
	Птиците едва започваха своята работа на Земята.
	В съдбата й нямаше нищо особено — в бъдещето всеки човешки живот ще се превърне в такъв изстрел по Твореца, разбра тя. Ще дойде ден, когато Птиците ще пренесат реалността в своите квантови компютри: ще разбиват последните небесни порти, докато подбират вариантите на шифъра, а вариантите ще започнат да възприемат това за свое съществувание и ще вярват, че наоколо има лица, смях, цветя и дървета, залези и изгреви, галактики и мъглявини. И макар, както и преди, да изглежда, че уж хората са безкрайно много, а съдбите им силно се различават, то на практика всичко ще се сведе до работата на титанична програма, която разгадава живия код към божествената ключалка. И всяка версия на кода ще започне да мисли, че тя разцъфтява в лъчите на обърнатото към нея слънце… Но кой знае защо, там ще има цели три слънца… Три фалшиви слънца. И това е главното, най-страшното и окончателно оръжие на Птиците. Хората ще виждат и обичат три слънца, но всъщност над тях ще останат само окованите в своята холографска броня Птици и студените лъчи на очите им…
	Така изглеждаше един от възможните варианти на бъдещето — онова, към което насочваха света Птиците (различните версии на бъднините ни се оказаха доста много, но как това става възможно Даша не успя да разбере — пренавиването на времето завърши). Тези прозрения преминаха през съзнанието й твърде бързо, а болката беше прекалено голяма и когато Кръстът на Безглавите отново я изстреля към червеното небе, тя забрави всичко, което току-що беше разбрала. Сега знаеше едно — нов провал не трябва да има.
	Вече беше ясно къде е сгрешила. Когато миналия път тя се раздели на бомба-яйце и тяло, съзнанието остана в тялото, а трябваше да се премести в яйцето.
	Черната дупка в земята приближаваше и коремът на Даша за няколко секунди отново се изду. Тя прехапа устни от страх. Все още не разбираше как да премести съзнанието си в яйцето — и Птиците, изглежда, нямаха никакво намерение да й помагат. Те не се страхуваха от небитието, но ново пренавиване на времето не трябваше да се случва. Всичко друго, но не и това…
	Сетне изведнъж се успокои — също така внезапно, както преди това се развълнува. Спомни си един стар филм за атомната война. Изобщо не се сещаше къде и кога го е гледала (възможно бе там, където беше чела Мишима, за когото помисли по време на първото изстрелване). В паметта й премина само един размазан фрагмент: летец в каубойска шапка слиза от кабината във вътрешния отсек на бомбардировача, минава през тесен коридор и се озовава в малка стаичка, където висят две цилиндрични бомби.
	Този епизод просветна в паметта й още веднъж, по-отчетливо — и Даша се досети, че с нея говорят Птиците. Те обясняваха задачата като използваха сравнения и аналогии, понятни за слабия човешки разум.
	Опита се да последва съвета им по най-простия начин — представи си, че тялото й е самолет. Главата беше кабината на пилота, а самата тя се превърна в малко човече в тази кабина. След това човечето излезе от мозъка, весело се разходи по някакви тръбички в гърлото, помота се малко из синьо-червените пулсиращи вътрешности и бодро слезе в тъмната капсула на яйцето. Такова едно добро и послушно малко весело човече, само да беше поживяло още…
	Даша веднага се промени — стана закръглена и тежка. Разбра, че повече не вижда с човешки очи. Сега възприемаше света по нов начин. Усещаше приближаващата се дупка в земята и скритото в нея присъствие.
	Още една маневра и дупката в земята се оказа точно отпред. Даша се изплаши, че ще пропусне нужния момент — и тогава дочу приглушеното „Оу!“
	Почувства безтегловност и разбра, че лети. Не си представяше посоката на своя полет. Нямаше нито един ориентир — вече не чувстваше скоростта си и не знаеше на каква височина се намира.
	Но Птиците й се притекоха на помощ още веднъж. Те завъртяха няколко пръстена с йероглифи на Кръста на Безглавите и на Даша изведнъж й се привидя една голяма зелена свиня с чувал откраднати яйца. Когато тази карикатура изчезна, тя усети отпред и отдолу лъскавата обгоряла шахта — и почувства своята собствена траектория, която безпогрешно водеше към черната бездна в земята.
	Този път не можеше да има грешка.
	„Всичко е заради яйцата — помисли си тя. — Птиците могат да намерят Глигана, защото с тях постъпиха лошо и те имат право на симетрично отмъщение. Древният Глиган не може нищо да направи — така е създал света… Но не разбирам друго… Защо Птиците могат безнаказано да ни мъчат нас, хората? Ако те ни използват, за да замерват с нас стените на небесната крепост, то ние също имаме право да отмъстим? Значи, трябва да има някакъв космически компенсационен механизъм, който да позволи и на нас да ги убиваме, като им причиняваме същата болка… Трябва да има! Ние ще отмъстим! И за Гумильов, и за всички останали! Ще видим тяхното страдание, ще чуем предсмъртните им стонове и те нищо няма да могат да ни направят. Ще бъдат безсилни, както е безсилен сега Древният Глиган…“
	И в следващия миг яйцето, в което се превърна Даша, влетя в дупката на земята и се понесе по тунела.
	То падаше все по-дълбоко и по-дълбоко, към самия център на мирозданието, ускоряваше се с всяка секунда. Древният Глиган сега беше навсякъде — той безплътно обвиваше носещото се в пустошта парче метал, в който се превърна Даша. А след това тя усети как пръстените със светещите знаци, превърнали се в част от самата нея, се раздвижиха и знаците върху тях се подредиха в един последен, окончателен и ослепителен шифър.
	Но миг преди всичко да изчезне в светкавицата на невъзможната сила, Даша проумя, че Древният Глиган и този път се оказа по-хитър и по-силен от Птиците. Унищожението на скритата Вселена, с която те току-що се разправиха, не значеше нищо за него.
	Не той беше създал безкрайния черен тунел, за да се скрие там от Птиците. Птиците сами бяха нарисували тези условности върху своите бойни мерници, за да може все някак да видят Глигана. Даже след като всички декорации се бяха превърнали в поток от елементарни частици, си оставаше жив, както и преди.
	И Даша знаеше къде обитава той.
	Той се прибра в най-недостъпното от измеренията — в космоса на Платон, пространството на чистите идеи. По-точно, той не отстъпваше в този космос, той просто остана в него с онази своя част, която никога не беше си тръгвала оттам. А всички останали негови аспекти, нарисувани от безмилостната воля на птиците, бяха мираж. Него можеха да замерват с каквито си искат бомби…
	Но Птиците нямаха намерение да отстъпват.
	Техните мъдри и страшни инженери на смъртта, полуизгорени от небесния огън, предвиждаха подобен обрат в събитията. Създаденото от тях оръжие беше универсално — можеше да настигне Твореца дори в пространството на Платон. Просто човешкото му острие трябваше да стане различно, съвсем различно…


>>	Рудолф

	Червената пелена пред очите му постепенно се разсейваше. Рудолф Сергеевич започна отново да вижда стаята си: книжните шкафовете със стройни редици златно-черни философски томове, бюрото с бюстовете на Шопенхауер и Кант и масивния старомоден компютър с недописана страница на светещия екран.
	Припадъкът премина.
	Рудолф Сергеевич помнеше само страшната сила на тласъка, който едва не го изхвърли от стола. Освен това той имаше още някакви кошмарни халюцинации. Египетски богове? Не…
	Птици, които приличаха на тях. Много Птици. И те искаха нещо от него. Съвсем определено.
	„Ще трябва да отида на лекар — помисли си Рудолф Сергеевич разтревожен. — Някой път ще падна ей така на пода, и край…“
	Той наведе поглед към бюрото. Най-лесно беше да се успокои, като продължи работата върху „Пролегомени към Критика на Пространството и Времето“. Този труд трябваше да впише със златни букви името му в историята на световната философия, затова Рудолф Сергеевич шлифоваше всяка дума в него.
	Вдигна очи към екрана и препрочете написаното преди припадъка.
C>
	_„Възможно е тайната на предназначението ни да е такава: нужни сме на нашия Творец и Създател, за да може той да БЪДЕ, защото той съществува само по отношение на нас, своите създания. Канто лъчът на фенера се вижда само тогава, когато попада върху осветявания обект, така и моето съзнание, т.е. самият аз, възниква само заедно с осъзнаваните обекти и изчезва заедно с последния от тях (което знае всеки човек, който в сънувал сън без съновидения). Не е ли такъв и висшият принцип на творението?_
	_Ние сме видения на Създателя, които правят реален Виждащия. Както е казано в Изумрудения Скрижал на Хермес Трисмегист (същият е и египетският бог Тот) — «Има едно Цяло, което сънува, а сънят му е Всичко, което съществува…»“_
C$
	Рудолф Сергеевич се замисли. Продължението не се раждаше в душата му. Ходът на мислите, доскоро ясен и открит, беше безнадеждно нарушен от припадъка. В потресеното му съзнание все още затихваха вълните на уплахата. Толкова неща му се привидяха за няколко задушаващи секунди…
	Най-страшното бяха не толкова тези смътно видени Птици, а странната увереност, че самата същност на съществуванието се прояви току-що такава, каквато е и че преди просто му се е привиждало, че животът има някакво друго съдържание, украсено със завъртулки от фалшиви ретроспективи.
	И такова нещо логически не може да се опровергае… По-сетне може да го вмъкна някъде в Пролегомените. Но засега трябва да дойда на себе си.
	Рудолф Сергеевич взе в ръка телефона, който лежеше върху зеленото сукно, и си пусна „Angry Birds“ — играта, която винаги му помагаше да се успокои и да си събере мислите.
	На това ниво трябваше да разруши голяма дървена пирамида, поставена върху фундамент от бели — облачни ли, памучни ли — тухли. Египетският цикъл, на самия финал. Зелена мустаката свиня с висока златна тиара, стиснала в ръце регалиите на фараона, седеше в тайния център на пирамидата — по всяка вероятност, в погребалната камера — и гледаше със скръбни очи право в душата на Рудолф Сергеевич.
	Рудолф Сергеевич се прицели и изстреля първата птица, която приличаше на голям и тежък кафяв балон. Птицата счупи няколко горни дъски, търкулна се надолу и с едно достойно „кряк“ умря в праха…
	Рудолф Сергеевич зачака кога ще изчезне — поради някакво предпазливо целомъдрие той никога не пускаше следващата птица, преди да се разпадне предишната.
	„Ама че жестока игра — помисли си той, докато зареждаше прашката с малка синя птичка — целият й смисъл е в това, че ние убиваме птичките и гледаме как умират. А съзерцаването на нарисувано убийство по нищо не се отличава от наблюдаването на истинско. Както казват на Изток, разваляме кармата. Просто ей така!“
	Специално за синята птичка много му беше жал. Сигурно заради размерите й: още мъниче. „Тази игра — мислеше си Рудолф Сергеевич, променяйки ъгъла на прицелване, — без съмнение апелира към най-низките и жестоки инстинкти, залегнали в човешкото подсъзнание. И едновременно с това е фундаментално лицемерна като целия западен дискурс. Тя ни дава възможност да убиваме живи същества и същевременно да запазваме цивилизовано изражение. Ужасното е обаче, че в нашите дечица, които смятаме за едни такива русокоси ангелчета, инстинктът за убийство е вече вграден, налице е още от самото им раждане. А как само нагъват месце… Ангелчета, да… Трябва да го вкарам в «Пролегомени».“
	Той пусна птичката в небето и тупна с палец по дисплея. Синята птичка се разлетя на три. Трите сини живи топчета храбро и безнадеждно се врязаха в полегатата стена, повредиха няколко летви и паднаха надолу — да умрат.
	Зеленият фараон Свинтус гледаше Рудолф Сергеевич изпод вежди с мрачен фатализъм. Устата му под рижата четина на мустаците едва мърдаше, сякаш произнасяше непонятна кабала. В главата на Рудолф Сергеевич просветна конспиративната догадка, че зеленият фараон свиня сам си е организирал това птиче покушение, с цел тутакси да накаже виновните за назидание…
	„Сигурно — мислеше си Рудолф Сергеевич — затова ми се привидяха Птиците, защото постоянно играя на тази глупост. Прекалено често… Като малко дете. Направо срам ме хваща…“
	Мисълта, нарушена от припадъка, най-после се върна в творческото си русло: стана ясно, как философемата трябва да се развива в бъдеще.
	Рудолф Сергеевич сложи телефона на масата и затрака по клавишите:
C>
	„И така, има едно Цяло, което сънува, а сънят му е Всичко… Основният въпрос на философията и теогонията тогава би прозвучал така — Lucid Dream or Nightmare*26? Осъзнава ли ЦЯЛОТО, че му се присънва сън? Или това е просто кошмар, над който ТО има власт не по-голяма от тази, която имаме ние над нашите лоши сънища?
	[*26 Ясен сън или кошмар. — Б.пр.]
	Наблюдавайки ставащото край нас, логично е да предположим, че Творецът ни сънува кошмар, но не може да се намеси в него, тъй като не знае, че спи и сънува кошмар. Възможно е, той все пак да е всеблаг Господ, въпреки злото, което постоянно причинява на света — тъй като просто спи и сънува. Злото престава да бъде негов избор и предопределение. И last but not least*27, в този случай намира обяснение древният парадокс, който е омайвал още Ницше и Борхес — самоубийството на Бога, което е в основата на много легенди и религии…“
	[*27 Не на последно място — Б.пр.]
C$
	Рудолф Сергеевич почувства между плешките си тръпката на благоговението, все едно беше най-сладката духовна краста, която означава, че му поникват криле. Това се случваше винаги, когато му се удаваше за няколко мига да надзърне в искрящия свят на Идеите — Платоновия Космос.
	Виждаше ясно онзи духовен механизъм, който така се мъчеше да опише, и разбра, че почти е разгадал неговото съкровено устройство.
	Пред него възникнаха два ослепителни кръга, съединени с линии, които минаваха през разположения точно между тях фокус. Нещо като обемен знак на вечността — преливаща се и блестяща с всички цветове на дъгата триизмерна осморка.
	Платоновата природа на този обект се проявяваше в това, че формата му беше едновременно и негов смисъл, който ставаше ясен от пръв поглед. Тези две духовни слънца бяха свързани чрез най-тайнствено взаимодействие.
	Първото кълбо със своите лъчи създаваше второто. А второто — със своите лъчи създаваше първото. Те сякаш взаимно се пораждаха. Тук нямаше творец и творение — кълбата не можеха да съществуват поотделно. Нямаше смисъл въпросът кое от тях е първо и главно. Това бяха два проектора, всеки от които се появяваше от лъча на другия. Две ръце с моливи, които рисуват огледално върху лист хартия.
	Рудолф Сергеевич разбра, че вижда космическия ин-ян — най-простото от лицата на Божеството.
	„Да, — помисли си той — това не го съобразих. Ние сме просто кошмара, сънуван от Бога. Но Бог е просто кошмарът, който сънуваме ние. Трябва да го допиша…“
	Но имаше още и Троица… Рудолф Сергеевич вече се канеше да устреми към нея своите духовни очи, когато изведнъж с неудоволствие забеляза, че чистотата на преживяванията е нарушена от един най-пошъл отпечатък на профанизирания свят.
	Проблясващата осморка загуби своя многоцветен блясък и Рудолф Сергеевич видя в едната й половина зелена свинска зурла със златна корона. Това, без съмнение, беше прасето от „Angry Birds“ — изглеждаше също така карикатурно. Но затова пък в другото кълбо…
	В него се появи зловеща глава на Птица, обгорена сякаш от неземен огън. И в нея вече нямаше нищо карикатурно.
	Рудолф Сергеевич беше виждал по-рано тази страшна обгорена Птица… Той си спомни припадъка си и съпровождащите го халюцинации… Халюцинации ли?
	Уви, разбра разтреперан, не са били халюцинации.
	Сега ясно осъзнаваше, че той, който беше сменил Николай, Даша и още кой знае колко преди тях — е просто зареяно в пустошта оръжие на Птиците. Променящ формата си ключ, който никога не е бил по-близо до това да отключи тайната врата на Вселената.
	Древният Глиган беше хванат и не можеше да избяга от капана, където го бяха уловили Птиците. Този капан стана умът на Рудолф Сергеевич. Той се беше добрал до Глигана, който се криеше в Платоновия космос, и хвърли върху него мрежа от безупречни силогизми.
	Рудолф Сергеевич изпита ужас и гордост. Все пак в неговите Пролегомени имаше смисъл — и то какъв! Макар и не онзи, за който мислеше, разбира се… Хрумна му мисълта, че ако успееше да види Троица, той щеше да намери в нея себе си — създаван и създаващ, съзнаван и съзнаващ — но време за този екзерсис вече нямаше.
	Той отново видя обемната осморка със заключените в нея Глиган и Птица. Обгорената Птица се подаде от своята половинка и докосна Рудолф Сергеевич с нещо подобно на къс маршалски жезъл.
	На Рудолф Сергеевич му се стори, че крайниците му бяха стегнати от плътни невидими ленти. Тези ленти го повдигнаха от мястото му и го повлякоха по червеното петно, което преди това беше неговата стая, към светлия процеп на изхода — вратата на балкона.
	И докато се прехвърляше през парапета, Рудолф Сергеевич накрая проумя жестокия прост план на Птиците. След като точно бяха фиксирали Древния Глиган в платоновския космос на идеите, те трябваше да унищожат целият този космос заедно със съзнанието, в което той възникваше. Неговото съзнание.
	Но какво ще се случи тогава с обгорената Птица?
	Рудолф Сергеевич дори не успя да си зададе този въпрос, когато от реалността вече дойде отговорът.
	Обгорената Птица направи невъзможното. Проблясвайки с червена холографска пола, която приличаше на престилка от египетска фреска, тя по непонятен начин се измъкна от осморката, излезе от нея и като нарушаваше всички съответствия и мащаби, с едно движение на клюна си подхвана Рудолф Сергеевич и го хвърли на своето място.
	Рудолф Сергеевич стана един от полюсите на мирозданието. Той създаваше Древния Глиган по чертежи, наследени от Птиците — във вид на карикатурна зелена свиня. А на Глигана, изглежда, му се налагаше да създава Рудолф Сергеевич, за да може той и занапред да създава самия него. Сега за тях това беше единственият начин да продължават миг по миг — и в кафявите меланхолични очи на Глигана застина покорна тъга…
	Но изчезването стана неминуемо, понеже техният двуполюсен ейдос се носеше с пълна скорост срещу идеята за мръсния асфалт и в мястото на сблъсъка неминуемо трябваше да се появи идеята за страшния удар.
	Рудолф Сергеевич замря в свистящата безтегловност, стисна очи — и разбра, че птиците отново изгубиха.
	Те няма да унищожат Платоновия космос заедно с него, досети се той. По-точно, ще го унищожат, но такива космоси в света има толкова, колкото са в тях умовете, които оперират с абстрактни понятия. И във всеки един от тях — във всеки! — ще остане убежище за Древния Глиган, ако този ум поне понякога започне да мисли за това, какъв е неговият източник, и си спомни в една или друга форма за Твореца…
	Неговата смърт няма да бъде самоубийство на Бога, а просто гавра на Птиците над създадената от тях самите издевателска икона. Древният Глиган не можеше да бъде настигнат в неговото последно и най-висше убежище.
	Или…
	Падането изведнъж се забави — като че ли Птиците бяха чули тази мисъл и тя им се беше сторила толкова важна, че заради нея забавиха времето.
	Единственият начин да победят Глигана беше изобщо да му откажат правото на съществуване, разбра Рудолф Сергеевич. Да направят така, че в съзнанието да не остане идеята за Твореца. Затова трябва да отнемат от хората излишната енергия, която по-рано им даваше възможност да се досещат, че има Бог. Когато в нито една от божествените Двоици и Троици, които той съзерцаваше, не се намери място за Създателя, той просто ще умре… Богът може да бъде умъртвен само по един начин — като бъде напълно забравен… Това ще бъде дълга и трудна битка. Но беше напълно възможно да я спечелят. Само че най-съвършеният и последен меч на Птиците вече няма да бъде той, разбра Рудолф Сергеевич.
	Рудолф Сергеевич изпита едновременно ужас и упоение от мащаба на тайната, която се откриваше пред него. Времето се забави почти до пълно спиране, наоколо всичко почерня и на милиметър от асфалта той проумя, че птиците са намерили нужния код. Именно така сега ще бъдат препрограмирани техните мощни квантови компютри.
	Всички остриета, насочени от Птиците към Глигана, ще бъдат изковани по един и същ шаблон.
	Не в подробности, разбира се.
	А в главното. И в най-страшното.
	Щом разбра това, Рудолф Сергеевич се разсмя гръмко и се разпръсна на сребристи искри в пустошта.


>>	Ке

	Сънят отплуваше все по-надалеч и миг преди да се събуди напълно Кеша вече беше забравил какво бе сънувал: помнеше само вихъра на сребърните искри, които приличаха на бенгалски огън. А също че в съня, май, го наричаха Рудолф. Сигурно е сънувал карнавал…
	Кеша пъхна краката си в чехлите и се запъти към банята да изпразни пикочния си мехур. Събота. Но след вчерашния ден на душата му беше гадно, ама много гадно. Като че ли вярно пишат на билбордовете по улиците, че петък е враг на събота. Но кой знае защо не пишат, че понеделник е враг на неделята. В противен случай човек ще разбере колко малко приятели има и колко много врагове…
	Кеша се оригна и усети спазъм за повръщане, който се надигаше от дълбините на корема му. Добре че вече беше стигнал до тоалетната — повръщането уцели чинията. Не беше чак толкова страшно. В хладилника беше останал „Гинес“ и то много. А в шкафа имаше аварийна бутилка „Блек Лейбъл“. След като се облекчи, Кеша отиде в кухнята, отвори наведнъж няколко „Гинеса“ и наля тъмната течност в халба с класическа кръгла форма от една пинта*28. Докато се наслаждаваше на първата халба, не мислеше за нищо. Сякаш че запушваше черната засмукваща дупка в слънчевия сплит.
	[*28 Пинта — мерна единица за обем на течности във Великобритания, равна на 0,56826125 литра. — Б.пр.]
	Втората халба бе вече козметична: тя шпакловаше и лакираше сложената върху дупката кръпка. В резултат на това се появи нещо като фундамент, върху който може да се построи новия ден — и Кеша си позволи няколко предпазливи мисли.
	Отново си спомни за бутилката „Блек Лейбъл“ и в мозъка му изпърха обещание за незабавно щастие. Но Кеша реши да не започва от сутринта с уиски — знаеше колко съмнително и измамно е това обещание. И освен това, той въобще не е алкохолик. Беше му за първи път този месец така да се натряска. И за всичко е виновна родната „Контра“.
	Впрочем, помисли си той, защо всички наричат сайта ни Contra.ru. Шефът ни каза, че това е от „контраст“ и е в чест на бялото движение. Противостоим на потока на мътния мейнстрийм.
	Противостоим, да. Но къркаме по същия начин… Антикорпоратив, както се изразяват колегите.
	В такъв случай по идея би трябвало да се наливаме през задника, с клизма. След втората халба Кеша усети слабо подобие на апетит. Изяде кутия спагети полуфабрикат и едно останало от вчера кюфте, взе последната отворена бутилка „Гинес“ и седна пред компютъра.
	Отначало прегледа френдлентата*29. Там отново имаше само политика. Белочервието злобно гризеше стадомасата, а стадомасата тъпо тъпчеше с копита белочервието. Намери ли са се! Ами тогава — да им дадем майсторски клас…
	[*29 Friends Pages в социалната мрежа Live Journal. — Б.р.]
	Кеша се логна с фалшив никнейм, затвори очи и си представи как се превръща в огромен, каменен, обрасъл с мъх и рачета трол. Тази визуализация му се удаваше без грешка — все едно дълги години се беше занимавал с подобни форми на тибетска медитация.
	После отвори очи и сложи ръце на клавиатурата. Почивният ден започна. Първо, разбира се, Украйна. Закачи се за един форум, наречен „Дружество на Рагулско-Кацапската Дружба“*30, където перманентно се заливаха с помия с бандерлогите*31, и огледа бойното поле.
	[*30 Образувано от „рагулски“, символизиращ нискообразован жител на Западна Украйна, и „кацапски“ — оскърбително прозвище на руснаците в Украйна. — Б.пр.]
	[*31 От Bandar-log — маймунски народ, измислен от Р. Киплинг в „Книга за джунглата“. Наричат така и националистически настроените украинци, последователи на Степан Бандера. — Б.пр.]
	Третата световна война беше в разгара си. Високочелите филолози и интелектуалци досега се правеха, че са в състояние да се хванат за ръце и сред всеобщото безумие да водят уважителен и балансиран междукултурен диалог, изработвайки лека-полека пътната карта на примирението:
	— Ах, Тенерифе… Помните ли как пишеше Ярослав Могутин? Отпърво аз е\*\*\**32 рагул*33, след туй рагул е\*\**34 пък мен…
	[*32 Глагол с „е“ в минало време. — Б.а.]
	[*33 Рагул (укр.) — жаргонно, пренебрежително название на примитивен човек, селяндур. — Б.пр.]
	[*34 Глагол с „е“ в минало време. — Б.а.]
	— Вие пък вечно всичко опошлявате. Там не е „рагул“, а „Раул“…
	Но мравките и пчелите бойци от двете страни бяха сурови, безпощадни и лишени от сантименталност — техният инстинкт ги тласкаше към бой.
	Но рагулската войска изкара свеж постер: Янукович, приведен от тежестта на шапката на Мономах, смъкната от главата на изумения Путин. Най-добре на неизвестния художник му се беше получила гримасата на Янукович, в която се бяха слели тържество, страх и мъчителна неспособност да се противопостави на отдавнашната си страст — направо едни подробности и дълбочини като у Достоевски.
	Твърда четворка, помисли си Кеша, темата за шапките е отворена.
	Днес той се сражаваше срещу бандерлогите. Отначало пусна една-две бледи реплики, дочака нужния ракурс на дискусията и пусна подготвения още миналата седмица продукт. Това беше фотоколаж с голите братя Кличко — казваха, че е от някакво гей списание.
	Боксьорите не са много перспективни политически, но другите вождове на украинците не са вдъхновяващи.
	Колажът изглеждаше страхотно: над загорелите братя думата „УДАР“, а под тях — предлаганият електорален слоган:
C>
	ЯКЩО ТОБI БОЛЯЧЕ, У ТЕБЕ ГЕМОРОЙ!*35
	[*35 Ако те боли, значи имаш хемороиди. — Б.пр.]
C$
	За онези, които не са в час, Кеша остави под фотоколажа линк към криптопорното, заснето от предишната „безпека“*36, където някакъв прогресивен журналист казвал същото на своя партньор, само че на руски. Кеша добави кратък коментар от себе си — един вид, не е ясно, защо сексуално поведение, достойно за римски пълководец, се смята в Украйна за компромат. Дали пък не защото журналистът, задълбал анално, говори на руски?
	[*36 Служба безпеки України (укр.) — Служба за сигурност на Украйна. — Б.пр.]
	След като накара врага да потъне в тежки размисли, Кеша и сам се замисли — интересно, защо всеки хохлодискурс*37 от един момент нататък се изражда в обикновени хомолайна? А обратното се случва рядко.
	[*37 От „хохол“ — не особено уважително прозвище на украинците. — Б.пр.]
	Какво казва психоанализата? Психоанализата в такива случаи си премълчава, страхувайки се, че бойците ще си спомнят не на място за еврейския й произход… Впрочем Кеша имаше подготвен още един продукт, който изобщо не беше свързан с еднополовата любов: здравословна смесица от традиционен ерос с не по-малко традиционен танатос.
	След като се логна още веднъж с друг никнейм, Кеша изплю в същия форум втория подготвен фотоколаж — реклама на шампанско „Вдовицата на Кличко“*38. В нея обаче наистина имаше някаква некромантия.
	[*38 Намек за _Veuve Clicquot_ („Вьов Клико“) — френско шампанско, много популярно в Русия през XIX в. — Б.р.]
	Кеша се загледа към корковата дъска над компютъра. В горния й край се четеше весел надпис с разноцветни букви:
C>
	FUCK THE SYSTEM!
C$
	Отдолу с карфици бяха забодени различни картинки — приковаващи в прекия смисъл на думата: двойка млади японски девойчета в училищна униформа, плакат от „Гулаг“ с „каналоармеец“*39 (от такава муцуна би потреперил дори Шариков*40), портрет на Марк Зукърбърг във вид на октопод, непристойна рисунка, озаглавена „Куприянов и Наташа“*41 (30-те години, нещо свързано с ОБЕРИУ*42), хан Бату, който изяжда жив хамстер, за да изплаши посланиците, писателя Борхес на фона на рафтове с книги и така нататък.
	[*39 „Каналоармейци“ — затворници, участвали през 30-те години на XX в. в изграждането на мащабни строителни проекти, например Беломоро-Балтийския канал. — Б.пр.]
	[*40 Герой на М. Булгаков от повестта „Кучешко сърце“ — противен, агресивен типаж. — Б.пр.]
	[*41 Става дума за стихотворението на А. Введенски „Куприянов и Наташа“ (1931 е.) — Б.пр.]
	[*42 ОБЕРИУ — „Обединение за реално изкуство“ (1927–1930 г.) — Б.пр.]
	На почетно място в центъра на дъската висеше обложката на пропагандна брошура от времето на Елцин със снимка на подпухналия президент и гордо заглавие:
C>
	АЗ ЩЕ ОТГОВАРЯМ ЗА ВСИЧКО!
C$
	Казват, че умни хора са го забелязали и са го иззели от продажба. Но книгата, както се казва, не е врабче. За Кеша тази обложка беше сигурен морален противовес на всички възникващи съмнения и тревоги: всеки път, когато у него се появяваше псевдорелигиозно чувство, че си създава нещо като карма, той вдигаше поглед към картинката и се успокояваше.
	Contra.ru, разбира се, не би одобрила такива шеги. Но днес е почивен ден. След като цяла работна седмица сме карали на чешка бира „Kozel“, в почивните дни с пълно право пием „Гинес“. Или обратното. Само за равновесие. За нашата и вашата свобода.
	Ръцете вече го засърбяха.
	Кеша отново се логна под друго име, прехвърли се на друга линия и с удоволствие започна да троли отначало „ватенките“*43 („тех, кто носит «адидас», завтра родина продаст“*44)… „на Майдана използваха за снаряди паважа от улиците — информация за размисъл: не е ли агент на ЦРУ жената на Собянин?“), след това „порядъчните“ („Днес думата «порядъчен» означава, че към вашия адрес вече тръгна учтив каменен гост“), а след това влезе в бодро цветисто чатене с известен блогър, като за загрявка го нарече „звезда на медийния холдинг «Ж2»“:
	[*43 Неудачник, селяндур. — Б.пр.]
	[*44 Родината ще продаде „на бас“, който носи „адидас“. — Б.пр.]
	_Приветствам революционните матраси… Не съм маймуна, със служебна шапка-невидимка съм!… Ей ся ш’съ представя. Заслужен блогър на РФ, майор от мрежовия спецназ, създател на мемовете „Еуропа це Україна“*45 и „Идите \*\*\**46 фейсбучане“… Настояваме да се закрие холдинга {sup}///{/sup}2 нах!_
	[*45 Европа е Украйна. — Б.пр.]
	[*46 Вървете на м…… си, хора от фейсбука. — Б.пр.]
	Пак ме баннаха. Жалко, миналия път задникът на чичката много яко тресна. Тогава Кеша обясни, че сексът с матрака е единствената форма на pledge of obedience*47 към американското знаме, достъпна за обществения интелектуалец в епохата на гоненията срещу свободното слово… И ето ги тези гонения.
	[*47 Клетва за вярност. — Б.авт.]
	Кеша още веднъж погледна към току-що съставения йероглиф _„{sup}///{/sup}2“_. Ленти, ленти… Какво излиза, че и те адидас носят? Това е то „продъкт плейсмент“. Както се казва, маркетинг на 360 градуса.
	Кеша въздъхна и се прехвърли на друг форум, участва за малко в многовековната като пушкинския дъб дискусия „колко са платили пидирасити на Охлобистин и за кой път“, след това се прехвърли през още две теми и се спря в полето на ЛГБТ*48 (народна поличба — ако денят ти е почнал с хохло лайна, то ще свърши пак с тях).
	[*48 ЛГБТ е международно употребявана абревиатура за лесбийки, гей, бисексуални и трансполови хора. — Б.пр.]
	Там имаше простор и свобода — гори, пълни с дивеч и всичко необходимо за един добър лов. Кеша се вклини в една дискусия и дълго време развиваше мисълта, че руския затворнически морал пребоядисва в своите цветове дори светините на ЛГБТ: ежедневно съобщават за гей активисти, които излизат на сцената и най-спокойно си се облягат на касата на вратата, а пък гей пасивистите, които в руските затвори се считат за парии, мълчат в своите клозети като агнета. И най-напред трябва да се борят именно с тях.
	Във форума имаше двойка американци, които нищо не разбраха нищо — но Кеша нямаше и намерение да им обяснява, а вместо това се нахвърли върху тях с упреци, че лидерите на свободния свят на практика не правят нищо за защитата на gay&pussy rights in Russia, а само лицемерничат. Например, би могло да накарат американския президент и британския премиер поне веднъж в седмицата да обличат розово сако. А още по-добре не един път, а всичките седем…
	След като отново се логна под друго име, Кеша увенча изказването си с краткото:
C>
	ГЕЙСЕКСУАЛНОСТТА Е ИЗЛЕЧИМА!
C$
	И остави горките гейсексуални на мира. Наоколо имаше много нови цели. Скачаше от форум на форум, от тема на тема. И набиваше манерката на всички тъпанари.
	Кеша не изпитваше лоши чувства към нито един от хората, които тролеше — той просто използваше енергията на общественото възбуждане, както сърфистът — вълната. Нямаше абсолютно нищо против гейсексуалните и либералните блогъри. Но обичаше да се нахвърля на гражданите, експлодиращи от вътрешно електричество с думи, заредени с противоположен знак — и да наблюдава атмосферните ефекти.
	Политиката обаче вече му доскуча, искаше му се нещо по-светло и позитивно. Кеша се прехвърли на порно.
	След минута готино японско маце с ученическа моряшка униформа вече правеше на екрана мултикултурен минет на бръснат до голо негър (разбира се, казваше се „случка в час“, а пък в политизирания рунет такъв клип със сигурност щеше да се казва „В час по толерантност“).
	Негърът беше направо страховит, с огромна златна верига на гърдите. Джанго я свали, този още не е. Сигурно още не е срещнал своя Тарантино… Ама много красиво японче, направо много. Такава в Москва няма да намериш. Тук може да се развихриш само по линия на самия Джанго — да си извикаш евтина негърка струва четири хилядарки на час. Обаче, малко ме е шубе. Съседите ще киризят през шпионките и после ще кажат на майка ми. Те са си такива. Не съм навит да ходя при негърка в бордей. Ще е мръсно, студено и неромантично.
	Кеша помисли, че може да се обади на Машка и да опита да се сдобрят. Но днес вече нищо няма да излезе. И утре, май, също… Пък и не беше много ентусиазиран — дори когато всичко беше наред, като прегръщаше пълничката и не особено красива Маша, Кеша все пак си представяше на нейно място крехкото японче с гети на крачетата. А пък япончето — ето го на екрана.
	И точно днес акциите на Маша паднаха…
	И с тази отмъстителна мисъл Кеша го извади, започна и свърши точно две секунди преди края на клипа. И вече не толкова върху японската ученичка, колкото върху три размити огнени петна, които изведнъж изскочиха на екрана. Сигурно са някакви софити*49 от порно студиото. В порно бизнеса всички са велики режисьори, с подтекст и метафори…
	[*49 Осветителни тела, прожектори. — Б.пр.]
	Кеша успокои дишането. И веднага си спомни един майтап от „башорг“*50 — как един чуек погледнал под компютърното си бюро на ултравиолетова светлина и разбрал, че е време да си хване гадже. Майтап бе. Само че в живота всичко е по-сложно — и момиче уж си има, поне на теория, и ултравиолетова лампа е по-добре да не включваш…
	[*50 bashorg.org — най-добрият сайт за цитати от рунет. — Б.пр.]
	Сега можеше да си пусне някой филм. Нещо старо, което беше свалил, та да си го има. Ето, например „Забвение“ — „Обливиън“… Дай да го врътнем на бързи…
	Какво значи „Обливиън“? Като че ли някой е ял салата „Оливие“*51 и след това е повърнал обратно в чинията. Впрочем, киното си е точно такова, на бързи обороти не можеш да скриеш истината. Всичко някъде вече се е случвало, при това много пъти. Америкосите отвсякъде крадат по малко. Но умно, с адвокат. Не може да ги пипнеш.
	[*51 Руска салата — Б.пр.]
	Обаче как може да гледат такива филми? Какво, може ли дори за една минута да забравиш, че това е Том Круз? Не може. И през целия филм мислиш ту за сциентологията, ту за пластичната хирургия. Ту за мацката, на която й е провървяло да се поизфука покрай този богат буратино. По типаж такава струва пет бона на час. Добре поне, че са взели в бизнеса славянска душа. А то в тяхното кино нашите постоянно като някакви идиоти ги показват. Не познаха Силвестър Сталоун, който дойде в лагера на руснаците, намазан със смазочно масло за картечници. Той пак дойде, специално съблечен по долни гащи и пак не го познаха. И дори искаха да го убият.
	Майната му на „Обливиън“. По-добре да поиграя. Неслучайно си имаме конзола. Все пак америкосите могат туй-онуй, когато искат, много го могат… Петата „GTA“ е направо трепач… Заради нея и Ирак може да им простим, и Либия по принцип. Но не и Украйна.
	Кеша си пусна последния сейв и тръгна, брадат и космат (както беше издокарал своя любим бандит Тревър), по улицата в Лос Анджелис, едва-едва покрит със смокиново листо. Минувачът, анимиран негър, когото Кеша бутна, започна да жестикулира, да си търси правата. Кеша четеше титрите с наслада и се зареждаше с мултикултуризъм от потока качествени негърски псувни.
	Едва ли създателите са имали предвид това, но ако във фризьорския салон залепят на Тревър дълга брада, пуснат му едно дълго кече, а след това му сложат и черни очила, щеше да се получи абсолютно точно копие на Радуев в разцвета на силите си. Диверсионно-щурмови батальон на чеченски шахиди в змийското сърце на Америкостан. Може съвсем нормално да си починеш, да свалиш стреса.
	— Ти как разговаряш с полковник Радуев, куче америкоско? — заплашително попита Кеша, натисна „LB“, за да се отвори оръжейния магазин и избра любимото си полуавтоматично оръжие със заглушител и дисков пълнител.
	Негърът веднага извехна и включи на задна. Затова пък почна да псува някакъв друг — с масивен златен ланец на гърдите, и извади патлака.
	Бам. Бам. Няма, копеле мръсно, да чукаш нашите японски мацки. Те т’ва му е най-готиното на полуавтоматичното оръжие, очиства лайната от раз. Впрочем жалко, че толкова бързо. Щото много яко псуват тия черни америкоси.
	Само негрите им могат да приказват така, белите — не. Обаче негрите тракат като картечници — не можеш да им разбереш даже със субтитри. Интересно, дали Обама е можел така на младини? Fuck you, nigga, don’t be such a phoney fucking fuck, dog. А може би, той така си общува със съветниците… Макар че, едва ли, той е все пак мюсюлманин, на тях им е забранено да псуват… Обществото на равните възможности, да бе, да. Голям праз, негър президент. Друго си е да сложат негри в системата на Федералния резерв… Системата…
	Ама какви идиоти са всички. Смятат, че системата — това е Путин. Или Обама. А пък, ако са много умни, са сигурни, че системата уж е Федералният резерв и Йелън*52-шмелън.
	[*52 Джанет Йелън е американска икономистка и банкерка, избрана за председател на Федералния резерв на САЩ. — Б.пр.]
	А системата — това е светещият екран на разстояние шестдесет сантиметра от очите. С който се чукаме, съветваме и от който научаваме последните новини.
	Путин, Обама, Йелън — това са просто различни картинки от екрана. А пък той си е един и същ… Мислим, че екрана го управляваме наполовина ние, а наполовина — спецслужбите, но в действителност самият екран отдавна управлява и нас, и спецслужбите. Ето какво представлява системата.
	И как, пита се, да се борим с нея, ако за борбата с нея ние четем на същия този екран?
	Към Кеша от всички страни вече хвърчеше полиция — сигурно бяха засекли враждебния ход на мислите му.
	Но Кеша беше напълно готов за това.
	Полковник Радуев се беше барикадирал в ъгъла на двора — скрит зад капака на една малолитражка и сега не можеха да се приближат до него нито отстрани, нито отзад. Елате, боклуци, хванете ме… Айде де!
	Отначало РПГ. Защото от него с една граната може да очистиш и боклукчийската кола и всички боклуци. И така до двадесет пъти… Аха… Аха…
	Така, вертолети. Тях вече с граната не може да ги достигнеш. Затова пък с картечницата няма грешка. Първо пада стрелецът, сетне — пилотът… и вертолетът — някъде зад къщата…
	Сега вторият вертолет…
	Третият…
	Fuck. Fucking fuck. Отблъснаха ме. Те сигурно имат алгоритъм, не може повече от пет вертолета подред да свалиш. Цялата им игра е такова менте, както и техния пазар с демокрацията. Проверено.
	Ако отвлечеш вертолет, кацнеш на небостъргач, където боклуците не могат да те стигнат, и започнеш да гърмиш от тежкия снайпер по колите, къде им е тогава целият прехвален реализъм? Утрепеш един шофьор, утрепеш друг — уж две брички са спрели на улицата, както си му е редът. След това хеликоптерът приближава, разсееш се за пет минути, погледнеш надолу — къде са колите? Изпарили са се във въздуха. Като че ли изобщо ги е нямало. И как след такова нещо да вярваш в долара?
	Впрочем навън вече е тъмно. Мога да нападна „Блек лейбъла“.
	Кеша отиде до кухнята и извади бутилката. За да не пие сам, се чукна с отражението си на прозореца, за миг му се стори, че заедно с него си пийва и синята московска вечер.
	От главата му не излизаха изчезващите коли от „GTA“ пета версия. В това имаше нещо екзистенциално тревожно, страшно. Дори дупките от куршумите — възможно най-сигурното нещо — и те изчезват докато се обърнеш.
	Ама то и в живота е така. Само че се задържа малко по-дълго. Къде е сега Вавилон? Къде е Александрия? Къде е Мемфис, питам? Просто в реалността има допълнителни подпрограми, които проследяват, не разкопаваш ли ти, например, Александрия — и ако се убедят, че да, ти рисуват някаква глинена тухла с профила на Александър Македонски…
	Защо не, съвсем възможно. Може и ние самите да сме компютърна симулация, която съществува само докато някой компютърен хулиган ни държи в кадър.
	А когато преместят кадъра, ние просто ще изчезнем както колите от „GTA“ или като Александър Македонски. Какъв е изводът? Ами такъв, че спешно трябва да си пийна още, тия копелета държат бутилката на фокус…
	На масата дрънна айфона. Някой изпрати есемес. Интересно, какво иска да каже човечеството на Кеша в този необикновен час на вътрешно безпокойство. Така… Кулизар, остават четири дена до края на супер промоцията 2×2. Купете две играчки и получавате други две като подарък. Добавихме към промоцията…
	Ясно. Можеше да не се съмняваш, Кулизар. Ти какво очакваше, Кулизар, забрави ли къде живееш? Интересно дали може да ги осъдя тия мерзавци, дето по цял ден ми задръстват джиесема с всякаква смрад. В Америка сигурно може. А у нас само грип може да хванеш в приемните…
	Щом вече се хванахме за айфона, дай да обърнем още сто от черния етикет и да поиграем на „Candy Crush“…
	Не, по добре на птичките… Така, какво имаме тук? Space. Красота… Планета цяла в кратери… Сини космически облаци… Птички, от зли по-зли, на черен мъртъв астероид. Със слънчеви очила, чуруликат. А на друга планета — хърка зелена свиня. Добра ли е, зла ли е, не са ни казали. Казаха ни само, че у нас има война. Така… Не уцели… Не уцели… Йес.
	Защо крякат така, като попаднат на прицела. Май боли, като умираш, а? Ако се замислиш, ние от двадесет и първия век дори римляните сме изпреварили по жестокост. Те са имали един Колизеум за всички и са ходили там веднъж седмично. А пък ние си имаме колизеум във всяка къща, работи двадесет и четири часа и всички са чисти, гадовете. Никаква отговорност, никаква морална вина.
	И птичките, чик-чирик, тръгват на последен бой за нашето електронно щастие. Верни тамагочи на режима. Както биха написали туитърастите, #мратси-мърцина.
	Кеша изведнъж почувства някакъв мътен спазъм в корема. Дъхът му спря. Така ставаше, ако пие силен алкохол без да е ял нещо по-съществено. Трябваше да подиша малко чист въздух.
	Кеша остави на масата изпискалия за поредната смърт айфон, стана и отвори прозореца.
	В кухнята нахлу странно студен въздух. Той носеше свежестта, тайнствения аромат на непонятната природа — сякаш върху стъклата на къщите в тъмнината наистина цъфтяха бели ледени цветя и изпълваха с цветния си прашец мразовития въздух. Или може би мирисът долиташе от далечната Хиперборея, откъдето по стар навик духаше понякога вятърът…
	Едва доловимият леден аромат напомняше за нещо древно, високо, строго и просто. За секунда целият кеф на Кеша изчезна. Привидя му се нещо приказно — и страшно. Сякаш се отвори не прозорец, а вратата на Колесницата на Смъртта и в нея се втурна мразовитият вятър.
	Той погледна надолу.
	В светлината от уличния фенер на земята лежеше нещо кръгло и тъмно със зеленикав оттенък, което беше трудно различимо от дванадесетия етаж: или черен чувал с боклук, или свито на кравай куче… Освен това на тази кръгла простотия имаше два израстъка, все едно ръкохватки или… Ами да.
	Уши.
	Като на прасето от „Angry Birds“.
	Главата на Кеша се замая и той дори стисна с пръсти перваза на прозореца. За миг му се стори, че фенерът в далечината свети не надолу, а напред и сега той ще прекрачи от Колесницата на Смъртта и ще се понесе към свинската глава, едва забележима в синия сумрак — както беше летял през черната вечност вече не веднъж и дваж. Ще полети, за да изпълни единственото си предназначение. А зад него, зад гърба му, ще остане Кръста на Безглавите и някакви много страшни, много умни Птици, безжалостни в студената си космическа красота, които ще насочат неговия полет…
	Но след миг замайването отмина.
	Кеша пое дълбоко въздух няколко пъти, затвори прозореца и седна на масата. Ето така хората падат от прозорците… Откъде му хрумнаха тези простотии? Колесница на Смъртта. Кръст на Безглавите.
	И какво беше това?
	От чистия въздух? От „Блек Лейбъла“? Или от всичко заедно.
	Или от ментето, дето го пи? Може дори да не е менте, а нещо психотропно, по нова секретна програма… Кой ги знае какви коктейли забъркват. Ей на, раздадоха на Майдана специални бисквити и хората досега имат психоза…
	Е, щом джонито е психотропно, значи трябва да го унищожа напълно. Като химическото оръжие в Сирия. Сирия, Сирия, вся залупа синяя*53. Ся ш’си допием, ще поразпуснем във фейса и ще си лягаме.
	[*53 Сирия, Сирия, главичката ми синя е. — Б.пр.]
	Утре, слава богу, пак е почивен ден.
	Само да не забравя да си заредя айфона.


>	Трета част. Киклоп

>>	Появяването на героя

	Искам да отбележа, че с изключение на редица натрупани оскърбителни детайли в моя образ (някак си ме напира да ги нарека военна пропаганда), Птиците възприемаха случващото се твърде точно. Но на тях, изглежда, наистина им се струваше, че аз помагам да се създава света, работейки или като божествен ретранслатор, или като един от армията на Създателите. Иначе останалото беше вярно: аз наистина нашепвах магьоснически мантри, удържайки света в равновесие, и Птиците започнаха да ме виждат, щом за известно време оставах в уединение, което те (много уместно) изобразяваха като заобикаляща ме червена пустиня.
	Ще кажа още, че за Птиците човекът е като древна сграда. През нейните високи прозорци се вижда небето и Птиците се опитват или да стрелят в небето през тези прозорци, или поне да ги затворят в човека. За тях това е толкова естествено, както е летенето за обикновените птици.
	И последно — за това, как изглеждат. Вече казах, че поетите често имат учудващо, направо плашещо точни прозрения за бъдещето. Ето още един пример. Едно от най-добрите руски стихотворения на двадесети век, „Елегия“ на Введенски, съдържа следните, вероятно странни за съвременниците на поета редове:
P>
	Летят божественные птицы,
	Их развиваются косицы,
	Халаты их блестят как спицы,
	В полете нет пощады.
	Они отсчитывают время,
	Они испытывают бремя,
	Пускай бренчит пустое стремя,
	Сходить с ума не надо.*54
P$
	[*54
P>
	Летят божествените птици.
	Разкъдря вятърът косици,
	Блестят перата като спици.
	Във полета пощада няма.
	Но те отмерват времето,
	и те понасят бремето,
	и нека стреме празно да дрънчи,
	умът си ти недей губи!
P$
	(Превод Виктор Иванов)]
	Изобщо не коментирам тези думи. Както се казва, sapienti sat — умният ще разбере.
	Кеша, разбира се, не знаеше, че тъкмо той е главното оръжие на Птиците. И не трябваше да знае. Оръжието сякаш само се насочваше към себе си и точно затова беше непобедимо. Кеша беше и стрелата, и мишената.
	Скоро той ще стане нашият главен герой и трябва малко по-подробно да разкажем за начина му на съществуване във вселената.
	Както вече стана ясно от разказа ми, точно под моя кабинет се помещаваше офисът на една не много популярна (да не кажа нискобюджетна) електронна медия, наречена „Contra.ru“. Пари „Контрата“ не носеше, върху умовете също не влияеше особено, съществуваше просто по инерция. Някакви неустановени лица (все ме мързеше да погледна кои) по-рано я държаха на запасен коловоз като тактически брониран влак, който в „часа Ч“*55 да послужи за прикритие на пистата за излитане и кацане. Обаче в новата епоха от нея нямаше кой знае каква полза.
	[*55 Условно обозначаване на началото на решителни военни действия. — Б.пр.]
	Главният офис на сайта беше разположен в голяма стилна стая с десетки компютри, пред които седяха…
	Много, много трудно е да избегна думата „хипстър“. Кеша също, най-общо казано, беше един от тях (макар че в дните, когато той пиеше много, започвах да се страхувам, че ще го лишат позорно от сана при първия фейсконтрол).
	„Contra.ru“ се занимаваше основно с това да сканира отработените газове, които бълваха световните агенции, улавяше оттам съвпадащите с дневния ред събития и ги лепеше на своята информационна лента, като ги редуваше със собствени набързо „изпечени“ новини. Понякога по съседски четях всичко това.
	Не всички харесваха политиката на „Контра“-та. Както написа в коментарите си един възмутен „ветеран на труда, войната и отново на труда“ (а всъщност просто трол и още по-точно — Кеша, дето се правеше на идиот), „дразни това, че претендиращата за масов статут медия, редовно ми поднася като световна новина отчети за пластичните операции на някоя холивудска кучка или за поредния албум на някой покрит с диаманти негър, който изпълнява криминален америкосошансон (или, както му викат понякога, рап). И ако това не е съзнателен заговор, насочен към културна дебилизация и колонизация на Русия!? Не ни превръщайте в егоистични тъпаци!“
	Кеша имаше предвид Тупак Шакур, за когото беше разбрал преди два часа от една статия на родната „Контра“ (ново поколение, какво да правиш). Кеша естествено се правеше на глупак, но мнозина сериозно мислят така. Световната конспирация е изключително уютна хралупа за ума. Но когато получих възможността да надниквам в чуждите глави, стана ясно, че реалността изобщо не се нуждае от заговори и заклинания, за да изглежда, както изглежда.
	Средностатистическият руски хипстър е безстопанствен блутутнат-уайфайнат го`лем с много ограничен умствен запас. Мнозина го мразят, макар че би трябвало да го съжаляват: той най-често е черноработник, който с последни сили се прави, че е „enfant terrible“*56 на златния милиард. Той не толкова разчита, колкото мечтае, че всичко наоколо ще рухне — и ще го пуснат да си поразиграе кончето сред димящите руини, както това се случи с поколението на бащите ни. Но никой няма да започне да троши заради него току-що втвърдилата се коричка на магмата. Безстрашните строители на комунизма отдавна ги изядоха и цялото останало от тях желязо*57 вече се води на дяволите, живеещи в магмата. На хипстъра ще му бъде трудно да ги убеди да си го разделят — дяволите не се страхуват от фотошопи.
	[*56 фр. ужасното дете. — Б.пр.]
	[*57 На руски „желязо“ означава и компютърният хардуер. — Б.пр.]
	Хипстърът се води най-вече от информационните повеи и миризми, го`лемът се обръща натам, откъдето долита най-съблазнителният мирис. Нашето сурово Отечество, уви, тук е неконкурентоспособно — то не произвежда нито красиви двусмислености, нито неустоими аромати. В държавното информационно предприятие, не можеш да измайсториш такова нещо. А го`лемът мисли с носа си.
	Го`лемът е устроен така, че не разбира тъждествеността на Тупак Шакур и Михаил Круг (Кеша впрочем я виждаше). Затова източникът на енергия на руския хипстър е непримиримият конфликт между „hip“ и „хоп“, в които той не може да разпознае полюсите на една и съща батерийка, сложена в него. Руският полюс на тази батерийка е със знак „минус“. Но е глупаво да обвиняваме за това го`лема. Виновни са националните магьосници, които до ден-днешен се правят (а понякога дори си и вярват), че могат да рисуват вълшебни знаци по челата на го`лемите. А всъщност, всички заклинания вместо тях ги пише вятърът.
	Но аз се отплеснах.
	Кеша обожаваше компютърните игри. Любимата му игра беше не „GTA“, както може да ви се стори от моя отчет, a „World of Tanks“. Обикновено той дълго време чакаше гости край Прохоровка*58, в специално създадена стая за тренировки, на заредена със „златни“ снаряди „Пантера“. Понякога на гости му идваше един виден руски интернет философ с малко подвижно танкче от девето ниво. Кеша не знаеше кого вдъхновява със своята висока или зле защитена кърма — иначе, сигурно, би се пръснал от гордост.
	[*58 Прохоровка — село, край което се е състояло най-голямото танково сражение между руската и германската армия по време на Курската битка. — Б.пр.]
	Тясната му специализация бяха електронните „играчки“. Той правеше дълги и подробни обзори на новите, които излизаха на пазара, като редуваше техническия анализ с игриви намеци, че именно от тези електронни кутийки се изстрелват сините стрели на прогреса, и така разрушаваше червено-кафявата бастилия на отживялото тоталитарно мракобесие: Електронна играчка + Интернет = Свобода (на Избора). Никой в редакцията не искаше това от него пряко — като всички нископлатени доставчици на ментални услуги и Кеша сам усещаше какъв тон да запее, че да се окопае.
	Формално от Кеша се изискваше само техническа грамотност и весела прозрачност на изказа, останалото беше просто вярно разбрана социална поръчка — и никой, разбира се, не би разпознал в сдържания, коректен, ироничен и прогресивен автор-юпи зловещото чудовище, което преди час надаваше вой в коментарите с настойчивото искане руското правителство да премахне финансирането на либералната интелигенция, а с освободените средства да организира експедиция до спътниците на Юпитер.
	Освен с електронните джаджи, понякога Кеша се занимаваше и с темата за терора: той с удоволствие издирваше в мрежата най-отвратителните достъпни снимки и правеше от тях дълги подборки. Обикновено доста ги смекчаваха при редактирането.
	Кеша беше среден технически журналист, но надарен трол. Някои от неговите тро-ло-ло (май така казват на издаваните от този клас същества трели) бяха задълбочени и караха да се замислиш над вечните проблеми. Особено съм запомнил един от неговите коментари на украинска тема, където Кеша понякога се заседяваше по цели дни:
	„В Киев бяха забелязани неизвестни в униформи на украински милиционери, които обменяха рубли за гривни. Наистина, какъвто си ти, човече, такива са и всички твои дела под слънцето…“*59
	[*59 Препратка към Еклесиаст: „Каквото е било, пак ще бъде, и каквото се е правило, пак ще се прави — няма нищо ново под слънцето“. — Б.пр.]
	Безжалостно точни думи.
	Но главния обрат на кармичния трамплин на Кеша беше едно съвсем различно, на пръв поглед доста неочаквано обстоятелство.


>>	Великият Hamster

	Кеша беше висок и вече оплешивяващ (независимо от младостта си) блондин. Беше слаб, леко чипонос и имаше уникален смешен белег — на челото му тъмнееше бенка, която леко напомняше на звездичка, заради която от време на време го съветваха да премине на военна служба (ще може да икономиса от кокарда). Кеша не се обиждаше.
	Едва ли можеше да се нарече красавец, но и урод също не беше. Бе напълно възможно някоя девойка да се влюби в него. Обаче в личния си живот той беше неустроен млад човек.
	По-често нямаше приятелка и съгрешаваше в самота пред монитора (не беше единствен — в днешно време това е по-скоро правило, отколкото изключение).
	Най-много му харесваше порното с японски ученички в моряшки униформи — за себе си го наричаше „нахимовско букаке“. Нахимовското училище*60 нямаше нищо общо с това: японците, напреднали в културно и еротично отношение, наистина имат такава моряшка училищна униформа, която от самото начало се е въвеждала като национален секс-фетиш. Кеша имаше сериозна колекция от „нахимовски“ филми. И докато наблюдавах неговите скромни домашни радости, забелязах нещо странно.
	[*60 Нахимовско училище — средно военноморско училище в Санкт Петербург. — Б.пр.]
	Никога не съм се замислял преди с кого всъщност завързва любовни отношения ползвателят на интернет порнографията.
	С някоя далечна актриса? Е, едва ли, това е вече минало.
	Със своето въображение? Като че ли също не — ползвателят гледа екрана, където всичко вече е нарисувано.
	С картинката на екрана? Но в съзнанието на горкия човечец се случва съвсем истинско сношение и той, така да се каже, тържествува над видяното, понякога по три-четири пъти на ден.
	На мен поначало дори не ми хрумваше да насоча в тази посока служебното си зрение — но веднъж, докато наблюдавах самотните упражнения на Инокентий, пред когото на монитора се кършеше поредната завързана с канап като суджук японска чан*61, забелязах някаква сянка край него.
	[*61 В младежкия сленг „чан“ е синоним на симпатично момиче. — Б.пр.]
	Не че около Кеша пърхаше някакво черно привидение, не. Това, за което говоря, беше по-скоро усещане.
	Засмукващата тъмнина около Инокентий се сгъстяваше и ставаше толкова по-гъста и студена, колкото повече се приближаваше към момента на своя бивш таз (много вярна парафраза на думата „екстаз“ по отношение на ползвателите на фотографски отчети за отминала любов).
	А след това… той се сля с тъмнината като с жена. Като че ли от монитора изскочи някакво черно рошаво цвете, обви се около потреперващия Кеша, пое в себе си пламъка на неговата радост, стисна го за секунда, сякаш го претегли и, намирайки го за твърде лек, изпълзя обратно в монитора като остави леко отслабналия и поостарял нещастник на мястото му.
	И веднага след това видях хиляди, милиони, стотици милиони други монитори — и същата черна засмукваща тъмнина, която се хранеше с оскъдните градски радости на набутаните в бетона хора. Опитвах се да разбера каква е тази тъмнина и видях нещо подобно на огромен черен полип, някаква прилепнала към света бездна. Именно в нея политаше несподелената човешка страст, която стреляше по лъжливи цели. Ако се изразим научно, това беше огромен световен паразит, подхранван от силициевата информационна инфраструктура. И забелязах, че той завлича своите редовни партньори, включително и Кеша, в едни много неприятни и еднотипни форми на бъдещето.
	Повярвайте ми, невъзможно е да се разбере новото поколение, всички тези креакли*62, хипстъри и прочее мърчъндайзъри, без да вземем под внимание, че всички те от ранна юношеска възраст са съпрузи на задекранната тъмнина (изразът „екранни чекиджии“, който по-точно предава същността на нещата, ми се струва твърде вулгарен).
	[*62 Съкращение от „креативна класа“ (англ. creative class). — Б.пр.]
	Няма нищо по-трогателно от предположението на някои литературоведи в преклонна възраст, че един ден някой от нашите съвременници ще напише за тези нещастници „Бесове 2“. По-подходящо би било съвсем друго заглавие. Например, „Veliky Hamster“ (задължително на английски, за да се подчертае напредъка, осъществен в нашата културна парадигма от времената на „Бесове 1“ и Великия Хам).
	Постоянното съжителство с екранната илюзия като остра кука се закачва за слабия хипстърски ум и го тегли към бъдещето по много странни маршрути. Това е най-важното. А фактът, че на руския хипстър често му е присъща дребнобуржоазната психология — това е чисто естетически феномен, който няма никакво отношение към същността на въпроса.
	За да разберем от какво съществува интернет, трябва да погледнем с какво се занимава. А той е зает основно с това, че прекарва през себе си порно — то е приблизително една трета от трафика му.
	Тъкмо този пулсиращ черен полип, разраснал се над силициевата инфраструктура, беше главното оръжие на Птиците. Той беше подобен на тежък товар, който постепенно полепваше по световната чиния и необратимо нарушаваше нейния баланс, премествайки точката на древното равновесие. Полипът завличаше Кеша в своя въртоп заедно с огромен брой негови събратя по нещастие — бавно и непреодолимо, така че никакви усилия на бъдещите Киклопи не можеха да предотвратят задаващата се катастрофа.
	Братята си по разум човекът е срещнал много отдавна — по-точно те са срещнали човека.
	Но предпочели да не му се мяркат много пред очите. Отначало се държали скромно, но после всичко се променило. Силициевата революция беше пристигането в нашия свят отначало на десанта с чертежите на плацдарма, а после и на атакуващите сили. Впрочем за това тепърва ще разказва един от героите в моето повествование.
	Но черният силициев полип не беше единственият бич на Земята. Аз веднага забелязах и други паразити, облепили многострадалното човечество, което в този момент ми заприлича на нещо като хранителна култура в огромната лабораторна чиния, където бяха прераснали не по-малко от сто вида различни плесени. Там пълзяха плъхове, хлебарки и се носеха прилепи.
	Приличаше на оживяла картина на Бош, където всеки елемент е една от паразитиращите същности на човека. Като в идеален концлагер се утилизираше всяка човешка слюнка, сопол или косъм.
	Ще дам само един пример, за да разберете за какво говоря. Сигурно всички знаят за една неприятна особеност на човешката психика — ние изведнъж започваме да изпитваме отвращение към някой дребен дразнител, който периодично нахлува в сферата на вниманието ни. Например, към някой звук, който смятаме за неприятен — тракането на съдовете, кашлица зад стената и т.н.
	Този звук може да е много тих, дори трудно различим в сравнение с всичко останало, което чуваме. И въпреки това със снайперска точност го отделяме на общия фон — и веднага потръпваме от омерзение. Освен звук това може да бъде миризма (например, от приготвяния на третия етаж борш), вида на родния вход, натрапчивата мисъл за началника или каквото и да е.
	Така се проявяват едни особени психични насекоми, своего рода ментални въшки, паразитиращи само върху човека. Те създават в съзнанието ни тези възелчета на отвращение към някои случайни прояви на мирозданието — а след това, когато започнем да изхвърляме в пространството горещи протуберанси на ненавист, ни накацват като гладни мухи. Мнозина наши съвременници, които по двадесет часа в денонощие изобразяват модерни, щастливи и успешни хора, всъщност са така въшлясали от тези неприятни същности, че едва намират сили да изпълняват задълженията си пред паразитите от по-високите класи. Вонящи крастави мужици — би казал някой помешчик в миналото — и би бил технически прав.
	Забавно е, че с изключение на висшите храненици на човечеството, дребните същности, болшинството от които се хранят от нашия разум, не притежават такъв. Въпреки това те могат по най-причудлив начин да му влияят. Много странности в нашия живот, които хората обясняват с особеностите на своята култура, са били въведени в употреба, за да осигурят хранителна среда на някой специален клас психически примитивни същества. Такива са например обрязването и пиърсингът.
	Като цяло, както обикновено, има една добра и една лоша новина. Добрата е, че човекът играе най-важната и главна роля в духовния баланс на света. Лошата е, че тази роля е като на кобилата в монголската конница: в младостта си служи на воините за невеста, после ражда жребчета и дава мляко, след това я яхат насам-натам, а накрая я изяждат и от кожата й правят юрта.
	Само че кобилата по време на страшния си път не мисли, че като тръгва от хладните степи към Европа хитро и не особено честно ще си уреди живота, а човекът го мисли съвсем сериозно. Освен това кобилата не се моли на Чингис хан.
	Но базовата механика на Световната Енергийна Империя вече е описана достатъчно подробно в съответната литература. Съветвам интересуващите се да се обърнат към нея. В една-единствена книга едва ли е възможно да разкажа за всички ужаси, които се случват на Земята, затова да се върнем към Кеша. По-точно, към неговото далечно бъдеще — ще стане дума именно за него.
	Ако трябва да съм честен, страх ме е да не ме обвинят в очерняне. Затова, за да избегна недоразумения и неразбиране с множеството по-канонични откровения, ще ми се наложи да разкажа как аз виждах бъдещето — и изобщо какво е това.


>>	Влакът на съдбата

	Има един известен анекдот за Настрадин ходжа, който изобличава ясновидеца шарлатанин. Този шарлатанин без затруднение разказва какво става на дъното на морето, на седмото небе, в харема на падишаха на Индия и така нататък. Но когато Настрадин ходжа му задава най-простия въпрос — „какво крия в шепата си зад гърба си?“ — шарлатанинът замръзва със зяпнала уста и не може да каже нищо.
	Логиката на анекдота е разбираема. Но работата е в това, че този шарлатанин всъщност може да не е бил шарлатанин, а просто човек, когото са помолили да погледне през телескопа към собствения си пъп. Ясновидството е устроено така, че прави ясна картината само там, където се фокусира.
	То е дупка в стената и през нея не се вижда абсолютно всичко, а само това, което се вижда през нея. И на първо място думите ми се отнасят за способността да се вижда бъдещето, във всеки случай за дарбата, която аз притежавах.
	Уви, да прозра собственото си бъдеще почти никога не можех — вероятно, знанието за него е несъвместимо със свободната воля. Това, общо взето, е разбираемо: да не знаеш своето утре, означава, всъщност, че днес си свободен да постъпваш както щеш. Можех да проследя само най-вероятните последици от постъпките ми, и то невинаги.
	По отношение на чуждото бъдеще ясновидството ми беше телескоп, насочен към облачното небе — най-често показваше сивата пелена на облаците. Но понякога в окуляра се мерваше нещо синьо и слънцето блестеше или можеха да се видят луната и звездите. По-правилно е да кажа, че не аз виждах бъдещето, а то в определени моменти ставаше видимо — като че ли в мътната пелена се появяваше процеп. Но във виденията ми имаше много странни и взаимоизключващи се неща.
	И колкото и налудничаво да звучат такива думи в устата на един Киклоп — след дълги наблюдения разбрах, че на практика хората не могат да влияят върху съдбата на заобикалящия ни свят. В този смисъл аз бях изключение, защото виждах онези редки точки на уязвимост, където влиянието беше възможно.
	Рей Бредбъри има един разказ за лов на динозаври: ловците се отправят към миналото с машина на времето, застрелват обреченото влечуго миг преди то да потъне в блатото или в поток от лава — и се връщат обратно, практически без да нарушат световния баланс.
	Но сетне един от ловците случайно се отклонява от надвесената над джунглата пътечка и настъпва една пеперуда. Когато пътешествениците се връщат в своята епоха се оказва, че залепналата за подметката на героя мъртва пеперуда толкова силно е нарушила взаимовръзката между световните събития, че са се променили дори правилата на езика, на който говорят американците, а и президентът им също е друг.
	Идеята е много красива и понятна. Интуитивно, на пръв поглед тя изглежда вярна. Но точно това е случаят, когато интуицията те подвежда. Да, разбира се, ние изпращаме в бъдещето вълни на последствията от нашите постъпки. Всичко в света е преплетено и като че ли ние можем да влияем на утрешния ден чрез това, което правим днес. Че как иначе?
	Обаче моето пряко знание за света се разминаваше с тази догма. Виждах, че хората в огромното болшинство от случаи не могат да променят нищо в мирозданието. Опитите да влияят на реалността с методите на Рей Бредбъри не водеха до никакви сериозни промени в бъдещето. Светът беше еластичен — след няколко поклащания той се връщаше към своя основен чертеж. Раните зарастваха, вдлъбнатините се запълваха, грешките се прощаваха.
	Това може да изглежда странно, но повечето от човешките действия и усилия влияят само на характера на белия шум, който блещука по краищата на екрана на битието — и никак, ама абсолютно никак не променят появяващата се върху него картина. За всичко това, както се беше изразил един християнски мистик, петелът няма да пропее.
	Най-просто се обяснява мирното съвместно съществуване на свободната воля и предопределеното, като се вземе за пример електронна игра на конзола: целият й сюжет, всички кат-сцени*63 и заключителната анимация са вече записани на инсталационния диск. Но Кеша може както си пожелае да се упражнява в неполиткоректно насилие по пътя от един чекпойнт към друг — тук той има пълна свобода на волята.
	[*63 Англ. _cut-scene_ — епизоди в компютърните игри, в който играчът влияе слабо или изобщо не може да влияе на събитията. — Б.пр.]
	Както се казва, и вълкът сит, и агнето цяло.
	Но какво да правим с потомството на онази птичка, която е умряла от глад, понеже не е изяла пеперудата… и т.н., и т.н.?
	Ами нищо. Вселената е устроена така, че дребните флуктуации много рядко са способни да променят общия ход на събитията. Работата е там, че историята — и космическата, и личната — не е толкова тиктакането на навития някога и натрупващ грешки хронометър, чието движение зависи от попадащите в неговите зъбчати колелца пеперуди и мравки, колкото е грохотът на влака, забелязан отначало в точка „А“, а след това в точка „Б“, умножена по вярата на наблюдателя в това, че това е един и същ влак, видян от един и същ наблюдател.
	Ако говорим на битов език, нашите животи са съставени от зацепени една за друга ситуации и положения. Имаше една песничка от един анимационен филм: „каждому, каждому в лучшее верится, катится, катится голубой вагон…“*64. Светът е изграден от нас, а ние (имам предвид нашите разтегнати във времето съдби) сме направени от такива вагони. Пътникът — това е все едно някакво моментно внимание, което плува от вагон във вагон (ако трябва да сме съвсем точни, пътникът никъде не плува, а обратно — влакът, вагон подир вагон, връхлита върху него).
	[*64 „Всеки, всеки вярва в по-доброто, движи се, движи се синият вагон“. — Б.пр.]
	За да пристигат пътниците по разписание на определеното място, трябва да се запазва връзката между времената. Трябва да се спазва определено приличие — в света не трябва да се случват критични събития, които нарушават разписанието. Светът трябва да се движи от един чекпойнт към друг.
	Разписанието е известно предварително и не е лесно да се промени. В историята има много случайни и неинтересни неща, много незначителни и дори неопределени неща, за които изобщо никой никога няма да узнае, тъй че няма смисъл да обсъждаме били ли са или не. Траекториите, по които ще се разлетят фойерверките, маршрутите на планктона в океана, точното количество на изгорелите класове в запаленото от кулаците колхозно поле — най-често не играят никаква роля в мирозданието.
	Никакви ужасии няма да произлязат от това в далечното бъдеще. Просто защото никой няма да узнае нищо за това. Повечето пеперуди, а и хора също, тежат на световните везни не повече от една неприлична дума, надраскана на стената на вагона на място, което никой никога няма да види.
	Именно това „никой никога няма да види“ е и ключовият момент по всички въпроси, свързани с пеперудите и техните следи във времето. Отклоненията от световния план и техните следствия най-често преминават в онази зона, където техният наблюдател изчезва — и се самоликвидират. Това сигурно е свързано някак с онази фина област на физиката, където се отчита ролята на наблюдаващото съзнание. Но аз не съм специалист в това.
	Светът не е длъжен безкрайно да продължава безкрай всички започнали в него истории. Важно е никой от наблюдателите да не забележи несъответствията. А за това обикновено няма нужда от никакво старание. Всъщност, човек трябва доста да се постарае, за да накара някой да забележи нещо.
	Дълго се рових в книгите и се опитвах да намеря поне някакво обяснение за това, и ето какъв интересен цитат открих у физика Дейвид Дойч (той докосна сърцето ми, защото също говори за пеперудата): „… казват, че по принцип една пеперуда, която се намира в едното полукълбо, с пърхането на крилцата си може да предизвика ураган в другото полукълбо. Неспособността да се направи прогноза на времето или нещо подобно приписват на невъзможността да се вземе предвид всяка пеперуда на планетата. Обаче реалните урагани и реалните пеперуди се подчиняват не на класическата механика, а на квантовата теория. Неустойчивостта, бързо увеличаваща малките неточности… просто не е признак на квантовомеханичните системи. В квантовата механика слабите отклонения от точно определено начално състояние се стремят да предизвикат само незначителни отклонения от предсказаното крайно състояние…“
	Надявам се, това се отнася до същото, за което u аз говоря. Ако ли пък не, то е много подобно. Отначало дори ми беше непонятно защо в един такъв самовъзстановяващ се свят е необходима специална каста на поддържащите реда, т.е. Киклопите. След това разбрах. За света са опасни само извънредно критични събития — образно казано ситуации, за които Хамлет някога е казал: „The time is out of joint“.
	Обикновено това се превежда като „векът е разглобен“*65, макар че са възможни и растафарански трактовки. Вече казах, че поетите много вярно отгатват същността на нещата и това е още един от тези случаи. Бях нужен именно за предотвратяване на подобни изключителни събития (изобщо не е задължително те да изглеждат като нещо грандиозно — забравеният вкъщи чадър може да разкъса времевата връзка). Но такива катаклизми са твърде редки.
	[*65 Превод на Валери Петров. — Б.пр.]
	Вселената има много сеизмоустойчив градеж и времевата връзка е здрава. Никаква пеперуда, освен специално пуснат боен дрон, няма да успее да повреди базовата реалност така, че да промени разписанието на влаковете (по-точно, разписанието на пътниците — ще обясня разликата).
	Но това може да се случи заради случайни повреди на реалността. Ако разгледаме зараждането на едно такова скъсване, без усилие бихме могли да закърпим реалността — точно в това се състои всекидневната работа на Киклопа.
	Но аз не се претоварвах много с мета- или прочее физика, понеже разбирах цялата й безполезност. Птиците мислеха, че съм един от творците, а пък аз работех като обикновен киномеханик, който внимава лентата да не се къса. Световните смущения и дисбаланси, които отстранявах, бяха заплахите от хамлетовската връзка на времената — в мащабите на една регионална, колкото и обидно да звучи, прожекционна кабина.
	… o cursed spite
	That ever I was born to set it right!*66
	[*66 О, дял проклет: да си роден, за да го слагаш в ред! (Превод на Валери Петров.) — Б.пр.]
	„Ах твойта мамица, пак аз да вкарвам ред!“ — е свободният ми пропит от лични чувства превод на думите на Хамлет.
	Особеностите на нашето възприятие ни карат да виждаме влака на собствения си живот като верига от причинно свързани помежду си преживявания и събития. Но всъщност всички вагони са налични едновременно — затова понякога ние можем да виждаме бъдещето. По своята същност вагоните са просто различни кадри на вече заснет филм, между които се мярка черната хармоника на прехода.
	Но ние невинаги преминаваме от вагон във вагон. Понякога ние преминаваме от влак във влак.


>>	Мултивлак

	Това, на което ще посветя няколко от следващите страници, може да се стори доста изтъркано. Идеята е повтаряна в различни форми от много физици, лирици и мистици от древността до наши дни — няма да ми стигнат страниците, за да спомена всички (първи, ако не се лъжа, е бил Джуандзъ). Но няма да навреди, ако се изяснят някои заплетени моменти, а пък моят разказ ще получи поне някаква теоретична основа.
	Днешните физици (във всеки случай някои) вярват в съществуването на множество паралелни вселени. Всички заедно образуват „мултиверс“. Това не е просто вяра. Съществуването на мултиверса е доказано с физически опити, например, с тъмни фотони (желаещите могат лесно да намерят описанието им в мрежата).
	Паралелните вселени практически не си взаимодействат в обикновения смисъл. Те са безкрайно много, защото всяка е обкръжена от своите паралелни вселени и така безкрай. От тази множественост следва, че сред вселените ще има такива, които се отличават от нашата съвсем малко, и такива, които съвсем се различават от нас.
	Всеки вагон във влака на съдбата е съединен не само с предишния и следващия. Той е свързан и с безкрайните тъмни вагони на други влакове, пътуващи по други вселени.
	Всички тези вагони и влакове не зависят нито от нас, нито един от друг. Те съществуват изначално. Те са безкрайно много и не си пречат — светът, по който пътешества Джуандзъ, няма никакво отношение към пеперудите, които летят в главата на Рей Бредбъри.
	Пространството на възможното като че ли е запълнено с постоянно заминаващи към безброй различни адреси влакове. Аз не говоря за маршрутите на космическите частици, лъчите и прочие физически абстракции, а за възможните траектории на онова, което наричаме себе си.
	Няма смисъл да спорим дали са реални или не. За нас всички влакове на съдбата са нереални — до момента, докато не тръгнем лично с един от тях, тъй като реалността — това сме самите ние.
	Светът е устроен така, че понякога пътниците могат не само да преминават от един вагон в друг във влака на своята съдба, но и да се прехвърлят от влак на влак. И не трябва да са каскадьори, за да правят това — просто, преминавайки през най-обикновена врата, те напускат едната вселена и се оказват в друга.
	Сложно е да се обясни механизма на едно такова пътешествие — защото няма никакъв механизъм. Ние не може да се пренесем на ракета от една паралелна вселена в друга.
	Но ние можем… да се превърнем в нея. Това се постига лесно — преставаме да възприемаме предишната и започваме да възприемаме новата вселена, често много подобна на нашата.
	Как се случва всичко това? Тук мога само да изкажа едно наукообразно предположение и ще помоля физиците да не се сърдят.
	Известно е, че квантовите системи зависят от наблюдателя. За да умъртвим или да помилваме котката, за която е известно, че е жива с петдесетпроцентна вероятност, трябва да отворим вратата на камерата, където я е пъхнал оня садист Шрьодингер*67. Дори казват, че свойството, открито при измерването, би могло да не е съществувало преди.
	[*67 Котката на Шрьодингер е персонаж от мисловен експеримент, предложен от Е. Шрьодингер, който искал да покаже непълнотата на квантовата механика. — Б.пр.]
	А ако си спомним, че мярка за всички неща, а значи главен измерващ прибор, е самият човек, може смътно да се досетим по какъв начин всяка измерваща линия намира в изначалната безкрайност подходящ за нея отрязък. Тя просто измерва вселената със себе си и получава съответния свят. Ако линията се промени, ще се промени и вселената. Не знам за теоретичната обосновка, но на интуитивно ниво ние всички го усещаме.
	Строго казано, това приключение не се случва с „нас“. То се случва с вселената и съзнанието. Но за по-просто може да считаме, че съзнанието, което е живяло във вселена номер едно, се прекратява, а вместо него възниква съзнание, което живее във вселена номер две — както запалват от угасващата друга, нова факла. Това ново съзнание помни не своето минало във вселена номер едно, а миналото си във вселена номер две, което е било малко по-различно. Затова никой не забелязва този преход. Него по същество го няма — защото никаква материя, енергия и дори информация във вселена номер две не се е появила (ако не броим нашите сънища, но те не влизат в нито един счетоводен баланс на мирозданието, а напротив — служат като буфер между световете). Изобщо нищо не се е променило.
	Освен най-важното. Вчера ние бяхме лилаво-черен негър, а днес сме станали дама, на която подават мантото. При това дамата не помни своето негърско минало. Тя винаги е била дама.
	Когато пеперудата се превърнала в мъдреца Джуандзъ, той се събудил убеден, че и преди това е бил китайски мъдрец — на когото просто му се е присънило, че уж за известно време е станал пърхаща между цветята пеперуда. След това Джуандзъ живял дълъг и щастлив живот.
	Това е най-древното и най-краткото изложение на принципа, наричан понякога „критичен солипсизъм“. Тук се съдържа всичко най-съществено, дори че единственият информационен регистър, свързващ различните точки на мултивселената в паметта, са сънищата.
	Всеки път, когато се събуждаме в друг влак, ние помним не предишния, а новия си аз. Затова настоящият ни живот е съвсем различен от това, за което го мислим. Някои от нас имат зад гърба си много невъобразими, често зловещи маршрути — за тях ни дават представа нашите кошмари.
	Когато се вглеждаме в заобикалящия ни свят с неговия космос и история, когато си спомняме живота си, виждаме не собственото си минало, а само геометрията на онова стъпало, върху което сега стои крака ни. Утре ще помним вече друго минало, защото ще стоим на друго стъпало. Стълбата е безкрайна.
	Не ме питайте как работата на Киклопа се съотнася с многомерния свят и с какво са заети Киклопите в паралелните светове. Ясновидството ми има граници. Но подозирам, че Киклопът е просто станционен надзирател*68, който следи пътниците, пътешестващи между световете, да пътуват спокойно през тази вселена и да се прехвърлят при нужда без главоболия.
	[*68 Препратка към повестта на А. С. Пушкин „Станционният надзирател“ — Б.пр.]
	Кой остава в предишната вселена вместо нас? Мисля, че правилният отговор на въпроса звучи така — предишната вселена става невидима за нас. А какво се случва там с някой друг, нека той сам да си изяснява, когато му отпуснат субсидия за това.
	В подобно _пътешествие_ няма пътешестващ, има само маршрут. На всяка крачка реалността сякаш се базира на нов скитник и всеки от тях е обкръжен от свой собствен космос с неговите далечни планети, по прашните пътеки, на които вече са успели да оставят следите си поетите песнописци.
	Затова въпросът „какво ще стане в Москва след двеста и четиридесет години“ има смисъл само по отношение на всеки отделен бъдещ московчанин: градове с такова име ще има толкова, колкото са умовете, които се канят да се върнат тук като рикошет след две столетия.
	А те, колкото и да е странно, са извънредно много сред онези, които не обичат този град. Изобщо, забелязал съм, че яростната омраза към „рашка“*69 е сигурен признак, че в бъдеще човек ще има още много-много мрачни и неустроени руски животи, обикновено на социалното дъно; и нито в цитрусовото Средиземноморие, нито сред горещите естонски младежи няма да има спасение от това: ще стане точно като във вица за тирантите, дето се закачили на гарата в предишния град.
	[*69 Ра`шка (от англ. Russia) — неодобрително название на Русия, обикновено от интернет троловете. — Б.пр.]
	Има неизброимо много версии за бъдните дни — и всички съществуват независимо, макар че някои паралелни вселени много си приличат (дори раят и адът, където изпращат хората, най-често са обикновени надстройки и корекции на вече познатата им базова реалност).
	Свободната ни воля се изразява в това, че изначално нямаме предопределен и окончателен маршрут. Но всеки влак, в който пътуваме в даден момент, има такъв маршрут. И той е желязно ясен. Влакът „Москва — Петушки“*70 никога няма да пристигне в Лондон, там може да стигне само добрият спомен за Венечка.
	[*70 „Москва — Петушки“ е поема в проза на писателя дисидент Венедикт (Венечка) Ерофеев (1938–1990). Преведена е на български от Борис Мисирков. — Б.р.]
	По всеки от маршрутите се носи влакът на реалността, който вози една от нашите проекции в сянка. Въпросът е на кой от влаковете ще се окажем самите ние. Говоря за това, за да обясня защо няма смисъл да питаме какъв ще бъде светът след сто, двеста или триста години. Винаги трябва да питаме: за кого именно? За кого от безбройните линии на неговото развитие, преминаващи през различни умове?


>>	Залата на смеха

	Вече почти свършихме с теориите — останаха две думи за най-издръжливите (може да ги пропуснете и да преминете направо към следващата глава). Ще се постарая да обясня защо възможните грешки и неточности в моите разсъждения — ако има такива — не променят нищо всъщност.
	Креаклите, както и простолюдието, си имат своя вселена, своя вселена има и математикът педофил, прикован към матушка Русия с толкова силна ненавист, че съседите се ужасяват от издаваните от него звуци от другата страна на стената и викат изплашени милицията, своя вселена има и притаилият се от другата страна некрофил, който все още предполага, че тишината ще го спаси. Всички си имат своите индивидуални маршрути. И световете, през които тези маршрути минават, са различни.
	Строго казано, нашите умове нямат никакво общо бъдеще (ако допуснем, че нашето далечно ехо това все още сме „ние“). Въпреки това, всеки от нас е способен да отнесе със себе си копие от всички срещнати и да ги възпроизведе в новия свят.
	Как е възможно подобно нещо? Защото излиза, че във всеки конкретен случай възниква цяла отделна вселена със своя история. А няма ли да ни излезе бая солено — да изпращаме седем милиарда статисти да угаждат на всеки отделен гражданин?
	Звучи неправдоподобно, разбира се. Но информираните хора казват: това, което ние приемаме за себе си и другите, са просто отражения на изначалния ум в някаква зала на смеха и колкото хора има на земята, толкова такива зали има. Във всяка от тях кривите огледала се отразяват взаимно — но сами по себе си всички зали са безлюдни, макар на посетителя да му се струва, че наоколо е пълно с народ. Това не е съвсем обикновена зала на смеха: посетителят в нея не се отличава особено от отраженията. А човешката наука представлява аналитичната геометрия за падането и отразяването на лъчите в оня специално определен ъгъл, където измерванията са разрешени от администрацията.
	Ако се опитаме да запишем формулата на индивидуалната съдба (или личната зала на смеха), тя ще изглежда примерно така:
C>
	(X×0+X{sub}1{/sub}×0+X{sub}2{/sub}×0+X{sub}3{/sub}×0…)×0=0
C$
	X е това, което ние приемаме за себе си, а X{sub}1{/sub} X{sub}2{/sub} и така нататък — са онези, които френските философи наричат „другите“*71. Формулата на цялата сума индивидуални светове, от които се състои реалността, ще изглежда така:
	[*71 Препратка към „Адът — това са другите“ — цитат от пиесата „При закрити врати“ на френския екзистенциалист Жан-Пол Сартр. — Б.пр.]
C>
	(X{sub}Σ{/sub}×0+Y{sub}Σ{/sub}×0+X{sub}Σ{/sub}×0…)×0=0
C$
	По всяка вероятност може да си изписваме поредици уравнения, при това много. Но всъщност изобщо не е важно какво ще се случва вътре в скобите: как хиксът е свързан с игрека и колко охранени члена има там, защото всички зали на смеха са умножени по нула. И цялото наше наномехурче също. Уви, приятели, уви.
	Именно затова влаковете могат както си искат да сгазват пеперудите, и обратно. Дори ако времевата връзка се разкъса, нищо страшно няма да се случи. Тайната няма излезе извън скобите, предварително и многократно умножени по нула.
	Опитват се да ни успокоят, нашепвайки, че ние изобщо не сме X, нито Y, а само нула, по която всичко е умножено. А с нулата не се случва нищо лошо. И нищо хубаво също. С нея изобщо нищо и никога не се случва.
	Не стига това, ами именно нулата се преражда и пътешества по света (затова от гледна точка на физиката пътешественик няма — поради което пътешествието става възможно). Нулата е еднаква във всяка точка на мултивселената, във всеки момент от миналото и бъдещето. Именно това е онази нула-превозвач*72, за която толкова говореха творците от шестдесетте*73, без да са съвсем наясно какво става.
	[*72 Рус. „нуль-транспортировка“ — фантастичен начин за преместване в пространството, без загуба на време. Терминът е въведен от братя Стругацки. — Б.пр.]
	[*73 Поколение на съветската интелигенция, родено между 1925 и 1945 г., с изключителен принос към културата през 60-те години на XX в. Представители: Б. Окуджава, Б. Ахмадулина, А. Вознесенски, В. Висоцки и др. — Б.пр.]
	Е какво, може пък цялата тази премъдрост да е в помощ на някого. А пък аз ще се задоволя с това, че съм разложил своя съмнителен теоретичен многочлен — и сега мога да продължа повествованието.


>>	Към Кеша

	И все пак, какво видях, докато се вглеждах в бъдещето?
	Мисля, че от лиричното ми отстъпление стана ясно, колко е сложно да се определи това — по-лесно е да се разкаже. Обширната и устойчива реалност, където открих следите на Кеша (или неговата нова инкарнация, макар че не харесвам особено тази дума), беше очевидно една от далечните гари, към която той се носеше с бясна скорост във влака на своята съдба. Но това не означаваше, че Кеша беше длъжен да пристигне в бъдещето, което аз виждах. Той просто пътуваше натам в този момент.
	Аз не можех да наблюдавам всеки от неговите бъдещи животи. Това по-скоро напомняше на настройване на приемника: въртиш копчето — чуваш пращенето на преплитащите се станции, а след това шумът от високоговорителя изведнъж се сменя с глас или музика.
	Възлите, където започваше да се вижда нещо смислено, се повтаряха през значителни интервали от време. Не беше лесно да се наблюдават повечето от тях — това изискваше постоянно напрежение, защото моето внимание се разфокусираше. Но аз различавах един такъв възел значително по-добре от другите. Моят поглед се плъзваше върху него сам и аз можех дълго време да наблюдавам събитията, които се разгръщаха там.
	Най-често тази станция от бъдещето ставаше видима за мен, когато скучаех в моя фалшив офис. Имаше дни и дори седмици, когато светът задълго се задържаше в равновесие и в него нямаше повреди, които да изискват намесата ми. Тогава можех да успокоя ума си, а след това да преместя по съответния начин фокуса на вниманието си.
	Аз сякаш се вглеждах в блещукането над хоризонта на настоящето и различавах картини, които изобщо не приличаха на това, което ме заобикаляше в действителността — но при това осмислени и свързани помежду си. Те се подреждаха в една дълга история, която аз постепенно записвах. Изглежда ми беше по-лесно да наблюдавам именно Кеша, защото неговото работно място се намираше точно под мен. Усещах го доста силно.
	Ще ви кажа направо, не видях смъртта на Кеша в резултат на взрива, както не виждах почти никакви детайли от неговото бъдеще в този живот — вероятно защото нашите съдби бяха свързани. Също както разобличения от Настрадин ходжа аферист, аз доста по-добре забелязвах далечното, отколкото близкото. Но вече улавях ехото от гибелта на Кеша — макар и да не го разбирах.
	„Инкарнацията“ на Кеша, която ще опиша с всички подробности, се състоеше, всъщност, от изкривени и раздути повторения на неговите умствени навици. Понякога те се отразяваха в кривите огледала на бъдещето по доста смешен начин. Но най-често ми ставаше доста страшно.
	Когато за първи път различих онази Москва, в която ще пристигне ехото на Кеша, ми се стори, че виждам пред себе си огромно бунище. Това бяха някакви опушени руини, затрупани от купища боклуци — все едно тук в продължение на много столетия беше изхвърлял отпадъците си Световният океан. По бунището вече беше плъзнала разнообразна помийна фауна, но беше трудно да се повярва, че тук живеят хора.
	Аз не ги и открих. А после забелязах някакви мощни конструкции, които приличаха на подпорите на циклопски мост — те се извисяваха насред разнасяните от вятъра боклуци и от тях стърчаха дебели черни арматури. Издигаха се доста нависоко — и изчезваха в облаците. По едно стоманено въже пълзеше ръждивото мънисто на асансьор. Позволих на своето внимание да се плъзне след него нагоре — и открих във висините новия Кеша.
	Моят подробен отчет за по-нататъшната съдба на неговия ум е представен в повестта „FUCK THE SYSTEM“, която ще прочетете по-долу. Всичко в нея е чиста истина. Но това не значи, че Москва след сто, двеста или триста години ще бъде именно такава. Вече обясних, защо това е личното бъдеще само на Кеша, и то възможно, а не принудително бъдеще. Многократно ксерокопираният от смърти и раждания ум на друг човек изобщо не е задължително да се озове в близко по устройство пространство.
	Но, честно казано, вероятността е доста голяма. Точно заради това посветих няколко страници на съдбата на Кеша: както се казва, той е представителен. В една посока с него в своите влакове летят — нагъсто, като картечен откос, много граждани. И ми се струва, че ще е полезно да опиша тази гара, на която някога ще пристигнат.


>	Четвърта част. Fuck the System

>>	Клъстер 23444-2Ж

	Кеша разбра, че спи, когато видя клъстера 23444-2Ж. Или (ако Анонимния беше прав) всичко беше точно обратно — видя клъстера 23444-2Ж, когато разбра, че спи.
	Разликата може да изглежда нищожна, но Анонимния твърдеше, че тънкостта е точно в това. По думите му, тази панорама настигаше всички, които навлизаха в осъзнатото сънуване като неорганизирани туристи. Видът на висящия сред облаците клъстер беше като принудителен клип, който блокираше възможността за самостоятелно пътешествие във фазата LUCID. Нещо като огромна рисунка върху затворническата ограда. При това фреската изобразява не друго, а самия затвор.
	Изящно. И икономично.
	Анонимния е разбира се професионален конспиролог и може да види макабъра*74 дори там, където го няма — но подобно решение изглеждаше толкова изящно и поетично, че би могло да бъде истина.
	[*74 фр. Танц на мъртвите — Средновековен сюжет, представящ универсалността на смъртта, която увлича в своя танц папи, императори, крале, със селяни и скелети. Алегория на преходния живот. — Б.пр.]
	Само че клъстерът 23444-2Ж не е затвор. А просто жилищен блок, където живеят от уелфеър*75 последните руски креакли. Живеят си, да си признаем, горе-долу. Но американските, европейските, бразилските и китайските лумпен консуматори бутат ден подир ден точно по същия начин…
	[*75 Welfear (анал.) — социална помощ при безработица. — Б.пр.]
	Единствената разлика е в това, че уелфеърните руски потребители наричат себе си „креакли“ — и много се обиждат, ако друг ги нарича така. Като думата „негър“ при черните, помисли си Кеша.
	Клъстерът 23444-2Ж не беше красив. Приличаше на огромна пететажна инсталация от очукани бирени кутии, мръсни балони, порутени къщички за птици и посивели от времето пакети от мляко: така изглеждаха индивидуалните жилищни блокове, строени по различно време и прилепени към общата антигравитационна база. Самата база вече отдавна не можеше да бъде различена под нагъсто израсналите жилищни модули — виждаха се само мощните стоманени въжета на асансьорите, които се губеха надолу в облаците.
	Говорещите от топфейса глави — разбира се с радикално леви убеждения, другите Кеша не ги слушаше — сравняваха уелфеър клъстерите с червата на Вавилонската кула, обърнати наопаки. Сравняваха ги и с проказа, напластена по тялото на човечеството, и скрита от погледа отвъд облаците. И с преобърнати гроздове гниещо грозде (според Кеша това беше визуално много точно). Уподобяваха ги още на кошмара на монаха Кампанела, измислил някога Града на Слънцето. И думата „кошмар“ беше съвсем подходяща, с всичките си значения.
	Дори само заради това, че Кеша можеше да види клъстера 23444-2Ж точно такъв само насън: в реалността той не би могъл да виси в небесните висини и да съзерцава дома си. Би умрял от студ. И би загубил съзнание от недостиг на кислород. Затова фактът, че Кеша беше жив, доказваше — той спи.
	Клъстерът приличаше и на задоблачно гето. На фантастично сметище сред небесата, каквото би могъл да нарисува генетичен хибрид на Бош с Дали. Всъщност клъстерът си беше просто сметище — бунище с отпадъци от човешката дейност, най-токсичната част от която бяха самите хора.
	Изхвърлиха ни в небето като боклук, мислеше Кеша. На височина повече от пет километра не трябва да плащаш аренда за земята, а само за укрепването на стоманените въжета, по които асансьорите издигат карбопротеинови смеси и спускат отработеното оборудване (с „Ж“ са маркирани местата, където са закрепени въжетата, някакво си „Жулебино“). Водата се филтрира направо тук. А житейските впечатления… Относно тях е доста трудно да се каже къде и кой ги произвежда.
	Ако в мозъка постъпват само електрически импулси, значи впечатленията се произвеждат от самия мозък. Така е било през цялата история — просто сега малко се е променил интерфейсът.
	Нашето задоблачно гето не струва почти нищо на останалото човечество, мислеше Кеша. И, най-важното, ние живеем тук доброволно. Свободно. Хората векове са се борили за свобода и достойнство — и казват, били победили. Значи точно към този небесен рай са се стремили през последните десет хиляди години?
	Когато го навестяваха мисли за СВОБОДАТА, Кеша винаги си спомняше името си — единственото наследство от неизвестното му мамче. Нарекла го „Che“ в чест на някакъв борец за вашата и нашата мила свобода, прославил се през двадесети век. Ако съдим по снимките, той бил млад мъж с барета със звездичка, под която до раменете се спускали психеделични къдрици.
	Кеша така и не можа да разбере срещу какво всъщност се е борил този „Che“, макар че беше гледал два исторически филма за него. Оттогава е минало твърде много време, за да може да се направи разлика между вкисналото добро и изфирясалото зло.
	Кеша разбра само едно — неговото официално име се четеше всъщност като „Че“. Но при локализацията на свидетелството за раждане системата го превърнала в „Ке“. Затова пък към това „Ке“ в руския език се намери едно ласкаво умалително „Кеша“ от йезуитското „Инокентий“. Ето как системата ни хваща за революционния перчем и ни връща в лоното на родната култура, грижи се за опазването на нашата идентичност дори на височина пет километра…
	Част от клъстера беше покрит от сив студен облак. Приличаше на дим — сякаш някъде в недрата на небесното сметище се беше запалил пожар.
	Щом Кеша помисли за това, веднага започна да забелязва обгорели модули, унищожени от терористичен вирус. Бяха много. Повече отколкото миналия път, когато Кеша се любуваше на панорамата на родния клъстер. И най-много — двуместни семейни, подобни на онзи, в който самият той живееше: вирусът, поразил един от партньорите, никога не оставяше жив другия. Интересно е впрочем, че компютърните вируси започнаха най-после да оправдават името си. Днес те убиват като HIV и ебола в миналото…
	Не самият вирус, естествено, беше изгорил модулите — след терористичния акт бяха подложени на термообработка, за да кремират загиналите заедно с поразения електронен пълнеж. Своего рода огнено погребение в домашни условия — моят дом днес не само е моя крепост, но и мой крематориум. По-евтино е, отколкото да транспортираш труповете до земята. Модулите трябваше да се разединяват и да бъдат спускани долу за рециклиране, но тяхната утилизация закъсняваше с месец-два, заради което осеяният с обгорени боксове клъстер приличаше на някой очукан дредноут*76, който се е върнал от бой с тъмните сили. Или пък обратното.
	[*76 Клас военни кораби — Б.пр.]
	Ето защо го правят, помисли Кеша. Защо създават вируси, които ни убиват? Нали всички без изключение ще умрем? Ако уважават Аллах, защо ускоряват неговите писания? Казват, че няма нищо по-страшно от смъртта в резултат на терористичен акт. Човек е подложен на най-кошмарни видения. Той дори не разбира, че е станал жертва на покушение. Терористичният вирус бие по най-незащитените места. По фейстопа. А това е фактически отворен мозък…
	Кеша видя няколко обгорели и почернели двуместни модули, съединени помежду си. Може да се каже, че е изгоряла цяла улица. Или пресечка? Модулите бяха двуместни — в разрез приличаха на древни калъфи за очила с овална форма. Точно в такъв модул живееше самият Кеша с благоверната си. Но къде точно се намира неговият модул изобщо нямаше представа. Системата не даваше такава информация. Домът му можеше да е, например, ей онзи олющен цилиндър открая — откакто съществува, той вече пет пъти е ставал ковчег и крематориум. А можеше и да е ей онзи, по-новият…
	Около един от двуместните модули се суетяха сервоботи — прикачваха към него транспортен панел. Като че ли някой се развежда, или пък обратното — жени се… А може и едното, и другото. Може да е медицинска операция или пък раждане… Най-вероятно раждане. В двуместен репродуктивен модул слагат тези, които са съгласни да раждат децата… Хората сега са хитри, мислеше си Кеша. Ние с Мерилин също сме съгласни да имаме деца, живеем в двуместен семеен. Пълен уелфеър, никакви данъци. А нямаме деца. И въпроси също. Мерилин е просто съкровище…
	Впрочем, панорамата поне в реално време ли е? От жива външна камера? Или това също е симулация като всичко останало? Може би клъстерът всъщност изглежда по-иначе… Впрочем за това трябва да попита Анонимния. Той ще разкаже.
	Кеша се намръщи и започна да си спомня, защо изпадна във фаза LUCID преждевременно. Изглежда преди това беше гледал някакъв REM-сериал. Точно така, „Революцията“. И там за пореден път показваха такива глупости, че беше невъзможно да не се събуди. За какво се разказваше… Както винаги, последната битка със злото. Горящи гуми („MICHELIN! The Smell of Freedom!“ бележка под линия?). Диктатор, който се крие в собствената си статуя — бронзов колос с простряна напред ръка. В главата на статуята, разбира се, има тайна стая, където диктаторът едновременно се среща с любовниците си и дава разпореждания на охраната. Въстаналият народ събаря статуята и голите наложници на тиранина скачат към сигурната смърт направо от бронзовото ухо…
	И това не е всичко. След това направо на небето закачиха попъп с реклама на Ян Гузка: надписа „а той метежен търси фъри…“ и профила на философа. И на това място Кеша (в това време той заедно с всички останали дърпаше въженцето) не издържа и скочи. И много други рускоезични зрители навярно са скочили заедно с него, така че към клъстера 23444-2Ж сега из небесната пустош се беше втренчил не само той.
	Диктатор в главата на диктатора. Аха, мерси. Драматизмът, да знаете, работи само тогава, когато зрителят забравя, че гледа драма. Когато си спомни за това, започва да му се гади. Какви бездарници пишат сценариите за дрийм-муви… И за цялата реалност също. Макар че в живота има все пак приятни неща, няма спор.
	В тази фаза на съня можеше да мисли за всичко, без да се страхува, че случайно ще шерне мислите си, и Кеша използваше последните минути на тайната свобода на сто процента, безсрамно разгръщайки и разтваряйки своя стиснат от тъмни тайни ум — така, както никога не правеше наяве.
	А след това панорамата на клъстера изчезна. Стана тъмно и в тъмнината пред Кеша светна оранжева звезда.
	Реалността най-сетне го настигна. Започваше общата фаза LUCID — новини, срещи, социален живот. Но днес на Кеша не му се общуваше. Той леко напрегна клепачите си и се отправи от съня в реалността. Към къщи, на фейстопа…


>>	Фейстоп

	Няколко секунди след като се пробуди, когато нощните ориентири бяха вече изгубени, а дневните още ги нямаше, Кеша си представяше ума си като нещо плоско и синьо, като хоризонтален диск, висящ в неясна среда. Каква беше средата — течна, газообразна или изобщо никаква, нямаше смисъл да говори: там вече нямаше възприятие, способно да забележи заобикалящото и да си изгради мнение за него. Поне така говореше системният психотерапевт, с когото Кеша споделяше много неща (но не всичко). И тази непостижимост на външния свят му се струваше като някакво чудо и тайна.
	Имаше впрочем и друга школа мислители, според която още по-голямо чудо и тайна беше непостижимостта на вътрешния свят — способността на еднолитровия човешки мозък да разгръща вътре в себе си безкрайно пространство със звезди и галактики, все едно че крие огромна матрьошка вътре в малка (така говореше, цитирайки някого от великите, същият този психотерапевт).
	Но Кеша не вярваше в тайнството с матрьошките, макар че това сравнение често му идваше наум по други поводи. Той подозираше в него мошеническа измама на чувствата и дори нещо свръхгреховно. За последното заключение той си имаше лични причини.
	По принцип Кеша можеше да си изясни веднъж завинаги всички загадки и метафори, ако прекара два часа в библиотеката при Борхес. Но веднага щом фейстопът се разгръщаше пред него в обичайната си пълнота, усещането за чудо и тайни отминаваше и въпросите се изпаряваха. Затова нямаше нужда да ходи при Борхес. Така се случи и днес.
	Синият диск на ума пое въздуха на реалността и се превърна в прозрачна леща. Лещата стана огромна като небето. А под небето, както се полага, се появи земята.
	Кеша видя павирания площад в стар италиански град. Към него водеха няколко стръмни криви улички. Кеша не помнеше името на града, не се и опитваше да си го спомни. Знаеше само, че всичко е възпроизведено абсолютно достоверно. Тухлените къщи около фонтана с амурчетата са построени още през петнадесети век, а каменната арка над една от уличките е още от антично време.
	В покрива на съседната къща до арката беше зазидана дори една по-древна каменна стела с барелефи, изобразяващи бога с птича глава. Сигурно беше донесена от Египет още по римско време. Може би в къщата преди са заседавали масони — Анонимния казваше, че те обичат всичко старо и тайнствено. Над площада цареше птицеглавият бог, изгревът започваше с това, че на клюна му се появяваше ивица розово слънце.
	Средиземноморската еклектика придаваше очарование на площада. В него имаше нещо умалително галено: центърът му се намираше точно на върха на хълма и беше с изпъкнала форма, сякаш бе полюс на миниатюрно земно кълбо. Едно от местата, където снимаха кинокомедии за мафията и любовта.
	Лицата, иконите и котвите на фейстопа вече излизаха от страничните улици и заемаха местата си на площада — Ксю Баба, Борхес с грамадната като тухла книга, Мутабор с четката си, Мерилин, Анонимния, Картоиграчът и прочие. Никой от тях не разговаряше с другия — всички внимателно и дори угоднически гледаха към господаря, в очакване на команди. Чудато облечени, напълно различни един от друг, те приличаха на замръзнала на плаца репетиция на италиански карнавал, на която изведнъж е благоволил да пристигне самият Дуче.
	Но Дучето засега мълчеше.
	Италианският площад влизаше в списъка от стандартни тапети за десктопа. Фейстопът на Кеша беше твърде средностатистически — такива на практика неразличими един от друг, имаше страшно много. Впрочем Ксю Баба в последната трансмисия говореше, че всеки фейстоп е уникален, тъй като главното от лицата му е самият ползвател: макар че Кеша не вижда себе си, всъщност той е точно такава анимирана икона, само че единствена в света — втора подобна няма никъде.
	Кеша почти разбираше думите й.
	Фейстопът беше същото, което е и умът. Умът — същото, което и фейстопът. Италианският площад беше тапетът на ума-фейстоп, а самият Кеша — неговият господар, квартирант и рисунка на тапета (ако не и хлебарка, мислеше Кеша понякога). И сега той се зареждаше заедно с приложенията, постепенно пропускаше в себе си реалността и се превръщаше в нея.
	Последните дозареждащи се приложения подобно на закъсняващи за работа клеркове изтичваха от уличките и заставаха на местата си около фонтана.
	Но най-главното от всички лица на фейстопа Кеша трябваше да създава сам. Той правеше това отново и отново всеки ден.
	Не сам, разбира се. Заедно със системата.
	По небето над площада прелетя весело синьо самолетче. То влачеше след себе си дълъг таг:
C>
	BE WHAT YOU TRULY ARE
	LITTLE SISTER NOW ON THE WATCH TO HELP!*77
	[*77 Бъди себе си! Сестричката е готова да ти помогне! (англ.) — Б.а.]
C$
	Малко по-ниско в небето светна червен шрифт:
C>
	ENTER SETUP MODE
C$
	Кеша кимна на червения надпис. Ненавиждаше тази анимация, защото тя отнемаше по една минута от всеки негов ден. Но нямаше какво да се прави — негов личен избор беше да зарежда Сестричката — Little Sister, на ръчен режим. Затова се налагаше всеки път да гледа този глупав клип.
	Кеша знаеше, че във физическото пространство над главата му няма никакво самолетче — това е просто ментален анимационен филм, предаван от имплантираните в мозъка електроди направо в неговите синапси и косинуси, или някъде там. Няма голяма разлика между това самолетче, италианския площад и собствения му пъп. Дори малка няма.
	Самолетчето се скри зад древните покриви, но миг преди това от кабината изскочи миниатюрна фигурка, която напомни на Кеша пикиращите наложници от дрийм-мувито. Обаче на фигурката й провървя повече, над нея се разтвори парашут. Вятърът бързо го понесе към Кеша. Докато Little Sister се приближаваше, Кеша си спомни каква ще бъде тя днес. Това може би не звучеше съвсем правилно, но точно отразяваше реалността.
	Засега тя изглеждаше като сянка — но възкръсваше в паметта на Кеша и сякаш се въплъщаваше, като че ли той беше богът творец. Той я притегляше с въображението си, предчувстваше нейните глезени, спомняше си коленете й и си измисляше лицето й… Когато Сестричката най-сетне се приземи до фонтана, разкопча парашута си и остави вятърът да го развее, Кеша вече бе завършил своя демиургичен акт.
	Тя беше облечена като японска ученичка — с бяла моряшка блуза, къса синя пола и традиционните бели три четвърти чорапи, изпъстрени с дребни плейбойски зайчета. Косата й, захваната с червени ластичета, се разделяше на две гарвановочерни опашки. Беше стройна, млада и безумно красива — с онази особена непоносима красота, която, както е забелязал не един руски класик, рядко е достъпна легално.
	Отнякъде Кеша знаеше, че още от стари времена японските ученички са се обличали именно така. Въображението му с удоволствие се пренасяше в тази двусмислена културна среда — и използваше историческото наследство в пълен обем. За всеки случай той не уточняваше възрастта на своя фетиш.
	Но след това метафората се разгръщаше още по-широко и ставаше почти съвсем неуправляема. В Little Sister нещо винаги намекваше за неотдавнашно насилие и abuse*78. Ту тъмни кръгове под очите, ту драскотина на бузата, ту синини по китките — малко, но достатъчно, за да подхвърлят на Кеша допълнителна стръв, която той, за свой ужас, послушно поглъщаше (вече отдавна беше престанал да мисли за Сестричката като за своя проекция, приписвайки й всички свойства на реално същество).
	[*78 Малтретиране (англ.) — Б.пр.]
	Сестричката приседна на парапета на фонтана, хвърли бърз поглед към него и се загледа в табелата на пицарията. Сестричката се цупеше. И, естествено, тя имаше основания за това. Единият й чорап се беше смъкнал до глезена, така че зайчетата се бяха превърнали просто в черно петно. На глезена й се виждаше дълга съвсем прясна драскотина.
	Няколко секунди Кеша се любуваше на своето безплътно творение.
	Той изпипваше всеки детайл с изумителна точност — като древните съзерцатели, които рисували своето божество в ума си, докато то не станело за тях реално като покъщнината и съдовете. Впрочем, достатъчно беше да създаде Сестричката веднъж сутринта и това стигаше за целия ден.
	Веднъж Кеша се натъкна на едно четиристишие, което описваше цялата му съкровена технология:
P>
	В тот день всю тебя от гребенок до ног,
	как трагик в провинции драму шекспирову,
	носил я с собою и знал назубок,
	шатался по городу и репетировал…*79
P$
	[*79
P>
	Аз цялата теб — от глава до пети —
	тъй както пиеса от Шекспир трагикът —
	те носех, назубрил те с жар отпреди
	и пак репетирах те, сам, като никога.
P$
	„Марбург“ на Б. Пастернак. Превод К. Кадийски. — Б.пр.]
	Да се чудиш как Пастернак е измислил такова нещо в дотехнолозичната епоха…
	Ясновидец.
	Little Sister беше проклятието и тайната на Кеша. Сякаш всяка сутрин тя казваше — „в теб има някаква мрачна тайна, Ке. Тайна, която се страхуваш да не шернеш случайно. А пък аз я зная…“
	Всъщност, естествено, Little Sister не знаеше нищо — макар че самата тя беше тази тайна. Тя и не можеше да знае, защото (във всеки случай от техническа гледна точка — Кеша беше проучил въпроса подробно) представляваше просто файл, в който бяха събрани сексуалните предпочитания на Кеша.
	Функционално тя служеше като т.нар. „помощник“ — стандартно приложение на фейстопа, „което помага да се използват другите приложения“. Освен това, прочиташе съобщенията и обявите, които системата (зукърбрините, командният интерпретатор и всичко останало) искаше да сведе до ползвателя (това се случваше може би два пъти в седмицата — и всеки път, когато Сестричката се нагърбваше с двусмислената роля на рупор на властта, Кеша го втрисаше.)
	Заради глашатайската функция, хората, склонни към конспиративно възприемане на света, оформяха помощниците си като демони, грифони с червени очи или разлагащи се зомбита. Системата не възразяваше. Системата не възразяваше дори тогава, когато превръщаха Сестричката в неясен троен огън, в някакво сияние на зукърбрините, което при всеки поглед на ползвателя угоднически се притискаше към пода и питаше „какво ще заповядате?“. На фона на тези чудовища Кешиният вариант изглеждаше съвсем приличен.
	Кеша ясно си представяше произхода и еволюцията на Little Sister. Само преди двеста-триста години са я рисували като кламер с тъжни и мъдри семитски очи. Или като жълто кученце, весело размахало опашка. В нагретите от доисторическото слънце блата на Microsoft Windows, където някога се зародила тази разновидност на живота, царяло удивително разнообразие от смешни и добри форми…
	Смяташе се, че видът на помощника отразява индивидуалността на собственика на фейстопа. Това беше самата истина. Little Sister, най-безупречното огледало на душата и ума, можеше да посочи на внимателния наблюдател тайния грях на Кеша. Точно затова той я държеше само в оперативната памет и не шерваше външния й вид с никого.
	Не беше трудно. Модата на конкурсите за „най-добър помощник“ беше преминала, а и хората почти престанаха да посещават фейстопа на другите. Впрочем, всяка сутрин във фейстопа на Кеша пристигаше съпругата му Мерилин. Но тя не беше много любознателна: нейният аватар беше функционално сляп. Кеша ценеше тази деликатност и отвръщаше на съпругата си със същото.
	Мерилин си е Мерилин.


>>	Мерилин

	Тя стоеше на обичайното си място, на първия ред между Мутабор и Ксю Баба. Беше облечена с бялата рокля, която всяка сутрин притискаше с длани към коленете си в борба с безсрамно развяващото я виртуално течение. На лицето й беше застинала хладна гримаса, обаче във въздуха над главата й светеше призоваващо едно рубиново сърце, а около него летяха две гълъбчета.
	„Какво й става на Мерилин — зачуди си Кеша. — Сега вече всяка сутрин…“
	Социалната му партньорка искаше, или поне нямаше нищо против, той да изпълни съпружеския си дълг. Нейният плам не изгасваше вече цели пет години. Дори обратно, с всеки изминал ден се разпалваше. Но Кеша не възразяваше.
	Когато над главата на Мерилин се появяваше рубиновото сърце и двете пърхащи край него гълъбчета, останалите приложения почтително отстъпваха първото място, някак си леко настръхнали се отдръпваха в зеленикавата мъгла, която за секунди плътно покриваше площада. Рубиновият огън светеше през всички слоеве на контента толкова ярко, че беше невъзможно да не го забележиш, където и да се рее в този момент вниманието ти — дали на линията „Зигфрид“, дали на далечни екзопланети, или пък на първия ред на настъпващата към Дарий македонска фаланга.
	Сърцето искаше отговор. Трябваше да му кимне веднага, иначе то можеше да се обиди.
	Преди да откликне на любовния зов, Кеша кръстоса поглед със Сестричката — и двамата едновременно извърнаха очи. Сестричката леко се изчерви. Кеша само въздъхна. Той не виждаше лицето си, но беше сигурен, че също се е изчервил.
	Изобщо, ако се замислиш, и двата пъти се беше изчервил той — и заради нея, и заради себе си. Но нека съдебният изпълнител да вниква в подобни тънкости. Ако, недай Зукърбрини, се стигне до това…
	Кеша решително кимна на съпругата си.
	Площадът около Мерилин изведнъж придоби неясни очертания и се разтвори. За миг отпред се появи нещо като тунел от размазани звезди, все едно Кеша летеше през Вселената към своята избраница със скоростта на светлината (последният писък на модата са ретро анимациите от „Star Wars“ и „Time Tunnel“, така че да се виждат монтажните шевове и драскотините по лентата), и след миг той вече държеше в обятията си своята ненагледна. Около тях се материализира тяхната мила малка спалня, а площадът на фейстопа остана зад прозореца й.
	Фигурите на приложенията от спалнята изглеждаха неясни и размити, за да не пречат на семейното уединение, но беше достатъчно да се съсредоточиш дори за една секунда, за да стане отчетливо различим фейстопът. Двойната спалня с резбована дъбова рамка, двете шкафчета с лампите отстрани — Кеша знаеше, че Мерилин вижда същото. Заедно обзавеждаха спалнята. Но какво виждаше Мерилин през прозореца на спалнята, Кеша нямаше представа — там започваше нейният фейстоп, тера инкогнита.
	Мерилин беше близо, съвсем близо. Ясно се виждаха люспичките пудра по лицето й и плътният слой червило с цвят кармин. И малката бенка на бузата й. Той сложи ръка на рамото й.
	— А-ааа — в ушите му се разнесе нежният и едновременно дълбок женски глас. — Мммммммм.
	— Ееех — въздъхна Кеша с насмешливата снизходителност на уморен мачо.
	Според брачния договор двамата с Мерилин никога не разговаряха. Но Мерилин имаше пълно право да издава нежни звуци и стонове. Горко на онзи мъж, който никога няма да усети тази сладостна секунда на надежда и щастие — и не се впие в нея със зъби и нокти. Във всеки случай точно такъв модел отношения се опитват да ни внедрят в подсъзнанието тези кучки, помисли си Кеша. А когато на теб ти се прииска, тях все ги боли главата.
	Впрочем Мерилин почти никога не я болеше главата. А готовността й винаги да мълчи беше огромен плюс, който я отличаваше от предишните социални партньорки на Кеша. Освен това, нейното формално съгласие за забременяване икономисваше сумати данъци и правеше двуместният им модул почти безплатен — но за цялото време тя нито веднъж не прихвана. Значи, решаваше въпроса по някакъв начин. Кеша не искаше да загуби съпруга с такива качества. Затова трябваше да бъде на съответното ниво.
	— Окей, пинис, райз енд шайн — каза Кеша.
	Изглежда заради негативната нагласа той не можа да се съсредоточи и руският акцент му изигра шега — Google Dick не го разбра.
	Тъпунгерите, дето съставяха гласовите скриптове за управление, изглежда бяха избрали възможно най-идиотските комбинации от думи. Защо маркетингът в съвременния свят почти винаги е предназначен за дебили? Нима имат толкова много пари? Макар че не, някой беше казал по новините за наука, че гласовите команди се подбират не по смислов принцип — те трябва да имат уникална и лесно разпознаваема звукова сигнатура. Но както е да е — „rise and shine…“. Ама че са го измислили. Да не разбереш това член ли е или лампичка на подемен кран.
	Мерилин му намигна хулигански, но вместо да го ободри, това окончателно смачка Кеша. Движението на напудрения клепач и съответната емоция се отнасяха към категорията high executive vibes („мъжество, арогантност, младежка страст, висша социална прослойка, ценова категория \*\*\*\*\*\*\*“), а такива вайбове*80 не бяха по джоба на Кеша. Той беше купил около триста за маскировка — за да може анализаторът, наблюдаващ метадатата му, да направи извод, че той сериозно тунингова своята Мерилин. А Мерилин прахоса почти всички вайбове за два месеца. Така че, още една малка дупчица в бюджета…
	[*80 От англ. vibe — емоционално състояние, атмосфера, настроение. — Б.пр.]
	— Окей, пинис, райз ънд шайн — повтори Кеша заплашително.
	Google Dick отново не се включи. А кобилата Мерилин, да я вземат мътните, взе, че още веднъж намигна хулигански.
	На нея това, впрочем, й отиваше. На горните стъпала на социалната стълба гримасите на напудрената кинозвезда се приемаха като слънчеви лъчи, огряващи живота. Но в индивидуалното пространство на Кеша те се превръщаха в оскърбително жилещи игли, които напомнят, че такъв контент за него е социално недостъпен или по-точно, достъпен е само като мобилизираща дразнеща реклама („нагоре, слабак! на върха винаги е така!“).
	Кеша се изкашля, мислено се изпълни с позитивни вибрации и повтори, като старателно артикулираше всеки звук:
	— Okay penis, rise and shine!
	Този път Google Dick чу.
	Нещо щракна, после избръмча и Кеша почувства топлина в слабините, сякаш приятно го надуваха през тръбичка. След това усети промяна в хормоналния фон (естествено без никакви инжекции, просто електрическо погъделичкване на мозъка). Мъчително сладък огън пламна в сърцето му и Мерилин престана да изглежда дебела скучна глупачка. Тя беше… Направо много готина.
	Кеша, разбира се, харесваше Мерилин като обект със солиден статус. Но жената в нея го възбуждаше само след пускането на Google Dick. И то, казано честно, доста трудно.
	— Can I kiss you? — nonuma той.
	Мерилин мълчеше. Но Кеша знаеше, че в съвременния свят това не е задължително знак на съгласие.
	— Can I kiss you? — повтори.
	Мерилин не отговори нищо, само нежно простена. Но рубиновото сърце над главата й все още гореше — а по закон това означаваше „да“. Ако разбира се, партньорката не каже „не“ след третото питане.
	— Are you sure? — произнесе Кеша, като завърши с юридически задължителната мантра.
	Стори му се, че Мерилин замря в съмнение. Изглеждаше така, сякаш Кеша с неговите повтарящи се въпроси предизвика белята и тя вече не беше сигурна, дали може да я целуне — както не е сигурна в това напълно нито една жена, освен секс труженичките, които имат такава процедура в ценоразписа. Но сърцето на фейстопа, както и преди, светеше. Мерилин искаше той да обладае грубо и със сила нея, мълчаливата.
	Ей сега, коте, ей сега. Само да се зареди ЛАВБУКА…
	В дясната част на полезрението на Кеша светна голяма синя буква „L“. А под нея, вече в червено, грейнаха думите на руски — „ЛАВБУК ИУВКЩЩЬ“.


>>	Lovebook bedroom

	Кеша така и не си изгради твърдо мнение за този език — неграмотна русификация, невъобразима ирония или поредната храчка на злопаметната цивилизация в миналото, за което днес напомняше само един от локализационните езици. Такива несвързани неща наистина никой не разбираше. Тогава защо словосъчетанието „LOVEBOOK BEDROOM“ — макар и уродливо — беше локализирано, а пък Little Sister не беше?
	Беше ясно само едно — абсолютно сигурно никой не е искал да оскърби рускоговорящите ползватели. Подобни сили просто не бяха останали в света — по-точно, сили може и да имаше, но без бюджет. Тоест, вече не бяха и сили, а ей така.
	Най-вероятно локализацията беше резултат от машинен превод. Системата беше направила автоматична лингвоекспертиза и беше избрала словосъчетание в духа на мрежовия сленг от въглеводородния век. Един вид уважително гали посивелите коси на националната култура и същевременно намигва на младежката аудитория, която обича грубото, дивото и непонятното. Все едно, няма на кого да се оплачеш…
	Изпитаната от Кеша негативна емоция се оказа обаче достатъчно силна. Не стига това, ами той дотолкова се отпусна, че произнесе думите „няма на кого да се оплачеш“ и системата ги улови.
	И веднага „изсипа“ пред Кеша цял блок, изписан с дребен шрифт, който увисна право пред очите му. Това не беше така натрапчиво, както боботещия в ушите глас. Можеше да не чете текста, но не биваше да игнорира колонката напълно — системата, която коригираше асоциалните мисли, следеше движенията на очите. Нищо, съвсем недоловимо и почти безсловесно си помисли Кеша, ще отмъстим на системата, и то скоро…
	Докато масажираше дебелите плещи на Мерилин, прочете по диагонал посланието, като се стараеше в мозъка му да се запечатат колкото се може по-малко думи.
	Смисълът беше такъв: да се оплачеш обаче може — като пишеш на робота, който обработва електронните писма. С рускоезичното название на това приложение имаше забавна история: първоначално го бяха нарекли „ЕБЛОКНОТ*81 ЛЕКА НОЩ“. А след потока от възмутени жалби го преименуваха, защото трите светещи думи заемали на фейстопа прекалено много място.
	[*81 Тази дума не произлиза от нецензурен израз, а от „e-block note“ — Б.а.]
	Кеша криво се усмихна. Историята с преименуването може да е просто измислица, призвана да подчертае, че хуманизмът не е чужд на мениджърския екип. Още една негативна емоция… Трябва да се контролирам.
	На прозореца на спалнята се появи Little Sister.
	Тя разстроено поклати глава, както се случваше винаги, когато емоционалният фон на Кеша започва да преминава в цинизъм. Но колонката на задължителния за четене текст все пак изгасна, стъклото отново помътня, като отряза Сестричката от спалнята. Благодаря за грижата. И почакай, мила, почакай…
	Полезрението на Кеша се запълни с разноцветни светещи правоъгълници. Всеки изобразяваше прозорчето на нечия спалня. Прозорците със захабени дървени рамки и едва проблясващи стъкла бяха, разбира се, специален ефект — но лежащите зад тях двойки — не. По-точно и двойките също, но не съвсем. В смисъл, че там наистина някои се чукаха. Тоест, разбира се, не там, а на съвсем друго място. Но наистина се чукаха.
	„ЛАВБУК ИУВКЩЩЬ“ показваше всички жители в околността, които в този момент правеха любов (и бяха абонирани за неизбежния sharing). В този случай околността беше най-малкият физически радиус, който позволяваше изцяло да се запълни страницата с картинки, затова lovebook никога не оставаше празен, макар че беше трудно да се определи къде се намираха двойките във физическия свят.
	На стъклата светеха цифрите на рейтинга — дискретно, като отблясък от невидима луна. Но всичко ставаше ясно и без цифри, просто според разположението на прозорците. Най-висок резултат имаше прозорецът горе вляво, където увита със змии Клеопатра се съвкупяваше с Марк Антоний, като при всеки тласък ясно се чуваше дрънченето на златния обков на дръжката на меча. На следващото място беше Маркиз дьо Сад с червеникава перука, измъчващ с маша за коса стара негърка. На трето място бяха барон Ротшилд с омазнена жълта будьоновка и топлес Свободата от картината на Дьолакроа, които бяха решили да разпуснат направо върху една парижка барикада. Обяздвайки партньора си, Свободата стреляше настрани с две пистолетчета и пееше с детски глас старинна песничка:
	— Bang bang, my baby shot me down…*82
	[*82 _Бум-бум, моят любим ме гръмна…_ Известна песен на Шер. — Б.пр.]
	Кеша огледа набързо екраните — няма ли го случайно и него?
	И изведнъж забеляза себе си!
	При това не долу, където комплексирано търсеше погледа му, а на втория ред отгоре.
	На втория ред! Това е то.
	Впрочем, веднага си помисли той с тъга, не че аз съм чак толкова супер готин. Просто днес другите са супер кофти.
	Отначало той видя не себе си, а Мерилин. И щом позна ленивото й напудрено лице с бенка на бузата, видя и себе си срещу нея. Както обикновено, той беше Юрий Гагарин — вкусовете на Мерилин през последните пет години не се бяха изменили. Впрочем, честно казано, през всичките тези пет години дълбоко в себе си той тайно се надяваше, че ЛАВБУК ще оцени икебаната. Мерилин и Юрий са страхотна двойка…
	Св. Юрий беше с канонични дрехи — черно расо, разкъсано от зъбите на маймуните, заедно с които злодеите го бяха пуснали в космоса в една клетка. На гърдите му блестеше златен кръст, а брадата му беше обилно омазана с тюленова мас. Светът обича екзотиката.
	Останалите участници в лавбука обаче изцяло се бяха предали на страстта, а Св. Юрий все се бавеше, като че ли до последно се бореше с изкушението, както изискваше рангът му на великомъченик. Кеша си помисли, че е напълно възможно да се издигне един ред по-нагоре или пък дори — всичко се случва на тоя свят — направо да излети в топа… Поне веднъж. Това носи sharing points. И то много.
	Но не искаше да рискува.
	Кеша не се срамуваше да шерва номиналния си секс опит, понеже не влагаше в него страст. По-точно, влагаше я, но хитро, като плънка в пирожка. Така че никой да не я забележи тази страст, освен онези, които виждат всичко — зукърбрините. Но Кеша подозираше, че той не им трябва особено: пирожките с лайна бяха милиони.
	С едва уловимо усилие на очните мускули Кеша прехвърли вниманието си от прозореца на ЛАВБУКа към Мерилин. Бялата й рокля все още си беше разперена като камбана от течението. Сега тази камбана, разбира се, се превърна в бъг — Мерилин не можеше да лежи на леглото до него в този вид. Но „ЛАВБУК ИУВК0ЩЩЬ“ ценеше верността към културния канон повече от формалното правдоподобие — няма да махнат класическата снимка на Мерилин заради спазването на някакви си закони на физиката.
	Кеша хвана роклята на Мерилин. Тя не възразяваше — сърцето над главата й светеше все така ярко. Мерилин го желаеше легално по неопровержим начин.
	Е, какво пък, помисли си Кеша, усетил колко вълнуващо се навива в слънчевия му сплит спиралата на страха и похотта, а сега настъпи моментът да извърши грях.


>>	Грях

	Кеша извършваше този грях вече толкова пъти, че всички негови действия станаха бързи, точни и безпогрешни — изглежда, от човек се беше превърнал в затвор на автомат, който без засечка преработва патроните в дим и смърт. Това че се намираше почти на върха на лавбука, правеше опасната авантюра още по-упойваща.
	Времето потече.
	Извърна се от Мерилин, присви очи и с усилие, сякаш повдигаше допълнителен чифт клепачи, видя през прозореца на съпружеската спалня своя фейстоп.
	Всички негови икони бяха далеч и едновременно близо. Сестричката седеше накрая на фонтана и, както обикновено, се правеше, че скучае в това затънтено място. А пък стоящият наблизо клоун с карирани дрехи, голям червен нос и четка в ръка гледаше към Кеша в очакване и готовност.
	Или поне така му се стори.
	Над клоуна висеше червен триъгълник с три възклицателни знака. За Кеша този знак беше пламтящото клеймо на греха. Като цяло означаваше, че приложението отдавна не беше обновявано, че към него няма обновления и коректната му работа не е гарантирана.
	Клоунът отдавна беше остарял. Дори не различаваше сегашните 3D и 5S формати.
	Ето за това те обичаме, мили приятелю с четката.
	Кеша намигна на клоуна.
	По фейстопа премина една дума, преливаща с всички цветове на дъгата:
C>
	MUTABOR
C$
	Бързо се извъртя една простичка старомодна заставка с невъзможни вариации на познати предмети — ананасов роял, кола за жирафи, жаба-самолет и още няколко подобни хибрида.
	Клоунът направи един идиотски реверанс и вдигна четката си.
	— Избери си source object, Ке, — каза той с дрезгав глас.
	Кеша безсрамно погледна към Сестричката и й кимна. Сестричката присви устни и пребледня. Кеша все още не разбираше защо реагира така. Може би заради неговия хормонален фон? Или защото я гледа с такава възбуда? Порядъчният социално отговорен човек в такива минути трябва да гледа само към социалния си партньор или партньорка.
	— Избери си target object, Ке, — каза клоунът.
	Ке погледна към Мерилин и кимна. Мерилин се усмихна и също му кимна в отговор. Дебелата глупачка явно не беше видяла Кешиния фейстоп и мислеше, че той кима на нея.
	— Параметри? — попита добрият весел клоун.
	Кеша кликна с поглед бутона „repeat last morph“, който се появи над площада (медиана 100/0, интервал петнадесет минути, don’t save object).
	Клоунът, който изведнъж се уголеми, замахна с четката… А после въздъхна и разтвори ръце.
	— Упс, — рече той. — Операцията е отменена. Форматите са несъвместими.
	Кеша беше чувал това много пъти. Знаеше го и сам.
	А после се задейства оня бъг.
	Бъгът, заради който той толкова обичаше този отдавна предназначен за рециклиране и вече никому ненужен младеж с топчест като картоф червен нос.
	Тялото на Мерилин потрепери и Кеша видя пред себе си съвсем друго лице.
	От Сестричката миришеше на вишни и на детство. Тя гледаше настрани. Ядосаното й лице беше изкривено от гримаса — като че ли Кеша приличаше на нейния зъболекар, който имаше отвратителния навик да човърка със своя свредел където не трябваше, а тя нямаше на кого да се оплаче…
	От момента, когато Кеша подхвана полата на Мерилин, беше изминала по-малко от минута. Но сега в ръцете си той държеше не белия плат, а края на синята плисирана пола. А той само няколко пъти беше кимнал с глава. Удобно е да имаш за приятел стареца Мутабор, ако знаеш някой друг таен трик…
	Кеша хвърли един контролен поглед към ЛАВБУКа. На картинката, както и преди, бяха Гагарин и Мерилин. За тази малка тайна знаеха само той и Сестричката. Т.е., ако трябва да сме точни, двата пъти знаеше само той. А нима двама благородни господа няма да се разберат помежду си?
	— Напред! — произнесе той любимата фраза на Мерилин и дръпна нагоре синята пола.
	Сестричката нервно затропа с крака — това подлудяваше Кеша винаги — но не каза нищо.
	Животът за кратко стана съвършен.
	Всъщност не беше ясно дали това е собственият му ентусиазъм, или е хормоналната подкрепа, включена от приложението Google Dick, но резултатът беше налице.
	След кратко биокомутационно забавяне Кеша влезе в Сестричката — бързо и силно, както обичаше Мерилин (не всеки, подсмихна се той, би разбрал такава постановка на въпроса). Харесва й да мълчи, мислеше той, разгорещявайки се, харесва й да е покорна и няма робиня, харесва й да чувства с крехкото си тяло съкрушителната мощ на своя господар… В отговор на тласъците му Мерилин вече не стенеше, а направо грухтеше…
	— Хррр… Гррр…
	Така стене само напълно щастлива жена, която не изпитва никакъв срам от партньора си. Кеша почувства гордост за мъжката си сила, за способността си да донесе радост на друго същество, за това, че може да удовлетвори чуждия каприз и да го превърне в салют на насладата.
	Little Sister, както обикновено в такива минути, въртеше глава, като че ли се стараеше да избере такъв ракурс, че в полезрението й да не попада надвесилия се над нея Кеша. След това се случи най-трогателното нещо — онова, което всеки път го довеждаше до чувствен екстаз.
	Сестричката изведнъж закри очите си с ръце.
	Така трябваше да постъпват всички приложения във Фейстопа, когато ги повикат от съпружеската спалня (Кеша избра такава опция за смеха, без да подозира в каква допълнителна сърдечна мъка ще се превърне това). Сестричката невинаги закриваше очите си — режимът не работеше коректно и всичко зависеше от това как ще се напаснат програмните бъгове. Затова в милото полудетско движение имаше допълнителна прелест — на изненадата. Кеша повече не можеше да се сдържа. В него остана само бликащото щастие, което го препълваше както пяната — току-що отворената бутилка шампанско…
	Ох, по-добре да не си го беше помислял. Или поне да не беше артикулирал мисълта си (той дори не забеляза как се случи).
	Лицето на Сестричката се покри от триизмерен попъп. Плискаше море, по което плуваше бърза бяла яхта. На задната палуба в шезлонги седяха весели, почернели от слънцето хора, и пиеха шампанско. Яхтата отмина, морето избледня и пред Кеша светна огромен надпис:
C>
	LA VEUVE CLICOT!
	ШТАСТИЕТУ Е БЛИСКУ!
C$
	Ама че гадове, помисли си Кеша с тъга. Да развалят такъв оргазъм… И пак са се олели с локализацията.
	Попъпът започна най-накрая да изгасва и останаха само думите „La Veuve Clicot“ и тагът с ценоразписа: „еднократно администриране“ и „седмичен цикъл“ с намаление. Сега най-важното беше да не кимне случайно и Кеша замря като питон в джунгла.
	Казваха, че по уговорка с продавачите техническата служба специално настройва датчиците за шийно кликване така, че те да разпознават и най-слабото движение на шията като кимване, достатъчно за покупка. Добре че с едно кимване не може да похарчиш много sharing points. Всичко е евтино и достъпно. Защото не е истинско.
	По трансформацията на синята плисирана пола в бяла рокля Кеша разбра, че покритата от попъпа Сестричка отново се е превърнала в Мерилин. Съпружеският дълг беше изпълнен.
	Стените на спалнята за миг се размазаха, превърнаха се в звезден кладенец и Кеша изскочи на своя фейстоп.
	Мерилин стоеше на предишното си място. И сърцето над главата й светеше, както преди: старата беше готова за още. Ама че е ненаситна…
	Кеша погледна към фонтана. Сестричката вече седеше открая и, както обикновено, се цупеше. Дори май очите й се пълнеха със сълзи. Нищо, нищо, поплачи си от щастие. Don’t try to break my heart, young miss. The more you cry the less you piss*83.
	[*83 Стой тихо като мишка, мила. // Ако плачеш много, ще пикаеш малко. — Б.а.]
	Макар че Кеша беше вече във фейстопа, рекламата на шампанското, почти съвсем прозрачна, все още висеше пред очите му. И отново — дословен и обидно неточен превод. Ама има ли някой, който да иска да „администрират“ шампанското? Него трябва да го наливат в чаши. Или поне да се правят, че го наливат…
	Впрочем срещу допълнително заплащане и това ще организират. Но ще е все същата лъжа. Шампанското днес е хипнопродукт, кисело-сладък пенлив гъдел в гърлото, който трае около две-три секунди и след това потребителят отново остава насаме със своя ужас. И макар че това гарантирано е същият кисело-сладък вкус, който по-рано сервитьорите разнасяха в тумбести бутилки, все пак най-важното нещо в преживяването липсва. Дори, например, възможността да грабнеш бутилката и да праснеш някого по кратуната…
	Не, да развалят такъв оргазъм…
	Кеша горестно отпусна глава и в гърлото му заклокочиха сладки мехурчета.
	Оказа се, че таблото с цените на шампанското още не беше изгаснало и значи по закон би могло да реагира на шийно кликване. За щастие с това кимване той беше купил само една доза. Нищо страшно.
	А пък в края на краищата може да си го позволи след такова щастие. Или след такъв провал. Веднъж се живее. Най-важното е сега да няма лоши мисли, иначе системата ще вземе да го абонира за anger menagment.
	Както винаги след мислопрестъпление, върху Кеша се стовари огромната ледена вълна на страха. Но Кеша се смяташе за опитен плувец и беше свикнал да се гмурка през такива вълни. Разбираше, че рискува. Но от чисто математическа гледна точка рискът не беше чак толкова голям.
	Той нито за миг не забравяше, че целият му вътрешен живот се наблюдава през цял куп приложения. Беше открит за външно наблюдение напълно и винаги. Но умееше да се крие в собствената си сянка. Знаеше кои мисли се шерват и кои — не.
	Ако менталните конструкции имаха форма, размер и тегло, би могло да се каже, че се шерва само тежкото, дългото, плътното и бавното. А късото, полупрозрачното и бързото — не. Затова всичките му мисли и преживявания, белязани с печата на греха, бяха безтегловно точни, прозрачно леки и безпогрешни — като ангелчетата, които изкарват по някоя пара като килъри. Те приличаха на невидими изтребители, които нахлуват за кратко в радарната зона на неприятеля, за да се изнесат безнаказано от нея, след като изпълнят няколко фигури от низшия пилотаж.
	Но макар че тези леки и неуловими за системата мисли не се шерваха чрез стандартните приложения, нямаше гаранция, че в системата не съществува специална секретна програма, която незабележимо отчита абсолютно всичко и води подробно, неумолимо досие на Кеша. Налагаше му се да се живее с този риск — и не само на Кеша, а на всички, които се решаваха на мислопрестъпление.
	Другият риск беше Мерилин. Но за това можеше да не се страхува. При тях съвпадаше само един социален параметър — и двамата искаха мълчалив партньор, който няма да си пъха носа в чуждия живот и душа и няма да досажда с разговори. Мерилин отговаряше на това изискване на сто процента.
	Тя практически беше глухоняма.
	Кеша не смяташе, че съдбата с нещо го е ощетила, а напротив. Беше сигурен — семейните неуредици по-често са свързани с това, че бъдещите жени и майки в детството са били претоварвани с излишна информация. Човешката самка, от негова гледна точка, беше нещо като 3D-принтер, на който отпечатват нови хора. Затова, макар че нейната глава външно напомняше на мъжката, в нея беше инсталирана абсолютно различна операционна система и софтуер, и там за нищо друго не оставаше място.
	Сигурно в тайните дълбини на душата си Кеша беше шовинист — изпитваше към жените класова омраза, която се редуваше с остри изблици на похот. Впрочем, той се беше научил да прикрива ненавистта си. Но от жена си не би могъл да я скрие, дори при не много дълъг разговор, затова глухонямата Мерилин беше за него най-ценна находка.
	Нея я бяха пъхнали в съседния бокс преди пет години по генетично съответствие и единствения съвпадащ параметър — изискването за мълчаливост: Мерилин също не искаше партньорът й да нахлува в нейната самота. Във всичко останало сходството на характери и интереси беше нулево, затова брачният контракт не предвиждаше никакви форми на общуване, освен чисто половото. За цялото време на съвместен живот те бяха обменяли мисли пет или шест пъти — и то чрез фейстоп пощальона.
	Впрочем Кеша предполагаше, че Мерилин го цени. Имаше известни основания.
	По всичко изглеждаше, че годините й не бяха малко. Ако не беше законът „За достойнството на Човека“, който забраняваше евгениката и изобщо намесата в цикъла на възпроизводство, Мерилин едва ли би си намерила толкова млад спътник. И, съдейки по това колко често светваше рубиновото сърце на фейстопа й, като полов партньор той напълно й подхождаше.
	Законът позволяваше на съжителите да крият един от друг как изглеждат в действителност — което устройваше и склонния към мечтателност Кеша, и Мерилин. Но най-важно беше, че Мерилин имаше папка със стари-прастари приложения, която се намираше в общата зона на фейстопа.
	Клоунът дойде оттам. Не беше възможно да го копира, защото той вече не се поддържаше програмно, но Кеша съумя незабелязано да го прехвърли на своя фейстоп в миграционния пашкул. Клоунът свикна бързо. Мерилин изглежда не беше забелязала нищо.
	Като цяло хармонията с Мерилин беше пълна. Дебелата глупачка съвсем сериозно си мислеше, че Кеша харесва третокласните американски винтидж актриски — и нямаше дори далечна представа как стоят нещата. Тя би могла да го разбере, ако бе поискала по време на близост да споделя с нея цялото съдържание на Кешиния мозък, както това правеха най-отвратните феминистки, наследници на скандинавски фурии, които някога заставяли мъжете да приклякат при изпразване на мехура в знак на покорност. Но почти всички от тези страховити и прекрасни валкирии, за щастие, били лесбийки — и на него му се разминало и той бил помилван от съдбата.
	Можеше да не се страхува.
	Освен това Кеша знаеше, че не е сам. Беше наследил само древния човешки обичай мислено да превръща партньора си в тайния обект на желанията си. За това доколко този навик е вкоренен през вековете, свидетелстваше един виц от въглеродната епоха, разказан от Борхес: двама любовници на възраст със затворени очи се търкат един в друг дълго време, но така и не могат да завършат започнатото — и тогава единият най-сетне казва на другия: „Какво и ти ли не можеш да си спомниш за никого?“
	Тези думи описват цялата тайна технология на човешката страст. Кеша се досещаше, че именно така съгрешават другите, които не познават веселия клоун Мутабор. Техните обекти на влечение бяха безплътни образи, с които те мислено заместваха своите партньори и партньорки, галейки телата им през неосезаема хигиенична мембрана. И тези образи бяха, разбира се, нелегални — иначе биха ги избирали в менюто с настройките. Именно това позорно и тежко наказуемо движение на ума се наричаше полово мислопрестъпление.
	По принцип може да съгрешиш. Единствената заповед, която цивилизацията изискваше да се изпълнява, беше проста: Thou shalt not get caught. Sin smart*84.
	[*84 Не позволявай да те хванат. Греши умно. — Б.а.]
	Най-важно е винаги да запазваш спокойствие и да не позволяваш на мислите си да препускат, както им падне. Ксю Баба май говореше за това в предишната проповед. Впрочем не е зле да я чуя…
	Или не, майната й.
	По-добре Анонимния.


>>	Анонимния

	Анонимния беше прегърбен мъж в сиви одежди (сигурно заради цвета им Кеша го оприличаваше на изпепелена хлебарка). Лицето му, ако изобщо имаше лице, беше скрито от маска с тънки мустачки и брадичка. Казваха, че това е лицето на Гай Фокс, древен английски конспиролог, екзекутиран за измяна.
	На челото на Гай Фокс имаше татуировка — следи от птичи крака, които приличаха на две поставени косо букви „F“. Според една от версиите, това означавало „Fuck Freedom“, а според друга — „Facebook Free“ (фейсбук се наричаше старинната социална мрежа, в която Гай Фокс отказал да се регистрира — заради което, след многогодишен затвор, бил обезглавен по заповед на краля, за да възкръсне като икона и водещ на „Конспиративния канал АНОНИМНИЯ“). Кичурът на бръсната му глава беше стандартен атрибут на политическите затворници — за да може палачът по-лесно да вдига отсечената глава и да я показва на тълпата.
	Анонимния се държеше не просто конспиративно, а именно конспирологично. Обикновено се стараеше да застане на по-отдалечено място във фейстопа, зад фонтана, но не така, че наистина да се скрие, а да изглежда, че се крие. Това нервираше Кеша, защото Анонимния можеше да вижда оттам не само него, но и Сестричката… И макар че Кеша разбираше, че всъщност Анонимния не вижда нищо, тъй като почти не се различава от петно по тапетите, това все пак го дразнеше.
	Кеша недолюбваше древния мъченик. Но днес беше подходящият момент да чуе някоя мрачна истина и Кеша кимна на мустакатата маска.
	Реалността се разми в разноцветни неясни ивици и Кеша се озова в един каменен каземат с решетка на прозореца и наръч сено на пода.
	Анонимния, окован във вериги стоеше до стената. Сега Кеша седеше на табуретката срещу него, сякаш провеждаше разпит. Миришеше неприятно на урина и мишки. Но може би така и трябва в каземата? Пък и окончателната конспирологична истина, изглежда, вони горе-долу така… Както се случваше винаги, когато беше на гости при Анонимния, мислите на Кеша веднага ставаха някак лоши.
	„На площада си почива — помисли си Кеша, докато се настаняваше удобно на табуретката. — Моят фейстоп за него е като санаториум…“
	Анонимния се отнасяше добросъвестно към работата си. Няколко пъти издрънча с веригите — така че се получи подобие на кратка мелодия на ксилофон, разтревожено се озърна и заговори:
	— АНОНИМНИЯ не е „конспирологичен канал“, както лъже менюто върху вашата ретина. Думата „конспирология“ е измислена от медийните проститутки на мениджмънта, които ден след ден промиват мозъците ви с отровна помия за свине и ви превръщат в уморени и покорни роби. АНОНИМНИЯ е единственото ручейче на истината в мътния поток от лъжи, където сте се родили и ще умрете! АНОНИМНИЯ. Пет минути истина!
	Сериозна част от петте минути, помисли си Кеша, заема самопрезентацията.
	Анонимния разтегна ъгълчето на маската си в коронната си цинична усмивчица — от което за пореден път стана ясно, че зад нея няма никакво лице.
	— Но ако някъде авторите на филма са развихрили, извинете за израза — конспирология — то това е по въпроса за съотношението между двете реалности. Във филма хората не знаят какво се случва с тях в действителност. Те виждат себе си и другите във фалшивата реалност, която няма нищо общо с действителното положение на техните физически тела, които плават като зародиши в своите мехури. Именно тази грандиозна лъжа прави освобождението възможно… Защото от съня може да се събудиш в действителността, от лъжата може да избягаш в реалността… Може да преживееш ужаса на пробуждането и да станеш избраник — този, който всичко е разбрал…
	Анонимния направи една от своите коронни гримаси — отначало изрази неподправено благоговение, а после с едва доловимо движение на чертите на лицето го превърна в цинизъм от такъв висок градус, че Кеша едва сдържа смеха си.
	— През онези години цивилизацията се задъхваше под гнета на разрасналия се финансов сектор. Днешният човек трудно може да си представи степента на неравенството в тогавашното общество. Медиите били лъжливи и лицемерни, обществото — йерархично устроено. Затова тогавашните фантасти дори не са могли да предположат, че избраници като Нео в бъдеще ще станат всички без изключение. Само че сред тях нелегалните, ха-ха, няма да са много. Да, приятели, може да се каже и така — ние сме част от Матрицата. Но го осъзнаваме съвсем ясно. Нещо повече, ние плащаме, за да сме част от Матрицата. У нас дори има професионални хумористи, които си изкарват хляба със скечове на тази тема, а пък на всички отдавна ни се гади от скучната им самодоволна тъпотия…
	Анонимния отначало се усмихна криво на собствената си шега, а след това, сякаш уплашен, че може да го помислят за един от тези хумористи, стана мрачен.
	— Ние просто не мислим повече върху тази тема — продължаваше той. — И затова, за разлика от Нео и Магнус, не можем да избягаме. Няма къде. Реалността не е скрита от нас с вселенска лъжа. Защо ли? Защото е твърде разточително. Реалността не е забранена. Тя просто не се вижда. Тя е скучна и ние я крием зад тапетите на фейстопа. Физическият свят е скрит зад купчина електронни симулации и попъпове. Не е нужно някой да ни вкарва в принудителен транс с инжекции наркотици или настроени според ритъма на мозъка светкавици. Ние сами се зомбираме — и най-много се страхуваме, че това може да спре. Ние сме способни във всеки момент да видим реалността, като се дистанцираме от насложената върху нея лъжа, но не го правим. Защо ли? Защото знаем всичко за този скучен и винаги еднакъв бекграунд… Ре-ал-ност. Е и? Защо, Нео? Не е интересно…
	Кеша помисли, че Анонимния е горе-долу също такъв враг на системата, както и Little Sister. „Опа-Зишън Стайл“*85, както са пеели в древността. Просто неговата задача, както и тази на другите славни борци е да събере всички възможни претенции към „мениджмънта“ и да ги сглоби във високопарни, но безвредни комбинации от думи, които не само че няма да разклатят установения ред, но дори по най-убедителен начин ще докажат обратното — чрез допускане на противното.
	[*85 Игра на думи с хитовата песен _Опа гангнам стайл_ и _opposition_ с руски акцент (опАзишън). — Б.р.]
	Не е чудно. Иначе на фейстопа нямаше да има никакъв Анонимен. Ама че лайно е Анонимния. Платено лайно. Не в смисъл, че му плащат — зад маската няма никого — а в смисъл, че карат самия Кеша да плаща за него. Удържат му sharing points.
	Кеша едва забележимо наклони глава и маската замлъкна. Кеша наклони главата си по-силно и Анонимния, който за миг се превърна в звезден дъжд, се смали до обичайната си фигурка на фейстопа. Петте минути истина свършиха.
	Сестричката пускаше корабчета във фонтана. Щом забеляза, че Кеша я гледа, тя се обърна с гръб. Сърцето над главата на Мерилин отново светеше, но мислите на Кеша се бяха насочили в съвсем друга посока.
	Анонимния каза нещо интересно. По-точно, накара го да се замисли.
	Наистина, кога за последен път Кеша видя физическата реалност зад фейстопа? Дори не си спомняше. Пък и защо? Какво, пита се, би могло да се промени там? Ами ако специално се опита да види — направо сега? Ще може ли веднага или не?
	По-рано Кеша можеше да превключва вниманието си много бързо. Това беше лесно и същевременно досадно — трябваше да разфокусира погледа си по особен начин, като че ли е забелязал още един фон, скрит под италианския площад. И тогава…
	Кеша напрегна очите и волята си. Така… Така…
	Фейстопът помътня. След това пред очите му изплува зеленикава пелена, сякаш заспиваше. За няколко секунди му се струваше, че лети нанякъде през облаците зелена мъгла. А после…
	Ами да. Ето го, същото, както винаги.
	Там, където току-що стояха фонтанът и Сестричката, се виждаше хигиеничната тракпад мембрана, която го отделяше от неговата социална партньорка. Именно по нея се плъзгаха ръцете му, когато Кеша чувстваше чуждото тяло. Но за дресираните от дълги тренировки нерви докосването на мембраната вече отдавна се беше превърнало в най-интимна форма на контакт.
	В своето неприкрито естество мембраната изглеждаше странно. Това беше златиста гъвкава повърхност, изработена от нещо средно между разтеглива тъкан и еластична пластмаса със структура на пчелна пита. Така изглеждаха накрайниците на разрядниците, които позволяваха на мембранната матрица да създава тактилни усещания като допълнение към вътремозъчната стимулация.
	Върху мембраната се виждаха тъмни участъци, оставени от неговите ръце и крака, които са опипвали, превръщали и обхващали онова, което е било скрито зад нея. Като омазнената облегалка на диван в древен love-хотел, каквито понякога показват в киното. Ето каква си била ти, сестричке, мрачно помисли Кеша и така се възхити от собствената си изтънчена ирония, че едва не произнесе на глас тази мисъл…
	После погледна ръцете си.
	Ноктите на пръстите му бяха като миниатюрни меки плочки, които не бяха в състояние да се захванат за нищо — те бяха поддържани къси още от детството му. Дланите и пръстите бяха покрити от сложна оранжева татуировка — имплантирани в кожата микросензори, които работеха заедно с мембраната.
	Мембраната беше толкова податлива, че позволяваше изпълнението на всякаква акробатика и камасутра. Тя приличаше — Кеша не се сдържа да направи сравнението — на огромен презерватив.
	При това продупчен. Нямаше никакъв пряк контакт между социалните партньори — с изключение на изискваното по закона „За общественото самовъзпроизводство“ универсално копулативно отверстие „ACϟDC“, предназначено за хетеро и гей двойки (как се оправяха лесбийките Кеша нямаше представа — сигурно съществуваше някакъв нетривиален механизъм).
	Кеша не беше инженер-нанотехнолог и изобщо не разбираше как този отвор, покрит сега с малка завеса може да се движи по мембраната. Вярно, отворът имаше тънък черен кант и всъщност точно този кант се местеше — като цип, който се плъзга във всички посоки… Самият отвор, казано на технически език, не беше в мембраната, а в черния диск, тя просто заемаше цялата му площ и от него се виждаше само краят. Но физиката на случващото се все едно оставаше непонятна.
	Кеша отклони поглед от мембраната, погледна надолу и видя своето тяло.
	То безтегловно се рееше в миниатюрното празно пространство — ту се приближаваше към сребристите стени, ту се отдалечаваше от тях. Антигравитация. Силата на тежестта веднага би превърнала миниатюрния модул в ковчег, където са го затворили жив. А така — той просто си се рее в пространството…
	Беше облечен с оранжева хигиенна пижама, която приличаше на нещо средно между лек скафандър и ватиран халат, увит около ръцете и краката. Пижамата му беше разтворена на корема и разкриваше подобие на дебели пластмасови бански в телесен цвят. Върху тях се виждаше сложния зъбчат отвор на копчелъка с думата „GooD!®“ — търговска марка на Google Dick.
	Ако се вгледаш, може да различиш ситните букви „lt eels reel GooD, man!“ на същото място, където при пускането на приложението се отваряше слузестия копулативен порт.
	Кеша вече отдавна не беше виждал своя рекреационен орган в работно състояние: за да се задейства Google Dick и да се включи микрохидравликата, подсилена от Макаро-Пружинената Технология®, вниманието трябваше да бъде насочено към фейстопа. Трябваше да съзерцаваш партньорката или партньора, в идеалния случай да се включиш или към „ЛАВБУК ИУВКЩЩЬ“, или към някое друго социално-еротично приложение.
	Анонимния е прав, няма никакъв световен заговор. Никой нищо не крие, брадър. Може да се понапрегнеш, както сега, и да видиш всичко.
	Но защо? Нима, както казваше Ксю Баба, цветето гледа корените си? То следи слънцето. Слънцето при нас, много ясно, са тримата зукърбрини… Но за основното Ксю май е права.
	Сравнението беше точно — коренът на растението се чувстваше прекрасно в подземната тъмнина и биологичното тяло на Кеша също нямаше нужда от внимание. Низката физическа основа на живота в наше време може да съществува почти без да напомня за себе си — сега Кеша, всъщност, надничаше под кожата на реалността.
	Плътният пластмасов памперс, съединен със стената посредством няколко разноцветни маркуча, не просто отвеждаше секретите и течностите, отделяни от човешкия организъм, но и поддържаше телесните отверстия чисти, обогатявайки кожата с вода и кислород. Пластмасовите удебеления под мишниците попиваха потта и я превръщаха в почти неуловим аромат на борова гора — избран от Кеша по каталог сред хиляди миризми. Капилярният биобинт, омотан около ръцете и краката, всяка нощ упражняваше мускулите, като ги караше да се свиват под действието на електрически разряди. Без рани от залежаване, без мръсотия. Вечна чистота. Ето как се беше сбъднала древната мечта на всички безделници — да се отпуснат и да сънуват цял живот, без това да вреди на здравето им.
	Кеша се поколеба за миг, после вдигна очи нагоре и решително впери поглед във висящото точно над него кръгло огледалце.
	Ами че той изглеждаше дори романтично.
	Бузите и черепът му бяха покрити с тридневна четина — епилационният модул беше настроен да работи на минимална честота. Устата и носа скриваше подобната на пилотска маска за дишане система „LifeBEat“, която подаваше на организма най-чист въздух, вода и храна през тръбички („LifeBEat“ се разшифроваше като „breath & eat“ плюс глагол, който сякаш улавяше ритъма на сърцето и още, естествено „ВЕ“ — „what you truly are“, Сестричката няма да ми позволи да излъжа). Храната е еднаква за всички — полутечна: фибри, белтъчини, въглехидрати, витамини и минерали. А пък вкусът зависи от готовността да похарчиш шеринг пойнтс. Не всеки може да си позволи супа от костенурка.
	Най-интересната част на намордника, разбира се, не са медицинските рецептори и не е стоматологичният модул, а стимулаторът за целувки and more… Как работи той, Кеша нямаше ни най-малка представа.
	Затова пък опората на информационната реалност, хардът на фейстопа, изглеждаше крайно неугледно. На нищо не приличаше. Тясна пластинка от сива пластмаса под линията на косата. Приемникът на стигащия дълбоко в мозъка електрод, увит в биопластмасата, от която е направен и памперсът на задника му. Само че от памперса излизат кабели и тръбички, а на фейстопа няма нищо… Не, все пак има нещо. Мъничка дупчица с миниатюрен надпис „for professional use“*86. Вече много пъти Кеша се канеше да разбере за какво служи тя и през цялото време забравяше.
	[*86 За професионална употреба. — Б.а.]
	Никакви жици и маркучи не излизат от фейстопа, защото мозъкът не ходи по голяма нужда. Ходят по нужда в него… И са се научили да го правят отдавна без каквито и да е жици. Ако Кеша беше заможен, може би щеше да мине и без имплантиран в мозъка електрод, но неинвазивните технологии струват скъпо, пък и тогава нямаше да живее тук. А базов фейстоп можеше да се сложи за сметка на обществото. По-точно, не да се сложи, а да се отгледа. Като дърво. Засаждат семенце на челото. И то деликатно пуска корени в мозъка, само си намира центровете, към които трябва да се свърже. Всичко е научно и безопасно, правата на Кеша са защитени осемкратно.
	Не беше съвсем ясно, защо фейстопът се нарича точно така — повече му подхожда „headtop“. Във всеки смисъл. Първо, системата натоварва главата, а не лицето. Второ, названието „facetop“ повече подхожда на намордника на системата „LifeBEat“, а не на сивата ивичка на челото. Сигурно просто са наследили терминологията от Мордор с неговата Мордокнига.
	Кожата му нещо е съвсем бледна… Но казват, че така е по-добре — от ултравиолетовото излъчване тя старее. Макар че, от друга страна, за кого да се правиш на по-млад?
	Кеша мрачно огледа миниатюрния си бокс.
	„Ковчег — помисли си той. — Облицован с мека обшивка. За да не си счупя главата…“
	Преувеличаваше разбира се. Обемът лично пространство наистина не впечатляваше. Но затова пък пред Кеша беше мембраната, зад която спеше Мерилин. Така че, все пак, не е ковчег. В гробовете няма социални партньорки. Ако не се брои, естествено, булевардната литература.
	Кеша с усилие извърна глава.
	В мрежата на стената лежаха неговите Персонални Айтеми. Такива в ковчезите също няма.
	Или пък някога в древността са слагали?
	Мече. Мъничко плюшено мече. С него е свързано нещо топло, от инкубаторното детство — но не може да си спомни ясно. Такива имат всички руски кракли (Кеша не знаеше какво значи думата „кракл“ — изглежда, с нея наричат онези, които в Персоналните Айтеми имат такова мече, макар по звучене в този случай, естествено, повече ще подхожда думата пате). Пластмасово моряче с фланелка на райета. Това май беше след мечето — но също толкова отдавна, че не може да си спомни. И количка. Синьо-жълт състезателен болид, също от мека пластмаса.
	Някой, мисля, че беше философът Ян Гузка, казваше, доколкото помня, че Персоналните Айтеми са нужни за запазване на коренната идентичност в условията на полисексуален мултикултурализъм. За да може във всеки момент да се отдалечим от суетата и да се върнем при извора. Затова всички руснаци имат мече, а всички французи — петле. Иначе как ще си спомним кои сме всъщност?
	— А кои сме ние всъщност? — попита Кеша.
	И веднага дочу собствения си глас. Устните и езикът оставаха неподвижни — фейстопът сам превеждаше артикулираната речева интенция като звукова поредица и я изпращаше след кратко забавяне в слуховата зона на мозъка. Но Кеша си спомняше за това само през онези минути, когато виждаше в огледалото надянатия върху лицето си намордник на системата за жизнено осигуряване. А това се случваше крайно рядко.
	И добре, че е така. Пустинята на реалността вече беше успяла да го умори — тя приличаше на желязна пружина на затворнически креват от филмите за тоталитарното минало на човечеството. За щастие, не беше никакъв проблем да я покрие с най-съблазнителен матрак.
	Кеша прехвърли вниманието си върху фейстопа, който, докато разглеждаше личния си модул, се беше превърнал в набор от блещукащи пред очите му размазани петна. Отначало те изобщо не искаха да се съживяват и да се изпълват със смисъл. А след това нещо в него се обърна и той отново видя площада, фонтана и Little Sister, неодобрително присвила очи срещу него. Тя винаги се мръщеше, когато фейстопът оставаше без внимание.
	Кеша погледна аватарите на приложенията. Приличаха на фигури от недоиграна шахматна партия. Погледът му се спря на Ксю Баба.
	Можеше да навести старицата. Не защото се беше затъжил за невъобразимата й мъдрост — просто винаги е добре да направиш в информационния космос няколко безсмислени лъжливи кръгчета, за да заблудиш колкото се може повече метадатата — всички тези „кой, кога и с кого“, които системата отчиташе всяка секунда.


>>	Метаданни

	Ксю Баба беше нисичка. Когато стоеше на фейстопа, приличаше на сгъваем чадър: жълтата й хламида приличаше на калъфа, а високата златна тиара с плоско дъно приличаше на дръжката на чадъра.
	Той се разгъваше доста хитроумно.
	Щом Кеша кимна на Ксю Баба, фейстопът се скри в мрака, а на мястото на старицата изникна отлят от злато магически символ — май че „ОМ“ (Кеша не беше сигурен).
	Символът засия ослепително, а когато светлината най-накрая изгасна, Кеша видя огромна зала с мозаечен под. На високия подиум имаше тъмносин трон на златни звезди. А на трона седеше Ксю Баба — с посивели коси, чистичка и невероятно, почти до прозрачност, древна (никой не знаеше кога е било направено това информационно копие).
	Сега нейната хламида беше разперена по трона и бе изпъстрена с цветни йероглифи, а тиарата на главата й сияеше като Google Dick след вдигането — във всеки случай, ако се вярва на гласовата команда на инициализацията.
	„На фейстопа не може да се разпростреш така — помисли си Кеша с неясна враждебност — там, май, регулират и яркостта, и размера… Никой да не изпъква много-много…“
	Той веднага си спомни, че за плодотворен контакт с духовния учител, трябва да изпитваш доверие и любов — и се постара да събуди тези чувства в душата си.
	Ксю Баба беше духовна светлина и не можеше да се рекламира сама, както Анонимния. Но на помощ й се притече анонимен мъжки бас, който тържествено произнесе зад трона (сякаш там се криеше предан на старицата мамелюк):
	„Ксю Баба, връстница на хилядолетието, е имала невероятно дълъг и изключително наситен живот. Тя преминава през горнилото на фирмените купони и революции, разочарова се от земния път, а след това дълги години медитира в най-добрите пещери на Хималаите и Тибет, където придобива непостижима мъдрост, която споделя днес със зрителя. Една мъдрост на час!“
	Ксю Баба срамежливо поклати глава, като че ли се стесняваше от препоръките. След това разлепи сухите си устни и каза:
	— Отвътре човекът е подобен на филм, който никой не гледа. Това го разбират мнозина. Но какво става, когато в потока от впечатления благодарение на особени духовни практики се появява „трансценденталният наблюдател“? Ами нищо! Чисто и просто започва филмът за трансценденталния наблюдател, който съзерцава потока от впечатления. Но и втория филм, уви, никой не го гледа, също както и първия. Само че това го разбират вече малцина. Филмите за тях впрочем също никой не ги гледа… Тогава има ли изход?
	Ксю Баба замълча — и изчака няколко минути дали Кеша няма да се абонира за платено продължение.
	Но Кеша наклони глава настрани.
	— Благодаря, Ксю — каза той — за днес имам материал за мислене. Пък и аз, честно казано, пак не вдянах… Но ние все едно те обичаме.
	Ксю Баба кимна с тиарата.
	— Това беше проповед от петнадесет нула нула джи-ем-ти — каза тя. — Оммм!
	Синият трон със златните звезди изчезна в океан от светлина. Безплатната мъдрост беше кратка и, как да се изразя, не особено удовлетворителна. Възможно е, да са го направили така специално, за да подмамят клиента за платено консумиране. Само че и платената мъдрост не удовлетворяваше. Кеша го знаеше от опит.
	— Ксю Баба! — повтори жизнерадостният мъжки бас. — Една непостижима мъдрост на час!
	Щом изплува от потоците предвечна светлина, Кеша отново видя фейстопа и фигурките по него.
	Трябваше да направи още две-три заблуждаващи маневри. От повече нямаше смисъл — заради прекалено необичайните шаблони в метаданните системата можеше да се досети, че Кеша я мами. Следователно, трябваше да действа по възможност еднообразно, за да изглежда днешният ден като вчерашния — нещо, което начинаещите конспиратори не разбират.
	След кратък размисъл, Кеша кимна на библиотекаря Борхес — старче със синя академична мантия, което държеше под мишница огромна книга с кожена подвързия.
	Площадът се разтече, размаза се в разноцветни лъчи и около старчето, което се озова точно пред Кеша, за няколко секунди израсна мрачно помещение, което приличаше на нещо средно между алхимична лаборатория и библиотека — с висящи по стените скелети на гущери и прашни шкафове, пълни с кожени книги.
	Старчето седна в креслото и посочи на Кеша съседното. Кеша се настани срещу него, а над главата на старчето светна опцията:
C>
	ARTICULATION / SILENT MODE
C$
	Кеша кимна надясно. SILENT MODE беше по-безопасен. Освен това на него му харесваше как немите отговори на Библиотекаря влизат в съзнанието му — явлението приличаше на телепатия и ако не бяха жиците в главата му, Кеша би могъл да реши, че е точно така.
	Беше време да зададе въпрос. Кеша замислено извърна очи нагоре и видя на тавана фреска с ангели. Кой знае защо ангелите имаха двойни криле, като водните кончета — горният чифт зелен, а долният — червен. Те се носеха във вечерното небе около три слънца.
	„Зукърбрините“ — досети се Кеша.
	Библиотекаря прие тази мисъл за въпрос. Кеша не възразяваше. Библиотекаря го помоли да уточни какво го интересува — историята на термина, неговите различни значения или сегашното. Кеша, естествено, знаеше какво означава терминът понастоящем — но мислено вдигна рамене. В смисъл, че му е интересно всичко. „С картинки ли?“ — попита Библиотекаря. „Че как!“ — отвърна Кеша.
	Докато Библиотекаря му почесва мозъка, можеше и да подремне: услугата е безплатна.
	Кеша затвори очи и се отпусна, а в ума му заструи ромолящ поток от информацията. Кеша разбра, че Зукърбрин е термин, който се е появил за пръв път в първото десетилетие на двадесет и първи век. Бил образуван от имената на двама титани на тогавашния интернет — Зукърбърг и Брин, и означавал метафоричен Наблюдател — нещо като задекранен надзирател, който наблюдава ползвателя през тайно включена камера в таблета или компютъра…
	В полезрението на Кеша започнаха да се появяват — като афиши, които се застъпваха един друг, когато ги лепяха върху рекламна колона — цветните снимки на гигантите от ранния цифров век. Под всяка имаше подпис.
	Сергей Брин, който се разхожда по подиума с първия модел цифрови очила GOOGLE. Марк Зукърбърг в римска тога (приличаше на император Август). Евгени Касперски, който води на каишка млад гепард. Антон Носик със своята очарователна Долба и четирите прелестни дечица.
	Кеша предполагаше, че списъкът се прави от политкоректни съображения, като в него се вкарват колкото се може повече представители на старата руска култура — така че да е невъзможно да разбереш, кой от сънародниците ни е истински титан, а кой — нищожен капо в световния електронен концлагер. Изглежда, че този Носик е бил сравнително известен персонаж — Кеша беше чувал пословицата: „За всяко хитро носле има свой ван гогол с бръснач“. Във всеки случай, нямаше съмнение, че на друг локализационен език списъкът би изглеждал по друг начин — и Кеша все едно нямаше да познае никого.
	След това, продължаваше Библиотекарят беззвучно, в думата „зукърбрин“ се появило друго, по-мрачно значение. В онези години била крайно разпространена порнографията в мрежата, която служела на значителна част от човечеството за евтин сурогат на половия живот. Започнали да наричат Зукърбрини злите духове сукуби*87, които изсмукват човешката жизнена сила, изхабявана по време на интернет мастурбациите. Предполага се, че понятието е въведено в употреба от църквата, която предложила широк спектър услуги за осветяване на гаджети и провеждане на IP-екзорсизми срещу зукърбрините, полепнали по конкретен мрежови адрес.
	[*87 Сукуб — женски демон от юдейската и християнската митология. Храни се с жизнената сила на спящите мъже, докато се съвкупява с тях. — Б.пр.]
	Този път изскочиха малко странни картинки — младо попче с бяла калимавка чете молитва пред синия екран с дребен бял текст (надпис: „файъруол не спира бесовете“), а после — под с петна от кръв и стъпкани очила GOOGLE (надпис: „посетителите на волгоградския нощен клуб «Шеста Армия» свалиха още един разузнавателен дрон АНБ“). След това Кеша видя огромна щипалка с щипки като на скорпион — така според мисленето на православния художник изглеждат зукърбрините.
	Обаче, продължаваше Борхес, както често се случва в културната история, с годините тази дума загуби първоначалните си значения и негативни конотации. Тя стана термин на новата философия, който означава другото (да не се бърка с „друга“, „друг“). Да покажа ли философск. зн.?
	Няма нужда, отвърна Кеша.
	Накратко, продължи Библиотекарят, започнаха да наричат зукърбрин непостижимата всевиждаща сила от другата страна на десктопа и фейстопа. Отначало на шега. Но с годините думата придоби широка употреба, а сетне стана общоприет юридически термин за обозначаване на виртуалния управленски фокус, който не е подчинен на конкретна човешка воля. Хората смятат за оскърбителни и недопустими функциите на наблюдение и контрол само тогава, когато се извършват от други хора. Микрофонът и камерата ви чуват и виждат постоянно, но самите те не осъществяват наблюдението. За това е нужен човек. Тиранията на човека винаги е диктатура на личността. Тиранията на безусловно изпълнявания закон, съвместно приет от хората, е свобода. Така тоталният контрол губи репресивната си функция, ако от сферата му изцяло премахнем другия и го заместим с друго, тоест, с оптимален алгоритъм, основан на живия човешки опит, но лишен от собствен интерес и воля. Зукърбрин не е човек. Това е метод. Демокрацията е твърде важна, за да поверим нейното изпълнение на хората. Борбата с терора — също.
	Да се превъртят шестдесет минути, изкомандва Кеша. Казах, че не искам филос. зн.
	С удоволствие, отвърна Библиотекаря. Така преходът от двупартийна открита към трипартийна закрита система на управление предполагаше, че за обществено признание се борят не двама противостоящи претендента, а трима взаимно допълващи се зукърбрини, които условно се наричат „консервативен“, „радикален“ и „либерален“ — при това емулативно един от зукърбрините е частично негър, другият — частично китаец и пр. (условният расово национален състав зависи от зоналността). При това управляващият зукърбрин се променя след изборите не веднъж, а толкова пъти, колкото се трансформира общественият сантимент, измерван непрекъснато в реално време…
	Да се превъртят още двадесет минути, разпореди се Кеша.
	Останаха шестнадесет, отвърна Библиотекаря.
	Тогава да се превъртят петнадесет, заповяда Кеша.
	С удоволствие. Властта може да преминава от един зукърбрин към друг или трети до седемстотин пъти в секундата — и всеки път се постига изключително сложен компромис между трите политически платформи, който позволява по най-изчерпателен начин да се отчита настроението на гражданите в реално време. Нито един от най-умните и най-бързи политически коментатори отдавна вече не може да проследява тези процеси със скоростта, с която се случват. В резултат на това, политиката е останала достъпна за човешкото разбиране само в тази област, където протича обсъждането на новите алгоритми, а самият политически процес…
	Да се превъртят… Сравни зукърбрините с три постоянно сменящи се остриета на свредел, който ежесекундно се врязва в реалността, за да пробие път към светлината… Да се превъртят… Затова зукърбрините винаги са изобразявани заедно: никога не е ясно точно кой от тези алгоритми е най-висшата власт в дадена секунда. Край.
	Кеша два пъти наклони глава наляво. Библиотекаря затвори дебелата кожена книга, библиотеката се оттегли назад, смали се и угасна, а Кеша отново се озова на фейстопа.
	Следващият избор беше лесен.
	Близо до Ксю Баба на фейстопа стоеше брадат господин с бастунче, със смокинг и папийонка, под която висеше тежък кръст, който образуваше с папийонката подобие на медно водно конче. Така, според мислите на неизвестния художник, би трябвало да изглежда Играча (локализация, достоевски, локализация), но този персонаж напомняше на Кеша Набожния вампир. Кеша кимна на Играча и той, като замахна с бастунчето, го мушна в своята папка.
	Това беше нещо като фейстоп във фейстопа: вавилонска игротека, тъмна пустота, в която в подравнени редици висяха разноцветни сфери за игра. Ако ги привикаш към себе си, може да надзърнеш в множество различни пространства. Във Вселената на Играча се случваха много интересни неща.
	В танкосферата се разгаряше ненадминатата битка край Бранденбургската врата, където десетина леко сплеснати ИС-6 се биеха на живот и смърт с три сиви „мауса“. Американският и японският флот се бяха сблъскали край неизвестен атол и изходът не беше ясен, защото отборът на японците наскоро се беше ъпгрейднал по точки и сега империята притежаваше атомна бомба. Покритите с киселинна слуз ейлиъни*88 атакуваха кръстоносците — както обикновено, всички слотове за ейлиъни бяха заети, имаше свободни само за кръстоносци.
	[*88 Пришълци (от англ. alien). „Пришълецът“ — американски научнофантастичен филм на ужасите на режисьора Ридли Скот. — Б.пр.]
	Изобщо може да намериш себе си по множество най-разнообразни начини. Разрешаваше се и само да наблюдаваш случващото се през нечии чужди очи — цял куп хора безплатно шерваха опита си от играта. Кеша се канеше да влезе в танкосферата, но изведнъж чу тревожен зумър.
	Общосистемно съобщение (или, както се изразяваха пандитите*89, Думата на Зукърбрина). Обикновено тези съобщения се отнасяха до най-различни нови неудобства и неприятности. Както по-рано са казвали, тревога. Свикват всички горе на палубата.
	[*89 В Индия — почетно звание на учен брахман; високообразован човек. — Б.пр.]
	Кеша прати всички по дяволите и побърза да се върне на фейстопа. Темата на правителственото съобщение обаче го настигна преди да стигне до познатия италиански площад: „ВОРУ ВОР“
M>	center
	WAR ON WAR
M$
	Както винаги, бяха се олели с локализацията. WAR ON WAR е просто антитерористична емисия на новините. Не си струваше бързането.
	Тези две емисии, впрочем, имаха една приятна черта. Тях по подразбиране ги четеше помощника на фейстопа — т.е., в неговия случай, Little Sister. Неясно защо това всеки път за няколко часа примиряваше Сестричката с Кеша.
	Сестричката вече стоеше до фонтана с рог в ръка. Направи се, че не вижда Кеша (всъщност, беше точно обратното — без да вижда Кеша, тя се престори, че го вижда, като се преструва, че не го вижда — обаче за какво му е на човек да задълбава толкова?), вдигна рогчето, грациозно се изви и звънко, по младежки закачливо затръби.
	В звука на рога имаше нещо до болка обидно. Ако група зли психолози и хипнотизатори се опита специално да синтезира звук, способен да напомни на Кеша, че младостта, безгрижието и красотата вече нямат нищо общо с него, сигурно щеше да се получи нещо подобно на това. Макар че, от друга страна, беше непонятно, чии са все пак младостта и красотата, ако Сестричката е плод на неговите мисли и изобщо няма никаква друга материалност… Ксю Баба, по всяка вероятност, щеше да го обясни. Само че не е сигурно, дали той ще разбере.
	Сестричката свали рога, изчака присъстващите на площада приложения да се обърнат към нея и каза:
	— Извънредно съобщение! Комисията по обществена сигурност информира гражданите, че вероятността от нов терористичен акт на Бату Караев в близките пет денонощия нарасна до двадесет и пет процента! Кодът за заплаха е повишен от жълт до оранжев! Ако искате да попитате нещо за терориста Бату Караев и опасността, която той представлява за обществото, аз съм на ваше разположение…
	Докато правеше съобщението, Сестричката не гледаше към Кеша, а сякаш говореше на приложенията, внимателно и тревожно оглеждайки лицата им — заради което Кеша за няколко секунди се почувства като един от стоящите на площада. Това беше страшничко, защото силно понижаваше личния статус. Но страхът отмина моментално. Кеша си помисли, че е съвсем възможно да се уедини със Сестричката в някое сенчесто прохладно място и да послуша за Караев. Макар че разказът, разбира се, ще е скучен. Всички тези зукърбрински съобщения са елементарна пропаганда и промиване на мозъците.
	Той махна с ръка на Сестричката.
	— Искам да попитам — каза той. — Само че не тук. Да отидем в киносалона, малката. Там ще ми разкажеш.
	Площадът се разкъса на цветни зигзагообразни фигури и Кеша се озова със Сестричката в личния си киносалон — където ходеше да гледа стари двуизмерни филми. Помещението беше голямо с меки кожени дивани и кресла, копие на киносалона в яхтата на някакъв руски олигарх от древността. Креслата бяха много, в случай че Кеша поиска да гледа филм заедно с приятелите си, но за всичкото време Кеша само два пъти замъкна тук Мерилин — с пряк линк от семейната спалня. И двата пъти тя заспиваше на средата на филма.
	Кеша реши, че Сестричката днес е особено сладка. Тя, разбира се, усещаше всичко (всъщност той самият… и т.н., и пр., но нали не е забранено да забрави за това поне за кратко?) и кокетничеше: държеше се така, сякаш единствената й задача бе да предостави на клиента поисканата информация.
	Разбира се, беше точно така. Беше кокетство да се старае толкова. Кеша седна на мекия нисък диван пред екрана. Място тъкмо за двама… Сестричката пристъпи към екрана и застана на края, за да не пречи на Кеша да вижда изображението.
	Светлината изгасна и в залата стана почти тъмно. Тъмнината и близостта на Little Sister го вълнуваха, но без Мерилин Сестричката ставаше физически недостижима. Можеше да се приближи до нея само на метър-два, по-нататъшните стъпки и ръкомахания някак не се вписваха в пространството и изобщо не съкращаваха дистанцията…
	Онова, което Кеша направи после, беше, разбира се, безумна непредпазливост. Но силуетът на Сестричката в полумрака толкова го разпали, че той така и не успя да обмисли действията си предварително.
	Пауза.
	Фейстоп.
	Напудрената Мерилин със светещото над главата й рубинено сърце (както винаги).
	Спалня. Никакви обяснения, никакво кандърдисване. Хващаме я за ръката и я замъкваме.
	— Мила, отдавна не сме излизали заедно никъде, ще вземат да ни одумват във фейстопа, хе-хе… Недей да спориш. Отиваме да гледаме едно предаване за тероризма. При мен. Като твой мъж имам право…
	Мерилин не спореше.
	Бърз скок обратно в киносалона, заобикаляйки фейстопа. Маневра, достойна за сексуално възбудения Наполеон.
	И последното: да кимне в процепа на открехнатата врата на добрия бояджия Мутабор. Той също може да се отбие за минута — защо не. Може пък да боядисваме стените в киносалона… Нали хората си правят ремонти.
	Едва когато седящата до него на дивана Мерилин (днес беше необичайно разсеяна) се превърна в Сестричката, а оригиналът, който стоеше край екрана, се стопи в тъмнината, Кеша разбра колко рискува.
	Та нали Сестричката озвучаваше предаването.
	Сега тя ще говори… той никога преди не беше опитвал да я съблазнява, така да се каже, в работното й време. Дали бъгът все пак ще проработи? Тогава кой ще говори — Сестричката или Мерилин? Или този въпрос просто губи смисъл?
	Сестричката обърна лицето си към Кеша и приветливо се усмихна. Както подобаваше на фейстоп помощника при изпълнение на служебните му задължения.
	— Сега — каза тя — ще ви покажем Бату Караев.
	Устата й аленееше толкова близо, че Кеша усети вълната от топъл въздух и слабия аромат на горски ягоди.
	На екрана се появи главата на човек на средна възраст. Той имаше широк гърбав нос, като че ли счупен на няколко места, кафяви очи с различна форма и посивяла брада, която закриваше бузите му.
	— Това, което виждате — каза Сестричката — не е реална снимка, а реконструкция. Така би могъл да изглежда сега Бату Караев, най-страшният съвременен терорист, по-известен на човечеството като „Dreambomber“.
	Кеша сложи ръка на коляното на Сестричката. Точно под края на синята плисирана рокля.
	Веждите на Сестричката едва забележимо се повдигнаха — и толкова.
	— Наричат Бату Караев „Dreambomber“ — каза тя — защото той извършва теротиристични актове в колективните сънища. Желаете ли да получите историческа справка за колективните сънища?
	— Аха — отвърна Кеша.
	— Кратка или пълна?
	— Пълна разбира се.
	Не му трябваше справка за колективните сънища — искаше Сестричката да говори по-дълго. Двусмислеността на ситуацията просто го очароваше.
	— Технологиите на рекреационно сънуване — започна Сестричката — са били разработени скоро след като климатичните катастрофи, войните и великите научни открития довели до преселение на цивилизованото човечество в офглобални структури, свободни от гравитационни сили…
	„Свободни от гравитационните сили — усмихна се вътрешно Кеша. — Разбира се, че свободни, като няма с какво да плащаме. Ако имах шеринг пойнтс, щях да си живея на Еврайх… Щях да имам и сила на тежестта, и лично пространство от две стаи. С тоалетна и душ. Лично щях да си бърша задника. А Сестричката щеше да бъде от биопластмаса. Щяхме да ходим с нея по пода без всякакви лайноизсмукващи памперси… И без жици в главата… Не, най-важното е, че всяка секунда ти промиват мозъка — свободни… свобода…“
	— Това радикално е променило начина на живот и потребностите на човека — продължаваше Сестричката. — Новият стил на живот ги принудил да се откажат от модела на растеж, изчисляван в GDP — т.е. в брутен вътрешен продукт…
	— Колко си ми умна — прошепна Кеша.
	Дланта му бавно-бавно запълзя нагоре. Няма защо да жали държавния агитатор.
	— Разбира се — продължаваше Сестричката — живителният извор на прогреса — ежегодният растеж — не е изчезнал никъде. Но хората се отказали от материално-разходната компонента и вместо GDP започнали да го измерват в SSP — Sensate Shared Product, който съответства горе-долу на общия обем колективен телесно-емоционален опит. Това била най-значимата технологична революция, защото премахнала по-голямата част от промишлеността, като освободила човечеството от значителна част от материалното производство. В историята на човечеството станала най-голямата промяна на парадигмата…
	Ръката на Кеша лека-полека се настаняваше под синята плисирана пола. На лицето на Сестричката се появи жална гримаса — ето вижте в какви условия съм принудена да работя — но тя продължаваше:
	— Културата на човечеството е предметна — нейните обекти се преживяват от хората чрез сетивата. След като се научило абсолютно достоверно да възпроизвежда усещанията без съответната им материална основа, човечеството направило огромна крачка напред и издърпало най-бедните обществени прослойки до такова равнище на потребление, което преди било достъпно само за средната класа… Следващата стъпка била пренасянето на по-голямата част обществени комуникации в колективната фаза LUCID на нощния сън. Животът на човека отново станал пълноценен, отворен за социално творчество и растеж…
	Сестричката беше с миниатюрни прашки.
	„Само че кой й ги е обул? — помисли си Кеша — Теоретично — аз. На практика — също аз естествено. Но кога? Точно сега ли, когато ги напипах? Или още преди това, несъзнателно?
	Така или иначе, напразно ходи с такива, ще си притисне съдовете… Ще трябва да й кажа…“
	Когато Кеша правеше някое особено изобретателно движение с пръстите, Сестричката започваше често да мига, сякаш се опитваше да се отърве от попаднала в окото й мигла — но продължаваше да говори:
	— Sharenomics, която смени Economics, даде път на човечеството към безкраен растеж. Първите десетилетия на тази епоха бяха време на невероятен полет на човешката мисъл, на оптимизъм и безгрижие. Тогава мнозина си мислеха, че ужасите на миналото са останали в историята, терорът включително. Терористът от офглобната структура ще трябва да напусне персоналния модул и да търси оръжие и съучастници в непригоден за подобни операции свят… А че злосторниците могат да използват постиженията на прогреса за целите си, на никой не му хрумваше. Обаче именно пространството на колективния сън се оказа най-незащитено от терора…
	През това време Кеша съвсем изнагля. Сестричката нямаше какво друго да прави освен да говори и жално да се усмихва. Нямаше как: Кеша си поръча пълна справка.
	— Първоначалните технологии на групови сънувания практически не са се отличавали от използваните в наше време — по простата причина, че човешкият мозък оттогава не се е променил. Но в онези години не е имало никакъв контрол върху подобни технологии. Всеки ползвател можел както си иска да програмира сънищата си и да кани в своя авторски сън други хора. И не само това, един опитен професионалист без усилия можел да се включи към който й да е комерсиален скрипт и да го модифицира, както му харесва. Колективните сънища в онези години не са били опазвани от външна намеса — никой не виждал заплаха в това…
	Кеша най-накрая пъхна палеца си под прашката. Отначало един. След това втори. След това трети — като че ли това беше цинично и сплотено национално малцинство, което организирано се преселва на някое топло място.
	— Колективните сънища се смятали за най-безопасното от развлеченията — продължаваше Сестричката намръщено — защото от всеки кошмар винаги можело да се върнеш в реалността. Както казвал по друг повод Епикур, болката в съня не може да бъде прекалено силна или прекалено дълга. Никой още не знаел за възможността да затвориш човека в съня. Младият програмист Бату Караев направил това откритие.
	Кеша не издържа. Смъкна се от дивана, застана на колене пред Сестричката и решително сложи ръце на краката й — като на кормилото на голям мек мотоциклет, който се носи към щастието. Веднага стана ясно, защо Сестричката е с прашки — тях изобщо нямаше нужда да ги сваля, достатъчно беше само да ги дръпне на една страна.
	Сестричката повече не се мръщеше. Сега тя го гледаше с поглед, загадъчно блеснал в тъмнината, и говореше, като едва-едва се запъваше в такт с неговите тласъци:
	— Сега вече няма възможност да се установи как именно Караев е стигнал до тези свои възгледи, кой му е повлиял и кои са били неговите духовни учители. Ясно е само едно. Караев не е споделил с никого за своето съвсем случайно направено откритие. В онези години Караев не бил терорист. Той работел като програмист в киберсигурността. Обаче дълбоко в душата си се чувствал… Художник. Да, да, правилно чухте — художник, също като Хитлер. Ето откъс от дневника му — запис, направен от него на двадесет и пет годишна възраст…
	Това, че Сестричката говореше непрекъснато, възбуждаше Кеша, но му пречеше да се съсредоточи върху процеса — вниманието му постоянно се отклоняваше от физиологичните усещания към разказа й. Но поради същата причина упражнението можеше да се разтегли във времето.
	Кеша се обърна към екрана.
	От екрана го гледаше млад мъж с гъсто обрасла четина. Беше облечен с черен мундир CyberSec, а стаята зад него приличаше на зала в кунсткамера с всякакви занимателни гадости — изроди в стъкленици със спирт, скелети на двуглави животни, нашийници и камшици за изтезание, огромни мечи капани и разнокалибрени никелирани куки. Така можеше да оформи фейстопа си само някой психар. При това психар с — все още — чиста съвест, който не се страхуваше, че ще го държат под око.
	Младият Караев погледна в обектива и каза:
	— Ето какво е важно. Целият съвременен инструментариум на изкуството е безумно остарял. Във времената на Омир било възможно да покориш хората с магията на думите… Преди триста години зрителят все още можел напълно да се отъждестви с филма не насън, а наяве. Но днес е безполезно да описваме вълнението на духа с думи или да показваме на зрителя движещи се картинки, които изобразяват маршрута на физическото тяло сред другите материални обекти. Животът повече не се поддава на достоверна симулация с такива методи. Новото изкуство възниква някъде на границата на технологиите на осъзнатия сън и хипнозата. Художникът на бъдещето ще рисува човешките животи. А след това ще предлага — или ще заставя другите да преживеят насън създадения от него сценарий, като го превърнат в пълноценен чувствен опит. Границата между изкуството и живота изчезва напълно. И не само това, художникът ще стане подобен на Бога. Той ще може да решава кое, как и кога да се случи със зрителя, като опакова в тази принудителна рисунка дори онова, което индивидуумът вижда като изблик на свободната си воля…
	Кеша се извърна от екрана. Зарадва се, че Сестричката го кара да си отвлече вниманието — вече се беше отдалечил от точката на невъзвратимост и сега можеше отново да повтори своето сантиментално пътешествие.
	— Програмист от най-висока класа, Караев бил постоянен консултант на спецслужбите — продължаваше Сестричката. — Той до най-малка подробност знаел как функционира изключително сложният електронен свят край нас. По тази причина лесно преодолявал защитните стени, с които човечеството се опитвало да се огради от злото. Първоначално Бату Караев работел в комитета за Опазване на Символичното Детство в отдела за защита от полови мислопрестъпления. Той ловял мерзавците, които докато се занимавали с легитимен секс със своя социален партньор, си представяли на негово място малко момченце или момиченце…
	Кеша изтръпна.
	Чутото го изплаши до такава степен, че той си прехапа езика — но не престана да движи бедрата си, осъзнал, че системата ще забележи срива в неговите биоданни, който съвпада с произнасянето именно на тази фраза. Ето така се ловят мислопрестъпници. Не бива да спира, за нищо на света не бива да спира… Радваме се на живота… А пулсът би могъл да се забърза просто от увлечението по празника на плътта… Сестричката отмъстително се хилеше, чак до уши — но Кеша по никакъв начин не показа страха си.
	Сестричката продължи:
	— Караев направил своето откритие случайно, докато експериментирал с LUCID-скриптовете, които сам съчинил. Поради програмна грешка той се оказал заключен в един от сънищата на своята разработка и едва не умрял от болка и студ, защото му се налагало непрекъснато да пада от сноуборда в преспите. Той успял да се събуди само защото изключили домашната му мрежа за неплатена сметка — и прекъснали връзката с компютъра, към който бил включен мозъка му. Ако в сметката на Бату Караев е имало достатъчно sharing points, може би обществото щеше да бъде избавено от един от най-ужасните си кошмари. Но Караев се събудил. И разбрал как да накара другите да сънуват неговия страшен сън. И освен това как да направи така, че дори изключването от компютъра да не може да събуди спящия повече…
	Кеша вече дойде на себе си.
	Той не си представяше никого на мястото на Мерилин. Затова не беше мислопрестъпник в смисъла, за който говореше Сестричката. Във всеки случай, формално. Проблеми със закона можеше да има най-вече клоунът Мутабор. Кеша беше мислопрестъпник в друг смисъл и биха го съдили по друг член. Утешението, разбира се, беше слабо.
	— За Караев изобщо било съвсем лесно да приложи случайно открития от него принцип към вирусна програма — продължаваше Сестричката, при това Кеша беше готов да се закълне, че на лицето й все още е залепена подигравателната усмивка. — Той знаел как да зарази сървърите, които поддържали колективното сънуване. Първият му терористичен акт бил чудовищно циничен. Караев атакувал хората, които се били събрали за празничен сън на Рождество около една от локалните хипноелхи. При това проявявал изключителна изобретателност, която веднага станала визитна картичка на терориста. Ама каква изобретателност — направо художествен талант. Ние не можем да възстановим напълно преживяното от неговите жертви — теровирусите на Бату Караев са написани по такъв начин, че се самоунищожават. Освен това, на наблюдателя би му се наложило да умре, за да догледа скрипта до края. Но можем да ви покажем слабо копие на този ужас. Ще видите терористичния акт — по-точно, началото на изпълнението на тероскрипта, през очите на един от оцелелите. Наблюдателят успял да се събуди, за да шерне с нас своя страшен опит…
	Сестричката погледна зад гърба на Кеша — така правят, когато искат да накарат събеседника да се обърне. Отначало Кеша не се поддаде на уловката — но зад гърба му засвири музика, чуха се човешки гласове и на лицето на Сестричката се изобрази такъв жив интерес, че той не се стърпя и хвърли поглед назад — както и предишния път без да прекрати напълно с мислопрестъплението, а само преминавайки от галоп към бавен семеен алюр.
	На екрана възникна огромен площад, обкръжен от силуети на приказни замъци и дворци — твърде далечни и грандиозни, за да бъдат истински. Сякаш бяха облаци, изрязани по специален начин и леко оцветени.
	В ослепителната светлина на разноцветни прожектори караха кънки, танцуваха и просто се разхождаха хора, облечени по най-невероятен начин. Над тях летяха огромни пеперуди с кадифени криле и смешни целофанови ангелчета, крилати елфи надуваха тръби, огнени морски кончета разпръскваха искри. В центъра на това великолепие се издигаше коледна елха — необикновено висока, синьо-зелена, цялата в разноцветни топки, звезди и ленти, с остър леден диамантен връх.
	Внезапно в тълпата се разнесоха викове. Заедно с неизвестния зрител Кеша обърна главата си по посока на звука, но не видя нищо. След това нещо проблесна и изтрещя.
	Кеша вдигна поглед към елхата.
	Огромните светещи топки падаха една след друга от клоните й, летяха към тълпата и се пукаха като огнени мехури. Хората, върху които попадаха горящите стрели на шрапнелите, не изчезваха, както това става при събуждане от групов сън, а падаха на земята, облети в кръв. Кеша видя откъсната глава. После ръка.
	Сиви димни облаци обвиха тълпата. Започна някакъв съвсем гротесков ужас: елховите клонки се превръщаха в дълги зелени камшици и шибаха хората. Отначало клонките стигаха само до стоящите край самата елха — но после ставаха все по-дълги и летяха все по-бързо. Връхчетата им станаха сякаш стоманени — с един удар разсичаха човека на две.
	След това близо до Кеша се взриви поредната елхова топка и взривната вълна го повали. Върху него паднаха още няколко тела и настана мрак.
	— Повтаряме, всичко е изглеждало така за онзи, който е оживял. Как е завършил този ужас за загиналите все още никой не знае.
	Преживяването беше съвсем реално — Кеша дори не забеляза в кой момент стана участник в драмата на екрана. Но мракът го пусна и той падна обратно назад — право върху Сестричката. Контрастът беше омагьосващ. Кеша не без известно усилие се върна към прекъснатото от хипноклипа занимание.
	— Още в първото престъпление на дриймбомбъра — продължаваше Сестричката сякаш нищо не се беше случило — личат особеностите на кървавия му почерк. Преди всичко — стремежът да превърне терористичния акт в подобие на мрачен пърформанс, в шедьовър на акционизма. Както знаем, Бату Караев е заявил за художническите си амбиции в самото начало на своята кървава кариера. Именно тази особеност на злоумишленика е накарала мнозина да предположат, че той е психично болен. Разбира се, така се и оказало. Обаче неадекватността, както често се случва, съжителства у Караев с престъпната способност за прецизен анализ и планиране, която по време на кариерата му не го подвела нито веднъж…
	Сестричката отново погледна зад гърба му. Кеша повторно се обърна към екрана и видя огромна хладилна зала, където бяха натрупани полуголи човешки тела. Показваха ги само една-две секунди, но бе достатъчно, за да различи пластмасовите памперси и маските от системата „LifeBEat“ на труповете.
	Мъртвите изглеждаха твърде дебели — и едновременно твърде дистрофично. Без виртуалния грим бялата им провиснала кожа можеше да възбуди само някоя изгладняла пиявица. Освен това на Кеша му се струваше, че в отворените очи на някои от труповете, които лежаха най-близо, беше застинал ужас. Ако това, разбира се, не беше просто блясъкът на леда, в който се бяха превърнали очните ябълки…
	— Всички жертви, които виждате, са убити от Бату Караев — продължаваше Little Sister. — Медицинската причина за смъртта им е спазматичен мозъчен резонанс, или SBR. Този съдебномедицински термин се появил в научната практика във връзка с дейността на терориста. На никого, освен на Караев, не е известно, какво именно са преживели и изпитали тези нещастници в последния си сън. Можем само да гадаем, като се основаваме на нищожния материал, с който разполагаме. Например, в една от бележките в своя дневник Караев се хвали, че е намерил начин да отиде лично при всяка жертва в последния й сън… А в друга бележка твърди, че онова, което е разбрал за света, му дава индулгенция за всички зверства…
	Кеша почувства, че любовният му плам е на угасване. Той се обърна към Сестричката и с всички сили възобнови преследването на щастието. Повече не се вслушваше в думите й и не се обръщаше към екрана — докато най-после не догони щастието. Наистина, то отново се изплъзна точно в момента, когато неговият биологичен аспект най-накрая беше уловен, но Кеша не се обиждаше. Той знаеше, че в живота винаги става така.
	След няколко минути той, като порядъчен гражданин, вече лежеше в семейната спалня до похъркващата Мерилин, над главата на която светеше ненаситното червено сърце.
	На Кеша също му се спеше. Но днес му предстоеше да хитрува и насън — той помнеше, че за създаване на нужната мъгла в метаданните трябва да надзърне във фазата LUCID.


>>	Фазата „LUCID“

	Този път Кеша не се събуди преждевременно, а откърти точно толкова, колкото се полагаше на един социално отговорен гражданин — до края на фазата REM1. Той честно изгледа до края новата серия на „Революции“, където мяташе изтръгнати от улицата павета по полицейската фаланга, скрита зад плътна стена от щитове с монограма на диктатора. Дори си счупи нокът (такова нещо можеше да се случи само насън).
	Изглежда за нестандартно събуждане не достигаше онова бездействие, което позволяваше за кратко да изгубиш интерес към борбата и да си спомниш, че просто гледаш сериал. Този път всичко беше сериозно — сълзотворният газ болезнено дразнеше носоглътката и дори ако за няколко секунди прекратеше революционната дейност, ръцете и краката започваха да се вкочанясват от зверския студ, който проникваше до костите. „По молба на зрителите“ новият сезон на въстанието беше пренесен на север. Кеша предполагаше, че молбите нямат нищо общо — изглежда преди и други са имали проблем с преждевременното събуждане. А колкото по-жесток е сценарият, толкова по-трудно е да се събудиш.
	Оранжевата звезда на фазата LUCID светна точно отпред и меко изведе Кеша в осъзнат сън. Посещението в пространството на колективните сънища трябваше да укрепи неговия съюз с човечеството и да отрази това в метаданните. Но Кеша чувстваше лека нервност дори в съня си. Подобно чувство той наричаше „синдром на краставата овца“.
	Оранжевият лъч изгасна. Минаха полагаемите три секунди пауза и тъмнината пред очите на Кеша се разтвори като завеса, разпорена с бръснач.
	Той стоеше между две висящи в тъмнината огромни огледала, които взаимно се отразяваха. Същите тези огледала излъчваха слаба жълта светлина.
	Така изглеждаше контролната рамка, която всъщност караше Кеша да нервничи. Преодолявайки страха, той надникна в безкрайния огледален коридор. И видя себе си.
	Изглеждаше на действителните си двадесет и седем години — дори плешивината в ореола от ситни светли къдрици беше прецизно пренесена тук от реалността (в която впрочем самите къдрици ги нямаше, а беше само плешивината и късата четинка около нея). Беше облечен в официалните дрехи по подразбиране — червена хламида на жълти сърпове и чукове, последния щит на непопулярната руска идентичност и допълнителна гаранция, че нехайното човечество ще го остави на мира.
	Безкрайна редица от също такива червени оплешивяващи блондини със сърпове и чукове се отразяваше в огледалата от двете страни. Опашка за безкрая, както остроумно беше отбелязал един поет.
	Именно заради този огледален портал Кеша не обичаше разходките в пространството LUCID. Той разбираше, че ще предизвика повече подозрения, ако не се отбива тук — но му се струваше, че рамката е в състояние като мистичен рентген да освети ума му и да разбере за него всичко до най-малките подробности.
	Затова той се маскираше пределно хитро. Насън Кеша можеше да се превърне в когото си иска. Но той винаги влизаше във фазата LUCID в raw режим — т.е. така, както наистина би изглеждало физическото му тяло. Така беше най-умно: всички шернати лични избори се пазеха в системата вечно и аналитиците от Комитета по Опазване на Символичното Детство биха могли, при желание, да разберат за него много неща по разни дреболии, които дори той самият смята за незначителни.
	Впрочем, Кеша знаеше, че неговият страх деветдесет и девет процента е безпочвен. Огледалната рамка беше необходима за защита от терористи като Бату Караев. Но въпреки всичко не му се искаше за пореден път да минава през нея. Всеки път, когато огледалата най-накрая се разтваряха в пустотата, Кеша въздъхваше с облекчение.
	Както и сега.
	Огромният кръг на площада на Несъгласието, който изникна пред него, беше изпълнен с хора. Площадът приличаше на полегат амфитеатър, който се спускаше към паметника трансформър, издигащ се в центъра — точно над Кладенеца на Истината. Много ясно, че ако беше истински площад със същата форма и размери, щеше да се наводнява още при първия дъжд — но насън подобни проблеми нямаше.
	Днес паметникът над Кладенеца на Истината изобразяваше дългокос юноша (или девойка, фигурата беше унисекс) с бронзова туника, с нещо като тревожно блещукаща лампа във високо вдигнатата ръка. Кеша се намръщи, опитвайки се да си спомни кой е този или тази — и веднага забеляза пояснителна табелка с текст, която изникна от пустотата право пред погледа му.
	Това беше легендарният герой от руската древност — първият славянски транссексуал Данко, вдигнал високо над главата своя „изтръгнат с корен сексизъм, разкъсващ тъмнината на патриархалната нощ с тайнствената розова светлина на осцилиращата полова идентичност“.
	Разбира се, информацията можеше да бъде индуцирана право в ума на Кеша, но табелката даваше избор — да я прочетеш, или не. На нея имаше много-много букви и всяко движение на очите умножаваше броя им: ако имаше желание, Кеша можеше да се задълбочи в историята по въпроса и да узнае, какво е това патриархална нощ и как тя е свързана с есента на патриарха, за която той някъде наскоро беше чувал, и защо изобщо сексизмът е трябвало да бъде изтръгнат от корен, ако е можело просто да бъде изрязан под упойка. Но той избута табелката с едно гнусливо движение на клепача си и тя изчезна в пустотата.
	Статуята на Данко, вероятно, изглеждаше така само за зрителите с руска локализация и беше невъзможно да се разбере какво виждат на нейно място другите, ако не се заприказваш с тях. Уж е пространство на безграничната свобода и изменчивост. Но Кеша знаеше, че тук фокусите, които правеше наяве, нямаше да минат — и внимателно следеше какво говори, та да не оскърби чувствата на другите с невнимателна дума или хвърлена не на място мисъл.
	Кеша тръгна бавно по площада, като учтиво се усмихваше на минувачите. Хората стояха по двама или по трима — в тоги, трико, наметки от пера, репресивни униформи от черен латекс с предвидливо зачеркнати свастики и дори с разперени балетни пачки на голо — тук имаше толкова различни identities, колкото бяха събралите се. Както винаги, минавайки през този удивителен човешки цветарник, Кеша се учудваше на броя и разнообразието на формите, които приемаше свободният дух, и мъничко се гордееше, че той също е част от вълшебната градина (уви, уви, черна роза с отровни бодли — но не значи ли това, ще попитаме шепнешком, че такова цвете също е угодно на зукърбрините).
	Ако се съди по това, че над Кладенеца на истината се издигаше паметник на Данко, обществената дискусия на площада се отнасяше до по-нататъшната сексуална еманципация на човека и, както винаги в такива случаи, обещаваше да бъде разгорещена. Кеша видя до паметника платформа, която приличаше на ешафода от коледната приказка. На мястото на дръвника на палача бе сложена масата на президиума.
	Както винаги, в съня LUCID беше достатъчно да фиксираш внимание върху обекта и той идваше до теб. Нямаше нужда зрителите да се преместват през пространството до предмета на своя интерес и на площада на Несъгласието никога нямаше навалица. Всеки виждаше всичко отлично от мястото си — Кеша също.
	В президиума седеше обичайната за такива вечери тройка, която официално се наричаше „Trigasm Superior“. Това бяха три върли стари феминистки — побелели, загорели, голи до кръста, с многоцветни холографски татуировки на съсухрените гърди, увиснали от закачените за зърната им тежести (Кеша почувства болка в слабините — но не от възбуда, просто си спомни, че утре или вдругиден е на работа).
	Заинтересува се от татуировките и млечните жлези на стариците заеха централно място в полезрението му. Оказа се, че върху тези сбръчкани от времето пергаменти е разположена цяла художествена изложба — при това не в преносния, а в прекия смисъл.
	Кеша кимна на подканващия знак и се мушна под сухите, загрубели от времето кожести сводове. Реалността няколко пъти премигна (изглежда, изложбата се самонастройваше към национално-културните параметри на посетителя) и в ушите на Кеша зазвуча печалното блеене на балалайки и домри. Той се оказа в пространството за вечна памет и скръб, в един от онези траурни мемориали, които напомнят на освободеното човечество за неизмеримата болка, през която хилядолетия наред хората са вървели към свободата и щастието. Експозицията беше посветена на страданията на руските жени в епохата на патриархата и изобразяваше традиционни ритуали на джендърна инициация в руското село.
	Художественото решение беше впечатляващо. Изглеждаше така, като че ли бяха ограничили множеството дребни татуировки върху женската кожа чрез четириъгълници от кибритени клечки, а после многократно бяха уголемили резултата и го бяха превърнали в стена на галерия. Или пък така, както ако Кеша гледаше хълбока на татуиран слон албинос. Все едно рамкираните участъци от епитела се бяха превърнали в окачени по стените картини. Изглеждаше свежо, смело, освен това възвишеният трагичен патос изобщо не се губеше.
	Потрепервайки от кресчендото на балалайките, Кеша закрачи по кожестия коридор.
	На първата татуировка дебела гола девица, която неприятно напомняше на Мерилин, влизаше в горяща къща. На втората — пак тя се опитваше да задържи за задните крака един кон, когото двама монголци шибаха с камшици. На третата — с викове от болка повдигаше набито три-четири годишно момченце и го слагаше на някакъв омотан около гърдите й слинг*90… Кеша отново си спомни за работата и се намръщи.
	[*90 Sling (анзл.) — шал за носене на бебета. — Б.пр.]
	Впрочем чуждата болка го развълнува независимо от неприятните асоциации. А може би именно заради тях. При това на последната татуировка жертвата на джендърния шовинизъм изглеждаше по-млада и по-привлекателна.
	Кеша дори не забеляза как започна да се любува на чуждото страдание. През балалайковата сюита се дочу гласът на четеца, който сякаш си искаше от миналото огромна неплатена сметка:
	— Препускащ кон ще спре… В горяща къща ще влезе…
	Изведнъж Кеша изстина. Разбра, че синклитът на стариците е в състояние да се включи към неговите биоданни — някои казваха, че това е възможно, когато във фазата LUCID попадаш в така наречената примка, която прилича на дълъг извит коридор. Мемориалното пространство беше организирано именно така. И сега трите стари видри можеха да видят физиологичните му характеристики — налягане, потоотделяне, температура, пулс, ерекция.
	Те, разбира се, имаха приложение, което веднага можеше да изрисува неговите реактивни сигнатури в сферата на влечението.
	Това беше феминистична измама, засада на обвързаните с властите бесни лесбийки, които сканираха чуждите жизнени ритми, за да съберат достатъчно обвинителен материал за един от онези отвратителни процеси, които толкова обичат да разчепкват в новините. Такива неща се случват постоянно. И най-важното е, че той сам падна в капана. Как можа…
	Дългият конспиративен опит обаче му помогна. Кеша знаеше как да се измъкне от опасността. Той бързо си представи купчина лайна с всичките дребни незадължителни подробности — и я гледа дотогава, докато не почувства отвращение. След това той също толкова отчетливо съвмести своята визуализация с горящата къща, после със спряния галопиращ кон, а сетне с промушения през женските гърди слинг — и шерна своето отвращение към видяното, като му придаде необходимата продължителност и плътност. Шерна също и лекото подобие на спазъм за повръщане, което изпита, а после бързо тръгна по коридора.
	На татуировките имаше много интересни неща — изсичане на клитор с брадви, зашиване на уста с лико и други зигзази на изконния руски ужас. Но Кеша не задържа поглед върху картините. Когато някоя от тях случайно попадаше в полезрението му, той отново извикваше в себе си омерзение. Дори страхът му беше добре дошъл — можеше да бъде интерпретиран като естествена реакция на видяното… Ако разбира се някой следеше данните му.
	На изхода от мемориала той старателно и горчиво, така, че със сигурност да шерне навсякъде, се покая за това, че е руснак — и помоли доброто човечество да го извини за цялото зло, което руските окупатори са причинили на тази патриархална селска жена.
	Полезен ход.
	След като най-после отклони вниманието си от увисналата жреческа цица (изглежда му се размина, иначе просто нямаше да го пуснат), Кеша с достойнство се огледа, въздъхна дълбоко (е, какво, прецаках ли ви, дърти курви) и пренесе вниманието си върху публичния диспут, който площадът слушаше.
	Точно под масата на трибунала стояха двамата участници в диспута. По-точно, стоеше само единият — висок фъри*91 с кучешка муцуна, обрасъл с черна рошава козина. Опонентът на трибунала, брадат мъж с кожен нашийник, беше клекнал, а фърито понякога започваше нетърпеливо да върти с опашка и го дърпаше за каишката. Кеша разпозна в клекналия философа Ян Гузка. Понеже нямаше сили да слуша целия диспут, Кеша мигна на появилия се пред него бутон „abridge“.
	[*91 От furry (англ.) — покрит с козина, вълна. Термин от субкултурата (популярна от края на XX в. в САЩ, Западна Европа и Русия), която проявява интерес към антропоморфни животни. — Б.пр.]
	Същността на спора засягаше браковете с фъри. Това дело отдавна беше решено, обаче в последно време фъри бяха подложени на атаките на феминистките, които твърдяха, че под покрова на тъмнината и вълната злоумишлениците се опитват да прокарат в легалното пространство елементи на педофилия. Според тях, много от фърите изглеждали прекалено младежки, розовата им кожа прекалено прозирала под вълната, а дъхът им бил горещ и чист като на дете. Затова блюстителите на обществения морал изискваха в облика на фърите, които встъпват в брак с хора, да се добавят задължителните елементи на зрялост — известна отпуснатост на кожата, степване на вълната, воня от муцуната и под опашката, увисване на вимето, изтъркани нокти и копита. Това дело също беше решено — диспутът засягаше само конкретни законодателни изисквания относно мярката на възрастовото разпадане.
	Ян Гузка хвърли на страната на косматите цялата мощ на своя безстрашен интелект и доказваше на феминисткия синклит, че при животните половата активност настъпва значително по-рано от социалната зрялост, понеже у животните тя отсъства. А най-близък аналог на възрастта за гражданска отговорност трябва да се смята онази фаза на живот, когато животното може самостоятелно да ловува и да си намира храна. И само така трябва да се определя предвидения от закона възрастов ценз.
	— Ами тогава какво да правим с костенурките и овчиците? — попита най-яката от феминистките. — Та те не ловуват. А ядат трева от самото си раждане. Вие по всякакъв начин го пробутвате! Постоянно пробутвате педофилския си дневен ред!
	Ян Гузка потъна в размисъл.
	Фъри нетърпеливо го дръпна за каишката и завързаното за шията на философа звънче зазвъня, а Гузка моментално потуши вибрациите му с едно движение на брадата — да не му пречи звъненето да мисли.
	Кеша със сигурност би се задържал на площада, за да послуша знаменития умник и златоуст. Но вече го сърбяха ръцете да измайстори любимото си хулиганство.
	Обърна се и бавно тръгна през тълпата, като търсеше с поглед китайската арка, зад която започваше Стената на Доверието. Отначало я закриваше ешафодът с трите достолепни мумии — но щом Кеша видя далечния черен силует, подобен на „П“ с двоен горен корниз, арката веднага се оказа пред него — и той премина под монументалния знак на математическото равенство, което се държеше на две колони. Кой знае защо, докато минаваше под арката, той винаги си представяше как се превръща в голям каменен трол, обрасъл с мъх и трева — макар че не можеше да си обясни що за трол е това и откъде се е пръкнал в главата му. Сигурно се е лепнал от някой анимационен филм още в инкубатора.
	Пред него сега имаше дълга улица — пуста, тясна и неприветлива. Дори не улица, а странен проход между безкрайното здание без прозорци, боядисано в граховозелено, и тъмночервената стена, плътно покрита с разноцветни надписи и листовки с различен размер и вид. Нещо като дълга-предълга задънена улица, към която не гледаше нито едно прозорче.
	Кеша никога никого не беше срещал на това място. Нямаше и как.
	Всеки, който минаваше под арката, задължително оставаше самотен — в пространството на индивидуалното самоизразяване по закон се забраняваше наблюдението. На стената можеше да напишеш каквото поискаш. И в информационното пространство не оставаха никакви следи за това. По-точно не оставаха следи от авторството — а надписите по стените ставаха видими за новия посетител като нечие анонимно самоизразяване.
	Кеша не четеше чужди надписи. Повечето от тях бяха просто нецензурни изблици на угнетена психика, освободена за няколко секунди от менгемето на социалната норма. Кеша не вярваше напълно, че тези словоизлияния не се сканират и не се записват — подозираше, че те попадат в личния му файл точно както и всичко останало. Затова той тролваше системата много хитро и сам си се възхищаваше на хитростта.
	Приближи се към любимото си място на стената, взе четка от кофата с черна боя, която услужливо се появи в краката му, и написа с едри букви:
C>
	FUCK THE SYSTEM, BRO!
	I DO IT EVERY DAY
C$
	Полюбува се на надписа и се изкиска тихо. До него имаше абсолютно същия надпис. От преди две седмици. Още един, отляво, едва се виждаше под чужди букви. Отпреди месец. Той винаги пишеше едно и също. Чистата откровена истина за най-важното. Беше абсолютно невъзможно да я разшифроват.
	Няколко чужди надписи все пак успяха да се промъкнат иззад бронята на неговата незаинтересованост — като се започне от аленочервеното напомняне за усилено лансирания от музикалната индустрия рапър сефарад:
C>
	AIPAC SHAKUR III RULES THE WORLD!
C$
	и се свърши с многословния отзвук на някаква смешна момичешка обида на лист хартия, залепена върху разноцветните непристойни и светотатствени изрази:
C>
	ПОЗВОЛЕТЕ ЧРЕЗ ТОВА ДАДЗИБАО
	ДА ПРЕДЛОЖА НА ГОСПОДИН КУПРИЯНОВ
	ДА ОБЛЕЧЕ РОЗОВО ТРИКО, ДА НАРИСУВА
	НА СТЕНАТА МОЯТА ЧЕТВЪРТА РЪКА
	И ДА Я БЛИЖЕ ДОКАТО НА ЕЗИКА МУ СЕ ПОЯВЯТ
	КЪРВАВИ МАЗОЛИ. НАТАША.
C$
	Колкото хора, толкова настроения.
	Дори тук Кеша виждаше надписите с оглед на локализацията — ако се съди по изобилието от надписи на руски. И те искат, да им вярваме, че уж не ни следят…
	Щом тази мисъл хрумна на Кеша, тя веднага получи потвърждение, болезнено като удар под лъжичката.
	Той видя отговора под едно от своите предишни „fuck the system“. Това беше прилежен надпис със светлосиня боя:
C>
	НЕ ТИ ЧУКАШ СИСТЕМАТА, БРО.
	СИСТЕМАТА ЧУКА ТЕБ. ТИ ПРОСТО ОЩЕ
	НЕ СИ РАЗБРАЛ КОЙ Е ОТГОРЕ И КОЙ ОТДОЛУ.
	ТВОЙ ДОБРОЖЕЛАТЕЛ БАТУ.
C$
	Това, че пред него има отговор, ставаше ясно от „БРО“. Най-зловещото беше езикът — руски, макар че Кеша винаги пишеше тук на английски. Това можеше да означава, че този, който му отговаряше, знаеше езиковата му локализация. Възможно е дори да има достъп до неговите метаданни: той отнякъде знаеше, че съвсем скоро Кеша беше гледал програмата за Бату Караев.
	От друга страна, всичко това можеше да е случайност. Някой неизвестен рускоезичен ползвател може да е бил привлечен от дадзибаото за господин Куприянов (да им имам проблемите, мрачно помисли Кеша), а Караев беше толкова известен терорист, че всеки втори мухльо сигурно подписваше с неговото име изреченията си на Стената.
	Във всеки случай трябваше да запази спокойствие и да се държи така, сякаш нищо не се е случило. Защото действително още нищо не се беше случило…
	Но все пак по пътя към изхода Кеша не можа да се удържи от разпокъсани (и, както му се искаше да вярва, недоловими за системата) разсъждения:
	„Донякъде той е прав, този доброжелател. Ами че системата наистина ме работи точно сега. Иначе щеше ли да ме тресе така? Щеше ли да ми се налага да се крия?“
	Щом излезе на площада Кеша се успокои и реши да приеме случилото се за чисто съвпадение. Всъщност сам си беше виновен — не трябваше да дърпа тигъра за опашката, да се развлича по такъв начин. За какво му е изобщо Стената на Доверието? Колко струва, пита се, насладата от собственото ти безразсъдство, щом всеки момент може да я смени страхът?
	Страхът отново се върна, сякаш го беше чул — и отново заби ледения си юмрук под лъжичката му.
	От тълпата го гледаше Little Sister.
	Под лявото й око тъмнееше синина, а в очите й блестяха сълзи от скорошна обида. Беше с костюм, какъвто Кеша никога преди не беше виждал — нещо подобно на доспехи на елф, ръцете и дългите тънки крака бяха открити — и това, Кеша не можеше да не отбележи, й отиваше. Косата й беше гладко прибрана назад. Нова прическа.
	Кеша изведнъж разбра, че Сестричката сега ще се приближи до трите стари видри и ще им разкаже всичко на ухото. И ще го приберат направо оттук. Той не знаеше как ще изглежда, но беше чувал — ще го затворят в затворнически сън, от който може да се събудиш само в същия затворнически сън… И никакъв Ян Гузка няма да може да му помогне, защото Кеша няма достатъчно черна козина, за да предизвика във великия хуманист емпатия и състрадание…
	На Кеша му се искаше да побегне към изхода от груповия сън, но разбираше, че такава реакция съвсем ще го издаде. Той въздъхна дълбоко няколко пъти, огледа площада и отново погледна към Сестричката.
	Беше вече изчезнала.
	Не би успяла да си тръгне. И да се загуби някъде из тълпата също — наоколо нямаше много народ, до нея се разхождаха само рояк индийски дебелани в пъстри сарита.
	На Кеша пак му се прииска да побегне към изхода — и само с чудовищно усилие на волята се задържа на място.
	„Следят ме — помисли си той. — Преследват ме. Провокират ме. Отначало изложбата, сега тя… Всичко съвпада… Или пък полудявам?“
	Такъв вариант беше възможен. На колективния сън можеха да се насложат лични видения, особено при разклатена нервна система. Не бива да бърза с изводите. И, най-важното, трябва да се държи спокойно. Да помни, винаги да помни древната мъдрост — нищо не издава човека така, както той самият.
	Кеша се обърна и тръгна към изхода, стараеше се да стъпва бавно и отпуснато. С огромно усилие влезе в огледалния коридор.
	Огледалата го пуснаха.
	За миг блесна оранжевата звезда, която потопи вселената в тъмнина, и угасна. Фазата LUCID свърши.
	Като си пое дъх, Кеша започна да изплува от съня наяве — нагоре, към смътно блещукащата светлина на фейстопа. Отдавна не помнеше да е имал такъв кошмар.
	Утре — никаква Сестричка.
	Добросъвестен семеен секс с Мерилин.
	А след това някоя игра. Нещо традиционно. Танковете, да. Най-важното — повече заешки криволици в метаданните.


>>	Метаданни 2

	Сърцето над главата на Мерилин, както обикновено, светеше от сутринта. А „ЛАВБУК ИУВКЩЩЬ“ обяви темата на карнавала — „ЕПОХА НА АБСЕНТА“. Лесно.
	Както обясняваха попъповете, докато изстрелваха празнични лентички, днес за сметка на системата ще издокарат Мерилин като Надежда Крупска, а самият той ще бъде преоблечен като Владимир Улянов. Поне да знаеше кои са били те. Сигурно някакви древни художници. Абсент. Ван Гогол…
	Двойките, които споделяха своя интимен опит в прозорците на „ЛАВБУК“, засега загряваха — еднообразни господа с кози брадички събличаха и опипваха издокарани с дълги рокли дами. Общ елемент във всички спални беше тумбестата бутилка със зелена течност, поставена на масичка пред леглото. Както винаги в карнавалните дни, настроението на Кеша бе леко приповдигнато.
	Влизайки в семейната спалня, той кимна учтиво на всички, които евентуално го гледаха в тази секунда. Ако изобщо имаше такива, в което той се съмняваше заради ниския личен рейтинг.
	Мерилин с дълга тъмна пола и дантелена блузка лежеше на леглото, загледана в ъгъла. Виждаше се съненият й профил — и той не предизвикваше нито капчица възбуда.
	„Ясно е защо дават пиене“ — отсъди Кеша философски, като видя до леглото тумбестата бутилка. Странно е, че алкохолната напитка е станала символ на цяла епоха. Сигурно е било мрачно време. Прашно и нерадостно.
	Леглото с Мерилин изведнъж се замъгли от квадратен попъп. Там се появи прашна и безрадостна — едно към едно както току-що си беше помислил! — улица от доисторическо провинциално градче в черно-бяло. През прозореца на една от къщите се виждаше стая, боядисана в цвят сепия. Зад бюрото между канцеларски папки седеше руски интелигент, който приличаше на Чехов, с чаша в ръка. Течността в чашата беше яркозелена — единственото цветно петно в кадъра.
	Отнякъде се разнесе звън на часовник — звукът се стори на Кеша изключително печален.
	Интелигентът като че ли се реши. Изпи на един дъх зелената течност, захвърли няколко папки на пода и скочи на крака — но Кеша така и не разбра какво иска да направи той: движението спря, а картинката разцъфна в хиляди райски цветове и нашари с багрите на пролетна дъга човека, който се изправяше от бюрото, като го превърна в невероятен храст, израснал от сиво-кафявата сепия. Мигът беше прекрасен — и той спря.
C>
	ABSINTH
	УПИЙ СЯ ГЛЪВАТЪ АПСЕНТЪ!
C$
	Пак са се олели с локализацията, помисли си Кеша с лениво отвращение. Дори не е ясно какво са се опитвали да изразят.
	Попъпът започна да гасне. Появиха се цени за еднократно администриране и за едноседмичен цикъл — бяха направо убийствени. След това през тях отново се появи Мерилин, масичката с тумбестата бутилка и кръглата чаша до нея. Кеша си наля в чашата от гъстата зелена течност и я помириса. Ако се съди по аромата, абсентът беше сладък ликьор. Сега важното е да не кимне, докато цените не са изгаснали окончателно — макар че днес намалението на абсента беше петдесет процента.
	„Е, миризмата — помисли Кеша — това е разбираемо. През маската. А как правят чашката и бутилката — докато си затварям очите ли? Чрез тракпад? Усещам ги с пръстите си през цялото време… Или не?“
	Той затвори очи. И веднага стана непонятно има ли нещо в ръцете му или не. Той отново отвори очи. Бутилката и чашата, както и преди, бяха в ръцете му. Сега съвсем сигурно ги усещаше с пръстите си.
	„Ясно — помисли Кеша. — Тракпадът е включен през зрителния канал… Или обратно…“
	Той изведнъж вдигна чашата към устните си и отпи голяма глътка. После още една. А след това съобрази, че това не беше осъзнато решение, а спонтанна постъпка. Дори прекалено спонтанна, за да е негова собствена. Но тъй като днес абсентът беше с намаление, се примири.
	Абсентът се оказа силна напитка, далечен роднина на пастис и перно — с очевиден неравен брак по линия на генетичната наследственост. И очевидно в него имаше някакъв наркотик — леглото с Мерилин разцъфтя в множество замъглени цветни дъги, а самата социална партньорка го придърпа към себе си с десетина израснали по нея прозрачни ръце.
	„Охо — помисли Кеша, навеждайки се над нея — сега ми е ясно защо цените са такива. Интересно дали и другите пият?“
	Един поглед към ЛАВБУК беше достатъчен, за да се убеди — пият и още как.
	Номер едно в рейтинга беше весел железен дървар, който сечеше с огромния си член голямо разноцветно дърво. Номер две — звездна нощ с гигантски кратери на разноцветни звезди. Далеч в черната бездна на небето падаше червен керемиден покрив и с гръм и трясък се връщаше оттам, а после отново падаше нагоре. На трето място бяха две отрязани уши, които пълзяха едно върху друго: едно голямо, окосмено — гръм и трясък, и едно малко — румено и розово. На четвърто — гърчещ се на дъното на някакъв гроб вампир, облечен в черен фрак, вече пробит на няколко места от трепетликов кол, който постоянно падаше върху него.
	Да, помисли си Кеша, такива не можеш ги стигна. Макар че…
	Забеляза, че ръцете му се превръщат в два бича и разбра — Мерилин изобщо няма да се съпротивлява, ако малко я накаже. Да я шибне три-четири пъти… Или дори пет-шест.
	Но Мерилин не реагираше на плющенето на бича. Явно искаше да я обладае неподвижна и покорна. Какво пък, бива. Обаче дали ще може да вдигне полата й с двата бича?
	Можа.
	Когато след няколко минути се свлече от удовлетворената си партньорка (тя така и не каза нищо, само червеното сърце най-накрая изгасна), Кеша отърси от себе си остатъците от абсентната халюцинация и си спомни за метадатата. Засега всичко върви по план. Социално отговорния секс сме го отметнали. Сега да поиграем. На танкове.
	Кеша погледна от прозореца на спалнята към своя фейстоп — и кимна на Играча, като едва-едва наклони глава наляво. Това отработено движение задействаше танкосферата направо, без да се влиза в папката.
	Играчът послушно се превърна в Микаел Витман — мъжествен есесовец с черен танкистки мундир. Двойните светкавици върху петлиците на мундира му бяха закрити с черни целомъдрени лентички от социалната цензура, поради което изглеждаше, че на руните са поникнали малки квадратни мустачки.
	Витман тракна с токове. Железният кръст на гърдите му започна да расте, превърна се в разтваряща се ръждясала врата и след секунди Кеша беше в бойния си хангар.
	Тук всичко беше, както преди. Каменните плочи на пода, грубите тухли на стените, рафтовете с разнообразна машинна карантия, тежките сандъци със снаряди. Миришеше на масло и дизел, барутен дим и желязо.
	Казваха, че при реконструкцията са възстановили приложението „Танкове“ почти във вида, в който е съществувало на плосък екран в началото на двадесет и първи век — само са променили формата от „20“ на „53“ и така усещането станало пълно. Във времената, когато са измислили играта, в действителността все още е имало железни бойни машини. Заради това приложението изглеждало извънредно автентично.
	Казваха още, че са възродили играта от небитието главно по политически причини — за да определят по-ясно колективната карма на рускоезичните ползватели като покажат, че хомофобията не е била единствената културна основа на руската национална идентичност (имало още и механизирано насилие, шегуваше се Играчът). Както уверяваше Анонимния, по същите съображения са заснели и съвсем новия сериал „Крайцерът «Чайковски»“. Така или иначе преди всяко пускане на играта му се налагаше да изслушва културологичен коментар от убедително пресъздаден на стената тумбест 2D-телевизор. Кеша гледаше да не дава ухо на обясненията, но информационните отломки все едно тракаха по бронята.
	Ето и сега на телевизора се появи горящ танк и засвири музика. Мъжки гласове подеха едно скръбно и напевно „у-у-ууу“. След това на екрана се появи знаменитият Ян Гузка.
	Кеша веднага го позна по лицето, макар че днес той изглеждаше малко като шут — върху челото на философа по диагонал беше залепено малко танково дуло.
	— Току-що чухте музиката — каза Гузка, — която в стари времена включвали след поражение на танков екипаж. По замисъла на авторите тя трябвало да предизвиква в сърцето вихър от националистически емоции. Но какво е това? Руските виртуални танкисти опяват своите бойни другари с такива амбивалентни интонации, че незабавно разбираш дълбоката причина за интереса им към танковете — която, естествено, се крие в пределната маскулинност и фалоцентричност на този агрегат, който позволява на играчите макар и тихомълком, макар и косвено, дори тайно от самите себе си, да реализират потиснатата хомосексуалност в символичен групенсекс, замаскиран някак си под камуфлажа на дрънченето на виртуални железа. В тази връзка няма да отричаме напълно проблясващата „руска Европа“ в пространството на културата и духа. Възможно е да са прави твърдящите, че не бива безпочвено да се обвинява в хомофобия един народ, който е подарил на света Чайковски и поговорката „Нас ни \*\*\**92, а ние крепнем“…
	[*92 Глагол с буквата „е“, мн.ч. сег.вр. — Б.а.]
	Гузка моментално скри попъпа на сериала „Крайцерът «Чайковски»“. Това беше сапунена сага за Русия през двадесет и първи век: Съветът на Европа за последен път настоява да допусне гейовете до армейска служба и Русия прави мечешка пиар маневра — събира всички флотски гейове на най-новия стратегически крайцер, призван уж да служи като витрина на уж постигната в страната толерантност. Но подводничарите гейове имат много врагове сред напиращите да разпалят ядрена война националисти хардлайнери от щаба на флота и не по-малко сред православните мракобеси с акваланги, които плуват покрай илюминаторите, понесли психотравмиращи плакати в гумените си ръце…
	Попъпът се появи не на екрана на телевизора, а направо във въздуха пред него — от което донякъде се наруши историческата достоверност на танковия хангар.
	Кеша за пореден път се учуди колко гладко и незабележимо професионалистите на културата подвеждат разговора към точките на обновяване на контекста. Ами нали затова са интелектуалци… Или пък този не е Гузка, а е самият Кеша? Нали той току-що си спомни за „Чайковски“…
	Завъртя се фрагмент от сериала: бурно море, външна палуба на подводница, оцветена в цветовете на дъгата, мъжествена издатина на ракетния отсек, който прилича на огромен копчелък… Неподвижният боцман до парапета, стъпил здраво с широко разтворени крака, си дръпва за последен път от цигарата, смръщва каменното си обветрено лице и процежда сурово на невидимия партньор зад гърба му:
	— Обичам те, бе, обичам те…
	Лубрикантовият баритон веднага запява автентичен древен шлагер от „Чайковски“: „Глубиной своего погруженья я любовь измеряю твою…“*93
	[*93 С дълбочината на своето проникване измервам твоята любов… — Б.пр.]
	Твърдят, че сериалът бил бъкан от бисерите на запазилия се руски гей-фолклор и предавал бита на епохата пределно точно. Но в момента, когато камерата беше залята от символичната пяна, Кеша вече изключи от зоната на осъзнаваното и Гузка, и трейлъра. Той мина през хангара покрай подредените в боксовете танкове, обмисляйки предстоящото си влизане в играта.
	Леките танкове, каквито Кеша колекционираше някога, бяха разбити и изгорени: в боксовете чернееха обгорелите им черупки, вмирисани на дизелово гориво и сажди. Не му се харчеше за ремонт, а валутата, спечелена от сраженията в играта, напоследък му стигаше само за снаряди. И то за обикновени — за снарядите, купувани с „голд“, които пробиваха всяко нещо в света, трябваше да плаща с шеринг пойнтс.
	В движение имаше само две машини — тунингована „Пантера“ с дълго скорострелно оръдие и тежък „Ягдтигр“ с дебела челна броня. Тези два агрегата на практика бяха достатъчни: с „Ягдтигъра“ Кеша ходеше да бомбардира, а на „Пантерата“ се возеше за развлечение. В „Пантерата“ се беше запасил с няколко всепробиващи „голд“ снаряда — за всеки случай, ако му се прииска на душата. На Кеша не му се завираше днес в груповата игра — може би след коментарите на Гузка. Беше настроен за нещо интимно, камерно и не много скъпо.
	Кеша влезе в „Пантерата“ (обичаше мускулестото пружиниране, което се появяваше в тялото му, когато то се катереше по бронята), хвана ръчките за управление, кимна два пъти на появяващите се списъци с менюто на играта и излезе на полето край Прохоровка.
	Застана на невисок хълм, откъдето имаше добър изглед към околните хълмове, и зачака няма ли да навлезе някой в индивидуалната му вселена да си разменят някой друг фишек. Обикновено за десет минути се намираха желаещи. Минаха цели петнадесет, но никой така и не благоволи да се появи.
	Кеша се подаде от люка и се огледа.
	Юлската вечер бе разтърсващо прекрасна. Нагрятият въздух носеше ароматите на хиляди незнайни треви. Залязващото червено слънце припичаше така нежно и ласкаво, както го могат само старите звезди (слънцето, изведнъж разбра Кеша, всяка вечер става голямо и червено, като че ли репетира бъдещата старост и смърт). Живите гласове на света, долитащи до ушите на Кеша, изглеждаха странни — той дори не знаеше дали са насекоми, или птици.
	Не издържа, излезе от танка, скочи на тревата и тръгна през полето. Нямаше жива душа — само няколко миниатюрни птички чертаеха кръгове високо в небето. Вече не му се стреляше.
	Вечерта беше грандиозна, прекрасна — сякаш Кеша се озова пред пурпурно-жълтите витражи на древен храм, който същевременно беше и целият свят. Не му се вярваше, че такава красота, докосваща в сърцето струни, за които Кеша не подозираше, е възникнала просто като фон на случайна танкова битка.
	Това беше капан. И Кеша, който вече разбираше какво се случва, тръгна право към залеза. Знаеше какво ще стане сега и не се опитваше да се съпротивлява.
	От време на време зукърбрините оглеждат като през рентген всяка душа. Безполезно е да се криеш. По-добре е доверчиво да тръгнеш към тях.
	Над хоризонта блесна светкавица и на Кеша му се стори, че към него се обърнаха три ослепителни лица. В огнените им очи можеше да се гледа — но Кеша нямаше желание. Просто му стана хубаво и леко. Всички товари, кръстове и хамути, които съдбата беше стоварила върху му, изведнъж станаха безтегловни.
	Всъщност той нищо не мъкне на гърбината си — разбра го за кой ли път!
	Целият свят е измислен специално за него. Но хората са устроени така, че за правилен метаболизъм на душата трябва да се крият и да треперят, както са правили милиони години, докато са се хранели с мърша в тъмните пещери. Животът не трябва да е прекалено лек, защото човек ще се научи да намира във всеки комфорт заслужената от кармата мъка, и колкото по-мека е пухената постеля, толкова по-силно ще започне да се впива в тялото му граховото зърно под нея.
	В най-щастливата съдба трябва да има болка и мрак — точно както най-прекрасната жена трябва да има черва. И въпреки всичко, съществуването е щастие, безценен дар, целувка на вечната пролет. А сега източникът на щастие гледаше право в душата му — без да сваля от него трите си чифта очи.
	Ке почувства заливащата го любов. Знаеше, че нищо, съвсем нищо не може да скрие от тази светлина. Но той и не искаше да се крие. Светлината знаеше — той няма вина: просто изпълнява заповедите на гласовете, които чува в главата си, а кой стои зад тях, не знае, защото е малък и слаб. Кой е той в сравнение със силите, които огъват разума му? Как може да им противостои, ако самият той е просто играчка за тях?
	И светлината се съгласяваше. Светлината знаеше всичко. Светлината за нищо не го упрекваше. Но Кеша чувстваше, че всъщност се случва възможно най-страшното.
	Уви, сред маргаритките, розите и лилиите, върху които падаше тройният лъч, той не беше най-красивото цвете. Той не радваше светлината така, както другите, истински красиви растения. Той изглеждаше на светлината като живовляк или репей… и това беше непоносимо. Но светлината въпреки всичко го обичаше.
	Кеша пропадна някъде, където нямаше нито пространство, нито време, а само щастие… След това усети сълзи по бузите си и си спомни, че има физическо тяло.
	Залязващото слънце сякаш запали скрити зад хоризонта автомобилни гуми — и огън обхвана половината свят. Кеша помнеше как беше завършила срещата. Светлината, както обикновено обещаваше нещо утешително и сладостно, че ще поеме в себе си неговата душа, когато дойде времето, и ще стане последното нещо, което Кеша е видял през живота си… Но това няма да е скоро, а дотогава светлината отново ще се върне — и Кеша отново ще преживее същото. Изливаща се върху него любов, за която той не беше достоен. Състрадание към себе си, от което е невъзможно да не се разплаче.
	И още — отчаяние и агония, толкова сладки, че душата безсрамно се стреми към тази нега, без да се свени да покаже целия си мрак на ослепителната всеопрощаваща светлина…
	След това всичко свърши.
	Няколко дълги секунди разумът на Кеша мълчеше като изгорен от пряко попадение. В него беше останала една-единствена мисъл, полепнала по тинестото дъно на душата му, след като не бе успяла да отлети заедно със светлината, която я донесе: „животът е безценен дар…“
	Е, да, помисли си Кеша с неочаквана трезвост и студенина. Дар. Само че за кого и от кого? Ами аз, живият, не съществувам отделно от дара. Аз самият съм живот. Както казва Ксю Баба, човекът не е обект и не е субект, а процес. Значи дарът съм аз. Мен са ме подарили на някого като коте или кутре на хрътка. При това и онзи, който ме е подарил, и онзи, на когото са ме подарили, предпочитат да остават невидими. Какви великодушни натури населяват космоса…
	Но злобната мисъл, за миг затъмнила душата му, тутакси се разтвори в червените и жълтите огньове на руския залез. Преживяното щастие беше прекалено силно — нажеженият му отпечатък осветяваше и изгаряше всеки смислов боклук, с който изплашеният ум се опитваше да се защити.
	Зукърбрините си отидоха. Кеша дълго гледа след тях — в точката, където току-що се стопиха светлините им. След това отново започна да възприема останалата реалност.
	Междувременно бяха настъпили доста неприятни промени.
	В полето догаряше „Пантерата“ му. На пурпурната линия на залеза чернееше силуетът на врага („ИС-10“, разпозна го Кеша). Вражеската машина вече правеше завой и преди да изчезне зад склона на хълма показа профила на купола си с дългото хищно оръдие (Кеша с отвращение си спомни за Гузка). Присъствието му в купола на „Пантерата“ нямаше да промени нищо.
	Когато се върна в бокса, се оказа, че „Пантерата“ не може да се поправи. Нулев баланс на шеринг пойнтс.
	Животът лека-полека става все по-суров, въздъхна Кеша. По-рано една работна смяна стигаше за цялата седмица. А сега трябва да се ходи на работа на всеки пет дни. Или дори на четири. Инфлацията, както казва Анонимния, е начин да накараш времето да тече по-бързо, да ни принуди да работим по-често. Само че на самата работа, кой знае защо, времето тече все по-бавно и по-бавно. Излиза, че ние сега работим не просто по-често, но и по-дълго. Но пандитите си мълчат по въпроса…
	С една дума, утре трябва да отивам на работа.


>>	Работата

	Както е известно, тя не е вълк — в смисъл, че няма да избяга в гората. Но си е истински вълк — в смисъл, че хапе. При това не е ясно, кога хапе по-силно — когато ходиш или когато не ходиш…
	Както винаги преди работна смяна настроението на Кеша беше под нулата.
	Сестричката като че ли чувстваше, че е по-добре да не го ядосва — държеше се тихо и приветливо. Дори му се усмихна един-два пъти, а това рядко се случваше.
	Естествено, Кеша не я попита какво прави на площада на Несъгласието. Така глупаво може да се издаде само съвсем неопитен конспиратор. Появата й беше по-скоро сън в съня, междинно състояние REM във фазата LUCID, когато осъзнатият колективен сън за няколко секунди става неосъзнат личен. Невроза, кой ли няма. Не трябва да се страхува от заговор на спецслужбите. Срещу него едва ли ще организират заговор — просто ще му видят сметката с терминален електрически заряд през фейстопа… Макар че, от друга страна, както се казва, дори параноиците си имат врагове и тези врагове доста често се оказват шизофреници.
	Кеша реши да обнови оперативния буфер на Сестричката, за да я изчисти от натрупалите си в последно време cookies. Беше лесно — трябваше да я накара да изпълни някоя дребна работа по фейстопа. Нещо от преките й задължения. Впрочем полезно и за метаданните.
	За щастие, този път не се наложи да измисля.
	Всеки път преди да излезе за работа, Кеша се нуждаеше от нещо като смазка за вътрешните зъбчати колелца, от кратко духовно напътствие, което да му помогне да преодолее обземащия го ужас. Преди с това се справяше Ксю Баба, но в последно време тя започна да мели врели-некипели. Най-вероятно защото Ке никога не плащаше за услугите й, а се задоволяваше с демотрохите от несравнимата й мъдрост: само идиоти харчат шеринг пойнтс за чужди дрънканици. Ксю Баба, изглежда, в отговор беше включила защитен бъг — затова във фейстопа назряваха промени.
	Той намигна на Сестричката.
	— Слушай, пиленце — каза той, знаеш ли кой е Ян Гузка? Дай да го сложим на мястото на Ксю Баба.
	— А Ксю? — попита Сестричката.
	— Ще я деинсталираме. И по-бързо, мила, по-бързо. Татенцето закъснява за работа.
	Сестричката кимна и направи сериозно и сърдито изражение. Тя винаги изпълняваше операциите по фейстопа с трогателна сериозност, като временно забравяше своите обиди. Като я гледаше, Кеша почти изпитваше угризения на съвестта.
	Сестричката скокна до Ксю Баба и с един замах я ритна по сухия старчески задник. Кеша беше избрал такава деинсталационна програма за майтап, но нито веднъж не му стана смешно.
	Ксю Баба вдигна към Кеша очи, пълни с недоверие и болка. Кеша не можеше да понася прощалните сцени. При деинсталирането приложенията се стараеха да трогнат ползвателите, преструваха се на умиращи тамагочита и това наистина въздействаше на по-сантименталните: много от тях години наред не можеха да премахнат нито една от старите икони. На някои фейстопове те се трупаха на тълпи, повдигаха се на пръсти, за да ги види ползвателят — а между тях се стрелкаха по двадесет-тридесет електронни котки (някои бабички дори инсталираха синтетична миризма на котешка пикня — „последното средство срещу самотата“, както твърдеше рекламата).
	Но Сестричката беше абсолютно безмилостна и безсърдечна. Нямаше смисъл дори да се опитва да я разчувства с подобни превземки.
	Докато Ксю Баба си подреждаше отнейде появилия се златен куфар (мошенически хвърляше в него изникващите в ръцете й кристални топки, еврейски свещници, разпятия и прочее вехтории) Сестричката я ободряваше с енергични възгласи, а когато Ксю започна много старателно и бавно да навива свитък с неизвестен надпис на санскрит, дори за втори път я ритна с крак. През цялото време Ксю се опитваше да пресрещне погледа на Кеша, но Кеша беше неумолим.
	Когато куфарът беше готов, Сестричката помъкна приведената под тежестта му Ксю Баба по една от улиците, която тръгваше от площада. Ксю не се съпротивляваше, но все още жалостиво гледаше към Кеша, сякаш се надяваше той да си спомни за съвместно преживените минути на духовен екстаз. В последния момент твърдостта на Кеша а-ха да поддаде, но той устоя, защото знаеше, че по всяко време може да инсталира Ксю Баба отново.
	След минута Сестричката отново се появи на площада — но вече от другата страна, сякаш през това време беше обиколила малката Кешина планета. Тя водеше за ръка Ян Гузка, загърнат в наметка, ушита от разноцветни парченца козя кожа. Кеша дочу познатото подрънкване на звънчето и почувства лекия мирис на тор, който — надяваше се — може да се изключи от опциите.
	Сестричката показа на Гузка мястото, освободено от Ксю Баба. Кеша очакваше, че философът ще застане там, но той приклекна като че ли се канеше да ходи по нужда и замря в тази поза. Е, добре, помисли Кеша. Философ, оригинал — нека си клечи.
	Ян Гузка приличаше на кроманьонец от исторически филм, което по принцип отговаряше на неговото философско мото — „truly down to earth“*94. Макар че ако се замислиш, на височина пет километра това звучеше дори по-откъснато от реалността, отколкото цялата трансценденталност на Ксю Баба…
	[*94 Практичен, земен (англ.). — Б.а.]
	Докато чакаше Сестричката да се върне при фонтана, Кеша кимна на новото приложение. Очакваше Гузка да стане, но онзи само вдигна брадатото си лице, премигна няколко пъти и изрече:
	— Днес ще поговорим за ценностите. Какво представлява ценността като непосредствено преживяван от нас феномен? Да се замислим. Не е ли най-висша от нашите ценности — обекта, към когото е насочено нашето либидо?
	Кеша си спомни мъхестия черен фъри от площада на Несъгласието.
	— С приближаването на кулминацията на любовното чувство субективно преживяваната ценност на нашия любовен фетиш експоненциално нараства — и миг преди да настъпи оргазма, става абсолютна. Ала само след миг спада до стойност, близка до нулата…
	Може би към него се полага нашийник, помисли си Кеша. Дори е сигурно, че се полага.
	Ами той неслучайно е в такава поза… И говори направо от фейстопа. Ще трябва пак да притесня Сестричката. Но не сега. А когато отново се обиди. Мъдро решение.
	— Ако най-базовата и фундаментална ценност, на основата на която стотици хиляди години се гради човешкият род, е толкова нестабилна, тогава какво да говорим за вторичните ценности, създадени от изменчивата човешка култура и религия?
	Гузка замълча и Кеша разбра, че нататък започва платеният контент. Философът, естествено, беше прав до последната буква, но уводната част не беше достатъчно увлекателна, за да харчи за продължението шеринг пойнтс. Каквито той бездруго нямаше. Освен това Кеша от опит знаеше, че духовните светители обикновено предоставят най-интересното като безплатна стръв. Може спокойно да я оглозгаш и да продължиш да си плуваш. Достатъчни са първите три-четири думи — нищо радикално ново по-нататък няма да има.
	„Ще го поизползвам една-две седмици в деморежим — хладно реши той — а после отново ще си инсталирам Ксю. Пак в демоверсия. Може би дотогава тя ще се откаже да прави гадории…“
	Но и Гузка не беше вчерашен — тревожен зумер в ушите на Кеша съобщи за това.
	Инсталирането беше платено. Нямаше смисъл да спориш или да се караш — сигурно е имало предупреждение със ситен шрифт в купчината от споразумения, които подписваше с кимване. Сега Кеша беше на минус. Трябваше незабавно да тръгва на работа.
	Т.е. не бързо, а веднага.
	Кеша въздъхна и кимна на Каналоармееца — гол до кръста мъжага с дочени панталони, който вече се мяркаше на далечния край на фонтана с лопата в ръка (обикновено стоеше скрит зад фонтана, но когато Кеша излизаше за работа, се показваше пред очите му като акула, надушила кръв).
	Кеша я избра за фейстопа си, защото иконата му се стори най-безобидното изображение в каталога за визуални символи на труда. Това беше персонаж от древен съветски плакат — съзнателен затворник с генетично увредено лице, каквито толкова обичаше да лансира пролетарското изкуство. На плаката имаше един девиз — Кеша го беше направил на татуировка върху голия корем на затворника, само че вместо „каналоармеец, от работа със плам топи се твоят срок“ написа „каналоармеец, от работа със плам топи се твоят дирник“. Колкото по-глупаво е отмъщението, толкова е по-сладко, а пък малко хомофобия няма да навреди на личния файл. Ще създаде по-голямо объркване.
	Каналоармеецът въпросително посочи към себе си с пръст и Кеша още веднъж кимна. Да, да. Предавам се, гадино.
	Никакви лъчи, никаква преходна анимация. Наоколо стана тъмно и студено. Кеша зависна в свистящата от студени течения пустота пред списъка с локализирани трудови карти. Списъкът беше оформен като ресторантско меню, изрисувано върху старовремска черна дъска с разноцветни тебешири:
C>
	БАСЕЙН „МАЛСТРИМ“
	СТЪЛБА УЖКИМ
	СТАДИОН „LOCO_MOTIF“
	САФАРИ ЮРАСИК
	ИЩДЩЕТФНФ
	ПЕРЕДЕЛКИНО
C$
	Изборът днес беше горе-долу. Последните две карти Кеша не ги харесваше заради шизофренията, която гнети душата, а от първите две се страхуваше с всяка фибра на тялото си, на рефлекторно равнище. „Сафари Юрасик“ беше доста предсказуемо приключение, което също му се искаше да избегне. Оставаше стадиона. Кеша кимна към него.
	Появи се менюто за избор на спортна дисциплина. Кеша се спря на бягането с паравани. Надписите изчезнаха и на дъската се изписа последният въпрос:
C>
	ДФЗИ?
C$
	LAPS*95, досети се Кеша, още от миналия път са направили локализацията, за да ни бъде по-удобно. Три дфзита за пет дена стигат. По-малко няма как.
	[*95 Local Administrator Password Solution. — Б.пр.]
	Дъската се превърна в черна завеса, с шумолене го пропусна през себе си и Кеша видя мрачен ден, ситен дъждец и пътека с мокра настилка от сгур, която се губеше в мъглата.
	Каналоармеецът вече беше тук — и сега беше съвсем различен. Яздеше вран кон. Панталонът му пъстрееше от копринени бродерии, а лопатата в ръката му изглеждаше като ужасяващо смъртоносно копие. С една дума, приличаше на тържествуващ монголец, какъвто си беше.
	— На старт! — извика Каналоармеецът, като дереше гърло с всички сили.
	Кеша зае нисък старт, опря длани в мократа сгур, но не си отказа удоволствието да погледне татуирания корем на мъчителя.
	— Готови!
	Винаги готов, помисли си Кеша.
	— Старт!
	Кеша побягна. Мократа сгурия се впиваше в босите му крака с хиляди миниатюрни зъби, но Кеша дори не се мръщеше, от опит знаеше, че това е само загряване преди смяната.
	Стадионът беше добър, защото не натоварваше психиката: предстоящите упражнения ставаха видими и понятни не отведнъж, както в „Малстрим“, а последователно.
	Понякога неведението е най-добрата защита. Половината от първия кръг Кеша премина почти свежарски, без да обръща внимание на усилващото се парене в стъпалата и тропота на копита зад гърба му. После се появи и първия параван.
	Това беше най-обикновен параван — мокро сиво платно с надраскан върху него въпросителен знак, разпънато между две стойки. Кеша не намали и платното шумно се разкъса без почти да докосне гърдите му.
	Кеша видя първото препятствие.
	Горяща селска къща точно на пътеката — през отворената й врата се виждаше нажежената й като доменна пещ вътрешност. Трябваше да пробяга право през нея.
	Кеша вече разбра откъде се е взела къщата. Както винаги, от личния му файл.
	Съвсем наскоро той шерна с останалия свят своето омерзение по повод мемориалните татуировки в LUCID музея на джендърния шовинизъм. Дори съвмести образите на древните ритуали инициализации с купчина лайна — и го стори само заради постоянния страх. А сега сценката се върна при него като неочакван бумеранг. Системата просто е намерила в информационния му ауспух нещо неприятно за Кеша и го е определила за негово работно преживяване.
	Понеже работата, за която се начисляват шеринг пойнтс, трябва да бъде именно неприятна. Мъчителна. Нещо повече — отвратителна и страшна.
	Както обясняват философите и пандитите, всичко това се случва не защото Зукърбрините желаят зло на хората, а точно защото им желаят доброто. А доброто, насладата и щастието се появяват само в контраст с мъката и болката, просто така е устроен човешкият мозък. Многократно кърпеният биокомпютър, получен от хората в наследство от хлебарките, гущерите и прочее хормонални роботи, не може да се преправи. Не може да се изчистят от биорегистъра на Кеша остатъците от забравени програми, които някога са помагали на древните маймуни да оцелеят.
	Може само да се оптимизират циклите на радост и болка, отдавна доказано, изследвано, премислено и премерено до минус на девета степен. И сега просто настъпва неизбежния цикъл на болката. Трябва да я приеме. Да изгълта такова количество, което ще направи възможен следващия цикъл на щастие…
	Впрочем, помисли си Кеша, приближавайки към горящата врата, трябва да попита за това Ян Гузка. Интересно, какво съвременната фило…
	Къщата го опари с толкова страшна горещина, че мисълта за Гузка мигновено се изпари от повърхността на мозъка.
	Болката беше ослепително бяла, абсолютна, ярка и проста. Пулсираше. Между нейните нагорещени блокове изникваха дълги объркани безизходици, където всичко беше сложно, заплетено и също така непоносимо болезнено. Кеша пробяга през огъня само за две или три секунди, но преживяната от него мъка имаше толкова много нюанси, че в линейно време би отнело цяла седмица.
	„Мамят — помисли той, щом изскочи навън, където миришеше на изгоряло. — Със сигурност мамят с пропорциите. Къде, дявол да го вземе, съм видял толкова щастие миналата седмица? Да не е заради Сестричката… Ама те не знаят… Или пък някак автоматично… А тя, впрочем, изобщо носи ли ми щастие? Че това си е чист страх. Е, и възбуда. Също доста неприятно нещо, като се замислиш. Точно обратното, заради Сестричката трябва да ми начисляват шеринг пойнтс…“
	Тази посока на мисълта беше безперспективна: интуицията му подсказваше, че едва ли ще спори с реалността по този въпрос.
	Вторият кръг, както винаги, беше по-труден — под краката му се появиха счупени стъкла. Кеша не гледаше надолу, защото се страхуваше от кръв. Добра се някак до втория параван с изрисувана въпросителна и го разкъса с гърди. Но за негово изумление отзад нямаше нищо. Тъкмо реши, че този кръг ще е без изпитания — на човек може да му провърви, нали? — когато Каналоармеецът с пронизителен див крясък го изпревари, метна към него вързано за седлото въже и Кеша разбра.
	Не успя да спре коня в движение — което, изглежда, беше целта на упражнението. Преди въжето да се изплъзне от ръцете му, Каналоармеецът го влачи сто метра по сгурията и, ако преди минута Кеша мислеше, че няма нищо по-страшно от горяща къща, вече няма да мисли така, сега вече имаше време и то много — при това хитро и неравномерно работно време — за да осъзнае грешката си…
	Когато се изправи, в главата му не беше останала нито една мисъл, имаше само болка. Олюлявайки се, той затича към последното ДФЗИ и му беше абсолютно все едно какво ще има зад следващия параван.
	Когато скъса платното с въпросителния знак, той се озова в странен машинен цех.
	Движеше се по него върху лентата на конвейера, в която се превърна пътеката от сгурия. От двете й страни се движеха чудовищни бутала, лостове и колянови валове, изобщо всичко напомняше на стар филм за бъдещето. Кеша почти си спомни кой беше филмът — но в този момент един от лостовете яко го фрасна в гърба и го събори. Но не го оставиха да падне: другите лостове го повдигнаха във въздуха, разтегнаха го, преобърнаха го, сгънаха го и внезапна неописуема болка го прониза в топките.
	— Пуснете ме, гадове! — закрещя Кеша.
	Но той закъсня с виковете — страшната фабрика вече го изплю на пистата от сгурия. Все още виеше от болка, но се затътри напред. Това трудно можеше да се нарече бягане. Когато до края оставаше по-малко от четвърт обиколка, той не издържа и погледна надолу — под почернелия си от мръсотия и кръв корем той видя медна гира, чиято дръжка беше промушена през най-интимното му място. Не стига това, ами на корема му имаше дупка, от която се подаваше една мръсносива бримка черво.
	Кеша събра цялата си воля в юмрук. До края на обиколката оставаше съвсем малко, но с всяка крачка силите го напускаха и последните крачки се разтеглиха отначало в метри, после в километри, а накрая — направо в някакви космически парсеци.
	Най-накрая дочу сигнала за финал.
	Падна на пътеката и видя пред себе си Каналоармееца, който се перчеше, възседнал танцуващия на място кон. Както винаги, той се бавеше с привършването на сеанса. Но от Кеша повече не можеше да се изцеди нито капка болка. По-точно, болката престана да бъде болка и се превърна в нещо друго, индиферентно и лишено от качества. И щом това стана съвсем ясно, Каналоармеецът най-после вдигна своето копие-лопата и милосърдно заби острието му между веждите на Кеша.
	Стана тъмно.
	А когато през тъмнината се очерта фейстопа, нямаше вече нито болка, нито дори спомен за болката. Кеша отдавна знаеше, че най-поразителното в това преживяване е скоростта, с която всичко се забравя.
	Каналоармеецът вече се връщаше на място. Зави зад фонтана, стигна до края на площада и със затворническо достойнство приклекна, като изчакваше незабележим следващата смяна. Беше невъзможно да уловиш погледа му на фейстопа. Пък и защо?
	Сега наведнъж двама са клекнали, помисли си Кеша неодобрително — не фейстоп, ами кенеф някакъв.
	Можеше да заспива. Утре впрочем е празник — Ден на семейството. Сигурно на площада на Несъгласието ще има увеселения и концерти. Ще може най-съзнателно да се поразходи, та да го видят.
	Но най-напред семейството, разбира се.


>>	Ден на Семейството

	Кеша изчака новият ден да се зареди и огледа фейстопа. Приложенията стояха по команда „мирно“, вперили поглед в него. Сърцето над Мерилин — кой ли би се усъмнил — светеше с пълна сила и около него летяха гълъбчета. Благоверната беше изпаднала в романтично настроение още от сутринта. По принцип, нея можеше и да я навести. Или пък не точно нея, помисли си Кеша, поглеждайки към фонтана.
	Днес беше облякъл Сестричката в сини дънкови шорти и оранжев потник със сребърен въпросителен знак — за да си отмъсти за вчера. Прилепналите шортички така изящно подчертаваха малкото й дупе, че Кеша преглътна слюнката си. Но Сестричката дори не погледна към него.
	Затова пък всички останали приложения го изпиваха с очи като че ли беше адмирал на палубата на флагмански кораб. Особено настойчиво изглеждаше библиотекаря Борхес.
	Към Борхес имаше въпроси. През нощта Кеша отново беше преминавал между контролните огледала във фазата LUCID. И толкова се беше изнервил, че не посмя да стигне до Стената на Доверието — а просто слуша два часа семейна музика край паметника на Чайковски, който беше издигнат над Кладенеца на истината.
	Как работят огледалата? Какво точно разчитат? Могат ли да разберат за него твърде много? Трябва да си изясни това веднъж завинаги.
	Кеша позволи на Борхес да срещне погледа му и кимна. Затвори очи, за да пропусне анимацията, отвори ги, когато наоколо вече се беше появила познатата библиотека с прашните шкафове и скелети на гущери по стените.
	Както обикновено, Борхес седна в креслото и посочи на Кеша съседното. Обаче Кеша не беше настроен за дълга беседа и приседна на страничната облегалка. Когато над главата на Борхес светнаха опциите, той избра SILENT MODE и мислено изпрати въпроса: как работят контролните огледала на входа във фазата LUCID? По какъв начин ги защитават от терористи?
	Разчитат ли те всички мисли и паметта?
	Старчето се замисли и отвори върху коленете си голямата си кожена книга. Не каза нищо, но в главата на Кеша веднага просветна смътно разбиране за функционирането на контрола.
	Разбира се. Трябваше и сам да се сети. Колективният сън, както и цялата останала хипнореалност, се създава чрез машинен код. Терористичният акт в това пространство просто става програмируемо събитие, нещо като вредоносен алгоритъм, който се внедрява в здрава програмна тъкан. И защитата се свежда до това, да не се допускат в пространството на колективния сън определени елементи от кода (базата сигнатури непрекъснато се обновява).
	Старчето вдигна дланта си и махна във въздуха, сякаш разгръщаше мисълта си и я правеше по-достъпна. Има някои кодови последователности, които позволяват на терористи като Бату Караев да заключат съня отвътре — без тях терористичният акт е невъзможен. Огледалата следят точно тези елементи. Защото човек също влиза във фаза LUCID само като информационно копие, т.е. двустранен поток на кода, който…
	Достатъчно, кимна Кеша, и зададе втория въпрос, главния.
	Не, отговори Борхес, огледалата не могат да надникнат в душата му. Те могат само да изяснят не съдържа ли неговото информационно копие фрагменти от терористичен код. Бомбата, казано на технически език, това е изпълняващия оператор. Тя може да бъде замаскирана по всякакъв начин: с необикновена шапка или с украшение за глава, причудливо бижу или дори с един от излизащите на мода ретро смартфони. Но на входа на фазата LUCID всички тези неща са просто кодове, които трябва да преминат през контролно сито.
	Кеша помисли, че последният въпрос беше непредпазлив — но тъй като избра SILENT MODE, най-вероятно записът няма да се запази дълго. Съществуваше известна разлика между пълната и непълната артикулация. С годините проумяваш много от уловките… Макар че нали уловките ги измисля самият Датапол, когото с тяхна помощ се опитват да излъжат? За да може, така да се каже, всички лъжци сами да се строят в колона по двама.
	Но Кеша спря да пита.
	Вместо това бързо си тръгна. Борхес се върна обратно, погълна в себе си сумрачните сводове ведно с шкафовете и гущерите и Кеша отново се озова на своя италиански площад — пред строя на приложенията, вперили в него погледи.
	От посещението в библиотеката, както винаги, му остана трудно доловимо неприятно чувство — като че ли се беше изпоцапал с мазилка и беше покрит със стари паяжини. Това вероятно беше специален бъг, за да го накарат да се абонира за платените джунджурии. Интериорът със скелетите на гущерите беше безплатен, но той можеше да бъде ъпгрейдван, както редовно напомняха попъповете, до „стилна Вавилонска библиотека 5S“. Само че Кеша нямаше намерение заради това да излиза на стадиона и да прави няколко обиколки с гира на тестисите.
	От друга страна, би могъл да смени Библиотекаря с някой по-млад и весел. Или не, рисковано е… Младо и весело вече си имаме. Напротив, за оптимизиране на личния файл би било полезно да сложи вместо Борхес някой вонящ стар фъри с изпаднало право черво… Впрочем „гузка“ случайно не означава ли кокоши гъз? Това би обяснило много неща… Да, да сложи някой стар фъри, за да видят всички, че той е порядъчен и социално отговорен гражданин…
	Впрочем, кой ли ще го гледа? На кого му е дотрябвал? Макар че, разбира се, дори параноиците ги следят — шизофрениците не дремят. Всички ние оставяме след себе си сапунената следа на метадатата…
	Дяволска работа.
	По-добре да не беше мислил толкова засукано. Или поне да не го беше изричал — макар че с шампанското това кой знае защо винаги ставаше неусетно… Може би, е подсъзнанието?
	Пред очите му изникна квадратен попъп.
	Кеша видя пред себе си огромна чаша за шампанско, в която се отразяваше девойка, свиреща на арфа, с въздушна бяла рокля, трогателно млада и чиста. Чашата изчезна и остана само огледалната девойка — с щастлива усмивка тя докосваше струните и от тях излитаха златни малки птички. Птичките ставаха все повече, а накрая се насъбраха толкова много, че изпълниха цялото пространство и се превърнаха в мехурчета златна пяна от шампанско.
	Кеша отново видя чашата — сега тя беше пълна с шампанско. Девойката изчезна, а вместо нея се появи надпис:
P>
	Шампанското „VerA“
	се лей и шуми!
	Пени се, кипи и блести!
P$
	„Този път поне са направили нормална локализация“ — помисли Кеша.
	Попъпът започна бавно да се разсейва в пространството. Отново се появи фейстопът. Кеша напрегна лицевите си мускули, за да не кимне случайно, и изведнъж улови погледа на Сестричката.
	Стори му се, че под окото й се е появила лилава синка. Той веднага схвана, че това е просто сянка — но обидата, затаената обида, застинала на милото й лице, уви, беше истинска.
	Кеша съкрушено отпусна брадичка и веднага усети в устата си кисело-сладко бълбукане.
	Сестричката прихна. Нямаше съмнение — тя беше в течение на станалото и каква роля беше изиграла в това. Печалните сенки веднага изчезнаха от лицето й и Кеша, за да я умилостиви, администрира още една доза шампанско. Но Сестричката, изглежда, вече се опомни и реши, че е дала на Кеша прекалено голям аванс. Тя отново се намуси и изобрази на лицето си наскърбена невинност.
	Но Кеша не се страхуваше.
	Беше щастлив — и поливаше щастието си с втора доза сладък киселяк. Заради този светъл лъч в здрача не се скъпеше да похарчи два пъти повече sharing points… Колко струваше? Той погледна цифрите и изтръпна. Изглежда, ще се наложи да бяга на стадиона не след пет дни, а само след два. „VerA“ струваше скъпо. Прекалено скъпо…
	Сестричката отново се разхили. Кеша, окончателно заряза разумните доводи, кимна към последните мъждукащи останки на попъпа и гаврътна на един дъх трета доза.
	„Не е зле, обаче — помисли си той — шампанско от сутринта…“
	След няколко минути идеята вече не му се струваше чак толкова лоша. Отдавна не му е било толкова леко и бълбукащо на душата.
	Сестричката се издаде.
	Тя наистина не се сърдеше. Преструваше се.
	И изобщо изглежда беше в добро настроение. Тя минаваше зад гърбовете на приложенията и дори направи малки закривени рогца на Ян Гузка.
	Може би неговото собствено леко опиянение се проектираше върху нея? Най-вероятно е точно така… Т.е., не най-вероятно, а именно така — как иначе…
	Изведнъж на Кеша му хрумна една страшна и завладяваща идея… Щом като днес е Денят на Семейството… Защо пък не? Да живеем безразсъдно. Иначе що за живот е това?
	— Сестричке! — повика я Кеша.
	Little Sister беше задължена да откликва на гласовите команди. Тя моментално се показа иззад фонтана. Но лицето й стана навъсено — сериозно навъсено. И на него, изглежда, отново се появяваше синината. Ами нека си се мръщи, помисли Кеша, няма лошо…
	— Слушай, сестричке… Мисля си — дали да не се разходим с моята дебелана? От толкова години живеем заедно, а тя никога не е била на моя фейстоп…
	Сестричката повдигна рамене — в смисъл, че й е абсолютно все едно.
	— Ти, такова… Скрий се зад фонтана, става ли? Така че да не те види. Иначе ще почне да ревнува…
	Сестричката отклони погледа си встрани и бавно тръгна към фонтана, демонстрирайки с целия си вид облекчение, но продължаваше игриво да върти малкото си дупе в сините шорти. Самата женственост… Стига да не се научи на лоши работи от Каналоармееца… Впрочем какви ги приказвам.
	Кеша се обърна към Мерилин и кимна на пърхащите над главата й гълъбчета. Площадът изчезна сред лъчи и звезди и Кеша се озова в семейната си спалня.
	Мерилин вече чакаше на семейното ложе. Беше гримирана, напудрена и съвсем гола. В нея имаше нещо от Клеопатра, която беше надживяла всичките си змии. Изглежда толкова се беше измързеливила, че дори не искаше да си избира тоалет. Вярно беше гримирана и напудрена идеално, но Кеша се досещаше, че ако трябваше сама да си прави козметичните процедури, едва ли щеше да изглежда така добре.
	Кеша се опита да я щипне по ухото. Мерилин не го погледна — само тихо изхърка. Това го подразни. Съвсем се е отпуснала, помисли, какво, да не е започнала да се налива с абсент?
	Впрочем днес и той самият беше на градус.
	Кеша хвана за ръка съпругата си и я изведе от спалнята. Очакваше Мерилин да не тръгне веднага и вече бе готов да изтъкне Деня на Семейството. Обаче Мерилин не възрази. Тя тежко се преметна върху фейстопа му с ленивото равнодушие, с което приемаше ласките му. Като морска крава, честна дума.
	Но Кеша се отврати особено силно, когато тя не пожела да се поприкрие с нещо в последния момент и се настани на фейстопа му чисто гола.
	Думата „настани“ не е особено подходяща. Кеша съобрази, че тя изобщо не участва в случващото се — привидност за движенията, които извършваше голямото бяло тяло на съпругата му, възникваше, защото той увличаше със себе си нейното внимание, а това визуално се трансформираше от системата в стъпки. Мерилин не гледаше към фонтана и почетния караул от приложенията. Тя дремеше. И похъркваше.
	Приложенията следяха Кеша и Мерилин с погледи. Кеша знаеше, че им е все едно, но му се струваше, че в очите им има леко презрение. Ян Гузка май дори повдигна вежда. Давай, давай, зоопедераст такъв, кажи нещо интелектуално, помисли си Кеша. Чакаме с нетърпение.
	Сестричката погледна иззад фонтана и веднага се скри обратно. Кеша можеше да се закълне, че при вида на голата Мерилин на лицето й за миг се появи самодоволна усмивка — в края на краищата, Сестричката отразяваше неговите емоции, а презрението е преобърнатото отражение на срама.
	На Мерилин й беше все тая. Сигурно някога по същия начин са я влачили пияна-заляна след поредната нощна среща с братята Кенеди — само гримът на лицето й тогава сигурно е бил размазан, пък и едва ли е крачела толкова пружиниращо.
	Дори през опиянението Кеша усещаше своя позор. Приложенията сега ще внесат този опит в регистъра и ще трансформират поведението си, като отчитат новите особености на стопанина си.
	Разбира се, ще го гледат все така раболепно, но в дъното на очите им ще се появи едва забележима насмешка… Нищо, ще ги отучим. Ще им го избием от главата. Заедно с бръмбарите. А така е по-добре и за метадатата.
	Кеша видя призоваващо отворената врата на пицарията — и напъха Мерилин в миниатюрния празен салон. От празнината към него се приближи сервитьор и протегна менюто. Но Кеша каза тихо:
	— Вън. Изчезвай, да не те виждам, Джузепе. И не се показвай, преди да те повикам.
	Сервитьорът набързо изчезна зад вратата. Очевидно реши да не спори с пияния клиент.
	Кеша заведе равнодушната Мерилин до един стол край стената и я сложи да седне на него. А после изобщо я събори по гръб.
	Мерилин равнодушно гледаше в тавана. Червеното сърце над главата й, обаче, светеше както преди и Кеша вече знаеше какво ще направи. Знаеше го дълбоко в душата си още от самото начало, просто не искаше преждевременно да плаши себе си с подробности.
	— Сестричке! — нежно я повика той, галейки бузата на съпругата си.
	Мерилин издаде някакъв не особено романтичен звук — изгрухтя ли, изхърка ли. Кеша не се обиди. Той не разговаряше с нея.
	В процепа на вратата се появи глава с черни опашки.
	А от другата страна — с огледална синхронизация — се мярна рижо-бялата муцуна на клоуна, над който като червен знак на греха светеше триъгълник с чуденка.
	Кеша не беше викал клоуна. Спомняше си точно.
	Познат страх стегна гърдите му, но Ке веднага си спомни, че фейстопът може и сам да групира приложенията по двойки, ако постоянно се използват заедно. После му хрумна съвсем глупавото и особено гадно подозрение, че клоунът донася…
	Кеша изведнъж се оригна от въглеродния двуокис в шампанското и почувства в сърцето си младежка лекота и сила.
	— Който се страхува от луес, да не ходи по кучки! — извика.
	Неизвестно защо куртоазната пословица го успокои. Кеша започна да кима често-често на светващите в празното пространство около клоуна опции и с едно хитроумно движение на главата прехвърли Сестричката на масата и разкраси с нея Мерилин.
	Не беше за вярване как дебелата Мерилин можеше да се свие до размера на ангелски тъничкото телце на Сестричката. На Кеша постоянно му се въртеше сравнението все едно да скриеш голямата матрьошка в малката… Но не му се мислеше за това. Кеша погледна изплашените — или по-скоро хитрите? — очи на своята тайна, откопча копчето на сините шорти и ги смъкна от тънките й като на жерав крака.
	— Не ме гледай така, не ме гледай — дрезгаво измърмори той, отмествайки ръката на Сестричката. — За кого друг си ги обула, ако не за мен? Тук няма други. Само аз съм и аз сам ще те съблека. Така че, ела при батко… Добре. Ето така, момичето ми, ето така…
	Сестричката мълчеше. Гледаше нацупено настрани и Кеша особено силно усещаше греховността на ставащото, а това го възбуждаше още повече. Скритата вътре в Сестричката Мерилин от време на време похъркваше — при желание тези звуци можеха да минат за страстни стонове, които се пробуждат в младото тяло. Кеша чувстваше, че приближава един от неговите най-хубави любовни моменти, който той ще гледа насън във фазата REM и ще се старае да повтаря отново и отново в реалността.
	И изведнъж, когато до пика на насладата оставаха само няколко стъпки, се случи нещо странно.
	Чу се пращене от разкъсващ се плат.
	Около Сестричката, която сякаш се опитваше да се предпази от него с тънките си крачка, се появиха колонки ситен оранжев шрифт — непонятни редове на код, в които често се повтаряха думите „mutabor“, „module“ и „failure“ и имаше цифри с множество зачертани нули. След това тези редове изчезнаха заедно със Сестричката и Кеша видя на масата пред себе си голата Мерилин. Позата на Сестричката, която току-що предизвика у него главозамайващ възторг, в изпълнение на съпругата му изглеждаше непристойна и отвратителна.
	А после стана нещо невъобразимо. Мерилин няколко пъти се дръпна и сякаш се отдели от своята видима обвивка.
	Кеша не разбираше как може да се случи това. Тя лежеше пред него както преди, с разтворени и вдигнати нагоре крака. Но той усети, че в корема му се опира нещо невидимо и остро, подобно на издаден напред лакът. Мерилин като че ли се превърна в невидима буца, която не съвпадаше с очертанията на тялото й.
	— Мерилин — повика я Кеша.
	Жена му не отвърна. Дори не кимна. Хрумна му, че тя се е опитала да прекъсне контакта и е умряла, преди да завърши процедурата. Кеша хвърли поглед към входа на пицарията. Клоунът Мутабор и Сестричката (тя вече се беше възродила на фейстопа) гледаха с интерес през отвора на вратата. Откъм кухнята зад открехнатата врата надзърташе сервитьорът Джузепе. Хората винаги, ама винаги ще налитат като мухи на мед на чуждата беда. Дори това да не са хора, а само техните електронни чучела.
	Трябва да се върна на фейстопа, помисли Кеша, и да проверя — може би Мерилин вече е там.


>>	Мерилин

	Тя наистина беше на фейстопа. Нещо повече, над главата й светеше рубиновото сърце. А край него летяха гълъбчета. Ако се съди по иконата, с жена му всичко беше наред. И тя отново искаше любов.
	„По дяволите — помисли си Кеша. — Тук става нещо. Тя не може едновременно да иска и да не иска. И да се изсипва от собственото си тяло. Да не би да й е лошо?“
	Той веднага отхвърли тази мисъл. Ако нещо с нея не беше наред, системата веднага щеше да засече изменението на жизнените показатели — пулс, температура, мозъчни ритми и изобщо всичко останало, което си има човек. Отдавна щяха да са й вкарали необходимите медикаменти, а ако работата беше сериозна — щяха да я приспят и да я инжектират в медицинския модул. Беше се случвало с предишните му приятелки.
	През това време иконата на съпругата му върху фейстопа се закриваше от смешно строително скеле с надпис „ремонтни дейности!“. Ясно, лек социален хумор — за да не се притеснява напразно съпругът. Наистина не си струваше да се безпокои напразно за жена си. Ако бяха откарали Мерилин, то след известно време системата щеше да му подбере нов генетично подходящ партньор. Такъв е законът.
	Самият Кеша също няколко пъти беше изваждан от модула по медицински причини — за което в съзнанието му не бяха останали никакви спомени: той просто идваше на себе си на същото място, шеринг пойнтс бяха на нула и повече нищо не го болеше. Впрочем, по въпроса за мястото липсваше яснота — същото ли е, или не. Модулите по нищо не се различаваха един от друг, така че въпросът очевидно нямаше особен смисъл.
	Но сега се случваше нещо странно. Може би, помисли си Кеша, има неизправност в програмата? Системата смята, че всичко е наред, а всъщност… Подобно нещо не му се е случвало. Сигурно за това дори се полага компенсация и може да не ходи на работа две седмици… Важното е, че зорката проницателност на системата изведнъж беше изчезнала… Страхът и отчаянието на Кеша не й се струваха тревожни. Вероятно причината е в това, че Кеша не използваше никакъв контент и системата не можеше да сравнява жизнените му показатели с норматива. Но нали системата може да чете мислите, каза си Кеша. Или това работи само с контекстната реклама?
	— Ама че съм глупак! — изстена Кеша.
	Ами нали Сестричката има сервизен канал „Поговори с мен“. Кеша никога не го беше използвал — понеже кой нормален човек ще се навре между зъбите на системата.
	— Поговори с мен — каза той.
	— Радвам се да съм на Ваше разположение — отвърна Сестричката и направи лек реверанс.
	Кеша разбра, че сервизният канал се включи.
	— Трябва ми помощта ти — каза той.
	— Тук съм, за да помогна — отговори Сестричката и се усмихна така обнадеждаващо, че Кеша се успокои.
	— Не на мен, а не партньорката ми й трябва помощ.
	— Тук съм, за да помогна — повтори Сестричката. От какво естество е проблемът ви? Кимнете, когато позная. Проблеми с операциите на фейстопа? Проблеми със системата „LifeBEat“? Проблеми със самочувствието? Вие не кимнахте. Кимнете, когато позная. Проблеми с операциите на фейстопа? Проблеми…
	Кеша кимна на медицинските проблеми. Сестричката помисли за секунда.
	— Вашите жизнени показатели са в норма. Няма никаква причина да се притеснявате.
	— Не, — каза Кеша — ти не разбра. Съседката ми се чувства зле. Приятелката ми. Моята социална партньорка е в опасност. Вие малко се познавате… Тя спешно се нуждае от помощ.
	— Тук съм, за да помогна — отговори Сестричката. — От какво естество е проблемът ви? Кимнете, когато позная. Проблеми с операциите на фейстопа? Проблеми със системата…
	— Млъкни, глупачке — изпъшка Кеша. — На съседката ми е лошо. Разбираш ли?
	Сестричката се намръщи — изглежда, от всичко, казано от Кеша, до нея беше достигнала само думата „глупачка“. Не можеше да проумее как всевиждащият цербер може за секунда да се превърне в малоумен телефонен секретар. Изглежда, че от страната на програмното дърво, което обслужваше Кеша, растеше само едно почти безжизнено клонче. Нищо чудно — системата би трябвало да решава медицинските проблеми на жена му, като изхожда от собствените й биоданни.
	Но кой знае защо това не ставаше.
	„Не, това не може да бъде — помисли Кеша. По дяволите, как да го обясня? Може би трябва да споделя мислите си?“
	Той се съсредоточи и си представи болна жена. Свита на кълбо в малък мек калъф. Покрита с язви и струпеи. Която диша тежко.
	Сестричката вдигна ръка и се закани на Кеша с пръст — с особено движение на ръката.
	Ясно, помисли Кеша. Жестът му беше добре познат. „Вашите мисли са придобили асоциален характер“. Или, казано по-просто: „Ние не споделяме такъв контент“
	— Не искам да споделям, глупачке — каза той. — Търся помощ. Не е ли ясно?
	Сестричката отново се нацупи. Изглежда, че до нея отново стигна само думата „глупачка“. Кеша беше толкова отчаян, колкото може би никога досега.
	На лицето на Сестричката се изписа тревога. След това я закри един попъп с картина на тиха сенчеста градина. Запя райска птица. След това още една.
C>
	SEDACIDER
	НЕГРУЗИН-ПРОПУСТИН!
C$
	Кеша смирено кимна и в гърлото му заклокочиха мехурчета успокояващ ябълков сайдер — средство номер едно за снемане на стреса: organic, natural, instant. Кеша предполагаше, че популярността на микстурата е свързана не на последно място с високия й процент алкохол. Какво не правим за здравето си…
	Сайдерът обаче си струваше до последните sharing points. Отчаянието изчезна някъде — съзнанието на Кеша беше залято от шумящо, бълбукащо и леко боцкащо спокойствие. Бълбукането беше много приятно. Но боцкането му се струваше прекалено силно и дискомфортно. Така че заедно усещанията не бяха нещо кой знае какво. Нищо чудно — ако беше приятно, щеше да струва колкото абсента.
	Ето така трябва да работи всичко. Обзелото го отчаяние се отрази на биоданните му и системата изреагира. Но защо, защо тя не забелязва проблемите на Мерилин?
	Стана му по-леко да разсъждава. И изведнъж му хрумна нова мисъл, съвсем неочаквана. Ако проблемът не може да бъде решен чрез фейстопа, по всяка вероятност ще може да бъде решен, като го заобиколи?
	Кеша се съсредоточи и разфокусира погледа си — така че да види смътния сиво-зелен фон, който се процеждаше през италианския площад. Но пустошта на реалността, в която той съвсем наскоро напълно успешно се потапяше, сега изобщо не се появяваше пред очите му. Може би заради сайдера.
	Най-после, след почти цял час усилия, когато Кеша изпробва всички възможни начини да изкривява очите си, негрузинът леко пропусна — и в сиво-зелената мъгла се мярна собственият му оранжев ръкав. А след това, само за една кошмарна секунда, той бързо падна на базово ниво…
C>
	НЕ
	НЕ
	НЕ
C$
	Това, което се разкри пред очите на Кеша, беше толкова чудовищно, че той дори не се уплаши. Тялото му се затресе само, сякаш през него пуснаха ток, а в устата му отново забълбука успокояващият сайдер.
	Приличаше на кадър от филм на ужасите. И колкото по-дълго Кеша гледаше, толкова по-силно му се искаше да върне лентата назад, там, където още нищо не беше видял.
	В древността са произвеждали такива консерви — във вид на продълговата кутийка със заоблени ъгли. Много пъти ги беше виждал по филмите. Отваряли са ги със специална отварачка, като върху нея намотавали тенекиеното капаче, така че в края на процедурата то се превръщало в лъскава ролка.
	Това, което видя пред себе си, повече приличаше на такава консервна кутия, вече отворена — и сарделената консерва, трябваше да признае, имаше ужасно съдържание*96.
	[*96 Препратка към романа на Андрей Бели „Петербург“, чието действие се разбива по време на революцията от 1905 г. — време на терористични актове. Бомбата („сардинница ужасного содержания“) е символ на неизбежната катастрофа, на предстоящите исторически сътресения. — Б.пр.]
	Точно в центъра й плуваше мъртвец.
	Беше с мръсен халат — стандартен, но толкова стар, че оранжевият му цвят беше станал бледожълт. Под халата се виждаха стандартни пластмасови памперси с множество отвеждащи тръбички и маркучи — каквито носеше и Кеша.
	Но мъртвецът не носеше маска „LifeBEat“.
	Устата му, от която се виждаха криви жълто-черни зъби, беше отворена. По брадичката беше полепнала тъмна слюнка. На челото му вместо сивата ивица на фейстопа се издуваше някакъв черен електронен тумор, натъпкан с изчислителни микромодули и преплетени като змии съединителни ленти — подобни неща сглобяват технически надарените деца в часовете по извънкласно трудово обучение, само че после не си ги лепят по челото, помисли си Кеша.
	Отворените очи на мъртвеца изразяваха погнуса и скука. Било му е противно да живее и му е било противно да умре, разбра Кеша. Мъртвецът беше стар.
	След това Кеша започна да забелязва останалите неща.
	Първо, на гърдите на стареца висеше табелка с голям надпис:
C>
	READ ME
C$
	Отдолу беше добавено нещо със ситен почерк, но Кеша не започна да чете.
	Порази го изобилието от Персонални Айтеми. Такова количество лични физически обекти е не просто нелегално, то е неудобно. Особено гаден се стори на Кеша един технически на вид нож с късо триъгълно острие.
	Около покойника имаше няколко чанти с много джобове и джобчета. Две от тях бяха закрепени за стените на модула, а останалите плуваха из пространството.
	„Ето в какво съм си удрял колените — меланхолично помисли Кеша. — А се страхувах, че мембраната се е бъгнала…“
	Маската за осигуряване на жизнените функции висеше в нищото до лицето на мъртвеца и на най-дебелата от тръбичките й се бяха спекли отвратителни следи от храна. После Кеша видя как се носи в пространството лентата на фейстопа със стърчащо от нея сребристо дръвче с невероятно фини клончета — и се порази от ефимерните, по-тънки от косъм електроди. Не му се вярваше, че точно такъв корен се е враснал и в неговия собствен мозък.
	Коренът на реалността, да.
	Над главата на мъртвеца висеше електронно устройство от два залепени със скоч компютри таблети, вечна батерия и една пластина с множество разноцветни правоъгълници. Крадците в старите филми за обири включват такива джаджи към някоя сложна електронна система, за да отворят огромен сейф.
	От това странно устройство излизаха три кабела. Първият беше съединен към информационния шланг на системата за жизнено осигуряване. Вторият — чрез широка и плоска черна щипка на безконтактен конектор — към лентата на фейстопа. За имитиране на мозъчни сигнали, досети се Кеша. Третият шланг…
	Кеша го проследи с поглед — и едва се сдържа да не повърне. Проводникът свършваше между краката на покойника. А там…
	Към перинеума на мъртвеца беше прикачен с биоскоч цилиндър с розова дупка. Кеша знаеше какво е това. Беше виждал трансджендърния модул Google Pussy — или просто „GooP“ — в предаването за историята на фирмата Google, която, оказва се, невинаги се е занимавала с протезиране на гениталии, а много отдавна е започнала с технологии за следене и наблюдение.
	От друго предаване — за джендърсуингърите, неуморните активисти на прогреса, променящи пола си в двете посоки не по-малко от десет пъти — Кеша дори знаеше, че гласовата активация на Google Pussy, за разлика от Google Dick, е локализирана на руски — вярно пак нескопосано: протезата на влагалището се пускаше с фразата: „окей пуси гласност номер едно“. Сигурно са имали предвид „готовност“. Фразата трябвало да се изговаря със съвършено особен акцент, който не се поддавал лесно на имитация от носителите на езика.
	В предаването рускоезичните джендърсуингъри сдържано се оплаквали от „сушата“ и се изненадвали от непрестанното развитие на технологиите, така че спектърът на мненията бил представен балансирано (джендърсуингърите смятаха, че Google Pussy не е основният им проблем, а нещо друго: при съвременния начин на живот беше много трудно да се даде гаранция, че изобщо някой ще разбере за промяната на вашия пол и това веднага отпращаше джендъронавтиката към безлюдната пустош на екзистенциалната запустялост).
	Затова пък електронният читър*97 на покойния, включен към Google Pussy, изглежда имитираше гласовата команда безупречно — Кеша не помнеше дупенцето да е имало някакви проблеми с любовната секреция…
	[*97 Мошеник, лъжец (от англ. cheater) — Б.пр.]
	Дупенце… Ето, значи, какво си било…
	Кеша се изуми от собствената си безчувственост, когато се хвана да мисли за това почти без оценки и емоции.
	Не усещам нищо човешко — помисли си той. Съвсем нищо. Само ми се гади малко. Може би в нас наистина вместо души има протези, както казва Ксю Баба?
	И в този момент го връхлетя дългоочакваната човешка емоция. Беше ужас — толкова силен спазъм, че едва не го задуши.
	Кеша позна мъртвеца.
	Беше Бату Караев.
	Той силно се различаваше от предполагаемия образ, показан в програмата „ВОРУ ВОР“, затова му отне толкова време да го познае.
	Първо, покойникът нямаше брадичка, а само побеляла набола четина на два-три дена (Кеша леко потръпна, като се сети, че тя расте известно време и на трупа). Второ, по носа му не личаха сраснали счупвания. Обикновен гърбав нос — голям, но доста тънък. Трето, покойникът изглеждаше доста по-стар от реконструкцията.
	Кеша го позна по очите — кафяви, с различна форма, съвсем като в предаването. Ако смъртта ги беше затворила, Кеша сигурно изобщо нямаше да се досети чий е трупът. Както не е подозирала досега и измамената от електронния читър система, която е била уверена, че неговият съсед е жив (неговата съседка е жива) и е в отлично здраве…
	Преодолявайки страха и отвращението си, Кеша приближи недовиждащите си очи към табелката на гърдите на стареца — и прочете написаното под думите „READ МЕ“.
C>
	„Ако четеш това, вече знаеш половината от истината. Ако искаш да разбереш цялата — вземи флаш пина и го сложи в своя фейстоп. Няма да имаш втори шанс!“
C$
	Вместо удивителна към табелката със скоч беше прикрепена флашка с плоска капачка — златна игличка, която приличаше на миниатюрно гвоздейче от света на щастливите джуджета. Кеша разбра, че дупчицата на неговия фейстоп е направена точно за такива гвоздейчета. Това е някакъв нанофройдизъм, с неприязън помисли той и враждебно погледна към Google Pussy, закрепена с биоскоч към памперса на мъртвеца.
	А той откъде има скоч? А, да, от тези чанти…
	Кеша разбра, че сам се опитва да се отвлича от най-важното — работата не беше в това откъде мъртвецът има медицински скоч, а дали иска да знае цялата истина.
	„Ами ако Little Sister изведнъж надуши? — помисли си той. — Тя работи точно с приложенията. А това на флашката, приложение ли е или не?“
	Сестричката не се виждаше — значи и тя не го вижда. Сега просто я няма. А щом е така, тя откъде ще знае какъв сън сънува той?
	Ке гледа към флашката няколко секунди. После погледна мъртвеца, избягвайки очите му, и разбра, че решението вече е взето. Беше лесно — все едно друг реши всичко вместо него.
	Кеша протегна ръка към табелката и свали иглата. След това се обърна към огледалцето над главата — без да си дава време за колебание, поднесе иглата към челото си и я вкара в дупчицата на порта върху пластмасовата лента.


>>	Needles and pins*98
	[*98 Needles and pins (англ.) — игли и карфици. — Б.пр.]

	Кеша не знаеше какво трябва да се случи. Може би нещо драматично — да лумне ярка светлина в главата, гръмовен глас да закънти в ушите, внезапно да настъпи яснота… Но нямаше нищо подобно.
	Изобщо нищо не се случи.
	Той почака пет минути. След това осъзна, че трябва да се върне на фейстопа: информацията от златната карфица можеше да се изобрази само там.
	Беше страшно обаче да пренасочи вниманието си към фейстопа. За тази цел трябваше да отклони погледа си от мъртвеца и да го остави точно пред гърдите и гърлото си. Ами ако не е съвсем мъртъв? Или… Кеша си спомни една безкрайна поредица от сериали за зомбита, които някога бяха преминали през съзнанието му. Такова нещо не можеше да бъде истина, естествено.
	Но въпреки това се страхуваше.
	Избор обаче нямаше и Кеша се реши.
	Фейстопът, изплувал след известно усилие от бледозелената мъгла, сякаш беше набъбнал от опасност, от някакво заплашително обещание за беда… Струваше му се, че студената ръка на Караев може изведнъж да пробие настилката на улицата и да го хване за гърлото… Впрочем, мислеше Кеша и постепенно се успокояваше, ако онзи искаше, отдавна да го е направил… Да е пробил с нещо остро мембраната… Колко време се е спотайвал отсреща.
	На фейстопа всичко беше, както преди — само в далечния ъгъл на площада, където обикновено се събираха новите демо приложения, се беше появила нова икона. Там се беше появила…
	Овчица.
	Доста сладка при това, макар и много приблизителна — като триизмерна анимационна фигурка, направена от пенопласт. Такива овчици са рисували по-рано ученичките, когато искали да изобразят някаква живинка редом с вече нарисуваната принцеса — Кеша беше виждал нещо подобно в предаванията за детско изкуство. Жалко, не беше принцеса. Но каквото — такова…
	„Интересно е обаче дали я вижда Little Sister — помисли Кеша. Нали е на фейстопа… Впрочем, какви ги говоря…“
	Той решително кимна на овчицата и приложението се включи. Фейстопът изчезна веднага, като че ли между Кеша и обичайната виртуална вселена някой бе сложил лист бяла хартия.
	„Ясно — помисли Кеша. — Започна да се скрийнва и да се шифрира…“
	На белия фон се появи овчица — абсолютно същата като на фейстопа — и тръгна надясно. Тя вървя по бялата пустиня дълго и най-накрая стигна до купчина червени тухли. Захапа една тухла и я понесе към левия край на бялото поле — по-точно, просто наляво, защото бялата плоскост нямаше край и граници.
	Кеша отново дълго чака да види какво ще се случи и най-после дочака: овчицата спря и остави тухлата. След първата овчица вече вървеше втора, също с тухла в зъбите. Втората тухла старателно беше поставена до първата, после трета, после четвърта. Овчиците, изглежда, строяха някаква красива стена. Кеша дочу мелодично блеене:
	— Бееебееебее! Бееебееебее!
	„Мило — помисли си той, — много мило… И какво? Оставил ми е нов тапет за фейстопа? Това ли е всичко?“
	— Здравей, Кеша — дочу се нисък мъжки глас. Долетя отгоре.
	Кеша вдигна очи. Високо в небето над овчиците висеше позлатено кресло в стил ампир.
	А в креслото седеше Бату Караев.
	По-точно, креслото с терориста не висеше в небето. Небе тук нямаше. Зад креслото беше същият бял фон — когато Кеша погледна нагоре, то се озова право пред него, в нормална перспектива, затова пък овчиците се изместиха от полезрението му някъде далеч надолу. Кеша съобрази, че по-рано, като са привличали вниманието към себе си, те са правели Караев незабележим, все едно са го криели в изкуствено създаден зенит. Наистина, само гений на камуфлажа би могъл да се скрие така на белия фон.
	Караев беше облечен стилно — с маскировъчна куртка в пустинен цвят и зелено военно кепе с черни арабски шевици, обърнато с козирката назад. Имаше гъста черна брада, само тук-таме благородно посребрена. Не приличаше много на мъртвия старец, когото Кеша току-що видя с очите си — но, очевидно, така се виждаше в мечтите си терористът.
	— Ето какъв си бил ти, мили мой приятелю — каза Караев с усмивка. — Здравей, Ке.
	Кеша помнеше, че вижда пред себе си мъртвец и не трябва да отговаря на поздрава. Но Караев го гледаше и чакаше. Мълчанието се проточи и стана тежко — а след това Кеша забеляза опциите, които се появиха под краката на терориста. Те изглеждаха като думи, напечатани на бял лист:
	Имаше две опции:

	1) ЗДРАВЕЙ, БАТУ
	2) ЗДРАВЕЙ, БУ

	Свободата на избора, спомни си Кеша училищната мантра, не е нищо друго, освен осъзнатата необходимост да го направиш правилно. За щастие, съвременният живот рядко ни изпраща сериозни дилеми.
	— Здравей, Бату! — каза той.
	— Ти слушаш писмото ми — каза Караев — значи, аз вече съм мъртъв. Но системата не вижда това — в нея пристига фалшив сигнал. Системата не е наясно, че аз съм разрязал трекмембраната. Информационните и захранващите линкове са цели — те са отдолу, където тъканта не е повредена. Ние двамата можем да останем завинаги заедно, Кеша. Но на теб сигурно не ти се иска да живееш в един модул с труп. Или все пак искаш?
	Караев замълча и се втренчи в него. Трябваше да отговори. Имаше две опции:

	1) НЕ
	2) НЕ ОСОБЕНО

	Какво ли ще стане, ако вземе, че кимне? Но не му се искаше да рискува. С терористите, дори и мъртви, не се шегуват — те са сериозни хора. Кеша каза:
	— Не особено.
	— Така и предположих — отвърна Караев. — Ще ти обясня как да се избавиш от това съседство. Но първо искам да разкажа на теб, най-близкия ми човек — понеже така се случи — своята история.
	Кеша погледна опциите и отново избра лесно:
	— Ще ми бъде безкрайно интересно.
	Караев кимна, като че ли нито за една секунда не се беше съмнявал.
	— Истинското ми име е Семьон Паламарчук. Бату Караев е просто творчески псевдоним. Някога много отдавна работех като офицер програмист в Датапол и се издигнах до старши инспектор в отдела за борба с престъпленията срещу Символичното Детство. Ловяхме мрежовите педофили. Както разбираш, борехме се с мислопрестъпленията, защото други в тази област от дълги години нямаше. Днешният развратник при цялото си желание не може да се добере до инкубаторите и боксовете, където израства светлото бъдеще на човечеството. Хващахме престъпните развратници чрез собствената им мисъл, на която се опитваха да предадат някаква форма и плътност. Схващаш ли за какво говоря?
	Караев се усмихна и Кеша почувства, че лицето и бузите му пламват от придошлата кръв.
	— Горе-долу — отвърна той и хвърли бърз поглед към прозореца на опциите.
	— Бях винтче в системата, Ке. Както често се случва с хората през младостта, бях идеалист и вярвах, че помагам на обществото да остане здраво. Макар че, тъй като имах достъп до данните за широколентово сканиране, беше много трудно да повярвам в неговото здраве. Създаваше се впечатление, че то изцяло се състои от патологични перверзници, които само за пред хората спазват външно приличие… Не сме станали такива в последните години, Ке, винаги сме били такива. Не вярваш ли?
	Този път и двете опции бяха отрицателни.
	— Не — отвърна Кеша.
	— Напразно. Аз работех в архивите на Датапол и знам какво говоря. Още в началото на двадесет и първи век Датапол — тогава се казваше по друг начин, но това не е важното — за първи път състави пълна база данни на всички секс девианти. Технологията на онлайн наблюдението тогава правеше първите си стъпки. В основата й лежеше прост, но мъдър принцип. Ще се смееш, Ке, но всеки професионалист знае, че вие, перверзниците, реагирате не толкова на картинката, колкото на надписите под нея…
	Кеша преглътна това „вие, перверзниците“ безропотно. Нямаше смисъл да роптае по много причини.
	— На картинката може да има стара негърка, която реже диня, а надписът отдолу да гласи „тийнейджъри, хванати в банята“ и клиентът въпреки това ще кликне върху линка. Човешкият мозък е устроен така, че словесното равнище на кодировка преодолява визуалното. Стотици години хората крещят, че живеем в царството на визуалните образи. Това, разбира се, е така — но визуалното многообразие може да се класифицира само с помощта на думите. Затова още през двадесет и първи век основните порно сайтове в света са били просто филиали на Датапола. Вероятно искрени ентусиасти са снимали порно клиповете, но офицерите от полицията са измисляли надписите по специален алгоритъм, който е позволявал да се създаде, така да се каже, подробно меню на всички възможни девиации. И с първото кликване на мишката тези диагнози завинаги засядали в личната ти метадата… Не се ли умори?
	От двете опции Кеша избра „не, никак“, защото „нито капка“ му се стори прекалено сексуална форма на отговор.
	— Още през онези години един офицер от спецслужбите е можел да види подробното секс досие на всеки гражданин, който е имал дивайсове, свързани с личния акаунт — а всички дивайсове, Ке, са се засичали след първото използване на кредитна карта или електронна поща… Нещо повече, на електронните устройства още тогава е имало дистанционно управляема камера, а потребителите били дълбоко убедени, че тя работи само когато до нея свети миниатюрна зелена лампичка, ха-ха-ха… и кой знае защо всеки се е чувствал длъжен да носи в джоба си тъй наречения смартфон — микрофон и око едновременно на няколко спецслужби. Това било, както обясняваха на хората в медиите, съвременно и престижно… Впрочем на теб всичко това не ти е интересно…
	Караев изглежда очакваше Кеша да му възрази — под креслото му се появиха опции с реплики за отговор. От „защо, интересно ми е“ и „защо пък, много ми е интересно“ Кеша избра втория вариант, но Караев неумолимо поклати глава.
	— Няма време — каза той. — Оттогава технологиите за наблюдение станаха неизмеримо по-съвършени. А след появата на вътремозъчното включване е просто смешно да се говори за някаква съпротива. Ти не можеш да разбереш това олимпийско всемогъщество, това божествено всезнание, с което всеки офицер от специалните служби с пълен достъп наблюдава вашите души… Колкото по-високо се издигаме по служебната стълбица, толкова повече разбираме за света, в който живеем. Но аз бях сигурен, Ке, че моите очи са се отворили още преди да ми дадат най-висок достъп. Мислех, че съм разбрал главната тайна сам.
	Кеша бързо погледна към опциите и избра горната.
	— Каква именно? — попита той.
	— Слушай внимателно. Известно ти е, че може да се шерва всяка мисъл. Но затова ти трябва да я помислиш по съвсем различен начин. Един вид, да я изговориш на себе си. Ти трябва да я доведеш до определен градус на интензивност, да я направиш бавна и ясно артикулирана. Останалата територия на вътрешния ти живот е сенчеста зона, където системата още не се е научила да навлиза изцяло. Това е последното ъгълче, където можем да сме такива, каквито сме всъщност. Но само за много кратко време, съвсем полека и тайно. Там никой не ни вижда. Така поне предполагат хората. И точно така смятах и аз някога.
	На Кеша леко му прилоша. Страхуваше се от посоката, която поемаше разговорът.
	— Сега помисли за следното — продължаваше Караев. — Всеки ден през теб прекарват контекстна реклама. Понякога дори няколко пъти на час. Това се случва винаги по един и същи начин. Ти разсъждаваш за нещо, възниква случайна мисъл, някаква бърза и бегла асоциация — и системата веднага ти праща рекламен клип по мотивите на онова, което ти се върти в главата. Мило и ненатрапчиво, нали?
	В опциите се появи разнообразие — „да“ и „кимни“. Кеша кимна.
	— Не си ли се замислял по какъв начин системата избира попъповете? Нали ти не шерваш мисълта, към която прикачват реклама? Дори невинаги успяваш да я обмислиш до край.
	Кеша знаеше, че е истина. Опитът му — дори с дежурното шампанско — потвърждаваше това всяка седмица. Но той кой знае защо не придаваше значение на ставащото.
	Кеша кимна, макар че не изскочиха никакви диалогови опции.
	— Когато разбрах това — продължаваше Караев — ми стана ясно, че се случва едно от двете. Или системата може да чете всички наши мисли без изключение и на нас не ни остава дори тясна ивичка сянка, където можем да бъдем самите себе си. Или… Или тя предварително знае какво точно ще си помислим.
	— Да — каза Кеша. — Точно така е.
	Той разбра, че говори с трупа като с жив човек. Впрочем, това не беше важно. Караев все едно не чуваше.
	— Отхвърлих първия вариант веднага — продължи Караев. — Нашите най-леки и бързи мисли по принцип не могат да бъдат разчетени заради своята неоформеност. Те не се поддават на точна локализация. Разбираш ли защо?
	Думата „локализация“ в този контекст означаваше по всяка вероятност не „превод на руски“, а нещо по-особено. Кеша повдигна рамене.
	— Менталните обекти изобщо не съществуват във вида, в който си ги спомняме, когато се стараем да ги върнем. Когато мислим, ние като че ли се опитваме да си спомним някаква мисъл, която всъщност още не се е появила. В това е природата на творчеството. Ние отнякъде знаем ехото на звука, който искаме да чуем. А системата може да разчете само действително прозвучалия звук. И само тогава, когато той е бил достатъчно силен и продължителен. Повярвай ми — зукърбрините не могат да те видят като на рентген. Докато сам не направиш така, че да станеш прозрачен, в теб няма нищо, което може да бъде видяно.
	Това звучеше обнадеждаващо. Кеша избра опцията „кимнете“.
	— И така — продължи Караев — остава втория вариант. Системата никога не греши с контекстната реклама, тъй като предварително знае какво ще помислим. Дълго размишлявах как става това. И като прехвърлих всички възможности, разбрах.
	Караев се наведе към Кеша и очите му се оказаха съвсем близо — много по-близо, отколкото предполагаше физическото движение.
	— Ти предполагаш, че системата чете мислите, а след това пъхва между тях контекстната реклама? — прошепна той. — Нищо подобно! Няма нужда нищо да чете. Ние раждаме мисли, в които слагат реклама, защото ни заставят да ги мислим. Замитат ги в нашите глави с ей онази дяволска метла…
	Караев протегна напред ръка като рачешка щипка и Кеша за втори път днес видя най-фината сребриста метличка. В грубите червени пръсти на Караев мозъчният имплант на фейстопа изглеждаше особено нежен и безтегловен.
	— От самото си раждане сме включени към информационния поток, който промива мозъците ни с такава сила, че там не е възможно да се появи нито една случайна мисъл. На системата не й трябва да чете мисли. Далеч по-лесно й е да прекара през главата ти мисъл, която ще приемеш за своя — а след това, уж в отговор на нея, да ти поднесе учудваща по своята уместност реклама. Ако зукърбрините рекламират картофено пюре, отначало ще те накарат да помислиш за нещо кръгло. После ще прокарат през главата ти мисълта, че това прилича на картоф. И чак след това ще включат рекламата на пюре… Разбра ли?
	Караев се облегна назад и известно време внимателно наблюдаваше Кеша — толкова дълго, че той дори се почувства неловко. Впрочем чувството отмина, когато Кеша си спомни, че Караев вече изобщо наникъде не гледа. Но покойният терорист беше доста добър актьор — за Кеша той беше успял да се превърне в жив събеседник.
	Кеша погледна към опциите. Там имаше „кимни“ и „замълчи си“. Той избра втория вариант.
	— Но това още не е най-страшното — продължаваше Караев. — Много по-сериозно е друго. Когато вземеш решение да изядеш сто грама картофено пюре, това също не е твое решение. Него ти го набиват по същия начин, както и мислите с контекстната реклама. Освен това, когато се ядосваш, че те карат да плащаш заради случайно кимване, това също е промиване. Разбираш ли? Целият ти вътрешен живот е също такова промиване. Целият. Това е просто дълга програмна примка, която системата прекарва през твоето съзнание.
	Караев отново показа импланта си на Кеша.
	— Всичките ти скрити пороци, всички твои срамни тъмни петна и дори твоята затаена ненавист към системата също е част от вкарвания в теб контент. Нас отдавна са ни подменили. Но не сме го забелязали. Знаеш ли защо?
	— Защо? — послушно попита Кеша, като хвърли бърз поглед към опциите.
	— Именно затова — отвърна Караев, — защото онези от нас, които биха могли да го забележат, са подменени. Казах, че системата ти показва филм, но това не е истина. Тя го прожектира не на теб, а неизвестно на кого. Ти сам, Ке, си филмът. Твоята любима Ксю Баба обича да повтаря индийската мантра „ти си онова“. Чиста истина, Ке. Ти си онова, което зукърбрините напомпват в теб. И никой друг. Това е реалността на живота ни. Единствената реалност. Бях сигурен, че съм разбрал всичко сам, още преди системата да ми даде достъп. Едва след това схванах сарказма на положението. Самото разбиране, което смятах за свое тайно прозрение, беше предоставянето на достъп! Достъп, който просто беше напомпан в главата ми през маркучите…
	— Какво стана после? — Избра от отговорите Кеша.
	— Опитах се да разбера кога и как е започнало всичко. Почти не бяха останали следи. Всички изчислителни джаджи — компютри, чипове, програми — са навлезли в живота ни в края на двадесети век. Смятали, че това е естественият прогрес на човечеството. Измислили полупроводниковия _p-n_ преход, след това диода, после транзистора, след това логичния елемент, микропроцесора и тъй нататък. Хората като че ли постепенно изобретявали всичко сами, техническата революция се извършвала пред очите на всички — никакви подозрения не се промъквали в главата на никого. На никого, освен на един човек…
	— На кого? — послушно попита Кеша.
	— Казвал се Джон Лили. В съвременната култура не се е запазил спомен за него, а книгите му са иззети от базите данни. Той не е бил компютърен специалист, а, както казвали, учен-психонавт. Изследвал действието на различни вещества върху човешкото съзнание. Веднъж, докато експериментирал с вещество, което нарича в книгата си „К“ той прозрял истината. Лили видял, че силициево-органична цивилизация колонизира Земята. Но тя не прави това, както предполагал Хърбърт Уелс. Никаква война. Никакви лъчи, никаква кръв. Звездите не падат от небето, извънземни с триножници не кацат в градовете. Хората сами организират армия за нахлуване по изникващите пред тях чертежи. А пришълците пристигат на Земята под формата на технологии и код. Всичко започнало от калкулаторите и електронните часовници, а свършило с…
	Караев отново разклати пред обектива сребристата метличка на фейстопа — сякаш премиташе стаичката на невидимо джудже.
	— Човечеството е имало шанс — продължи той. — Джон Лили се опитвал да се свърже с президента на САЩ и да му разкаже истината. Но го взели на подбив, нарекли го надрусано хипи. Много пъти се опитвал да стигне до умовете на хората, но неговото прозрение било обявено за бълнуване на побъркан наркоман. Постепенно казаното от него било иззето от открит достъп… И през цялото това време Холивуд отравял мозъците на хората със своите междузвездни сапунки, като показвал космически октоподи и извънземни блондинки. Да се преубедят хората било невъзможно. Та нали самите те създавали бъдещето. Движели прогреса със собствените си ръце — струвало им се, че разбират неговата природа и цел. Беззащитни сме, Ке. Твърде далеч сме от онези слоеве на мирозданието, където се решава съдбата ни. Освен Джон Лили, никой от двуногите животни дори не е забелязал нахлуването на космическите хищници. А днес всички улики вече са унищожени.
	— Защо са дошли? — послушно попита Кеша, поглеждайки опциите.
	— Мисля, че те поглъщат нашата сексуална енергия — каза Каримов. — Нашата възпроизвеждаща сила. Това е последното, което можело да отнемат от хората. Нали знаеш, Ке, с какво се занимаваш ден след ден…
	Кеша видя под чехлите на Караев опциите „сведи очи“ и „наведи поглед“. Той избра втория вариант.
	— Но същото — продължи Караев, — се случва и с другите. Различават се само подробностите. Още в двадесет и първи век секс контентът заема по-голямата част от мрежовия трафик. И оттогава обемът му само нараства. Замисли се — милиони потребители на порнография по цели дни „загряват“ върху нагорещена печка, която сами включват под задника си. Те заблуждават мозъка си, докато облъхват с огъня на похотта насочените към тях електронни приемници и антени. Съвкупяват се със силиция. Със същия нахлул в нашия свят враг, който Джон Лили е забелязал с периферното си зрение… Хората източват вибрациите на собствения си живот в бездънна черна дупка. И дори не виждат онези, които се сплитат с тях на ложето на извратената страст… Виждат само светлината на зукърбрините.
	— Кои са тези зукърбрини? — попита Кеша, когато под креслото се появиха нови опции.
	— При цялото си желание не мога да разкажа нищо за тях. Възможно е, това да е просто оръжие. Или нещо като служебни кучета, насъскани срещу нас от враговете на човешкия род.
	— Кои са тези врагове?
	— Не зная. Не зная нищо, освен че са дошли неясно откъде и са ни превърнали в зомбита. Това е ставало постепенно и не само чрез порнографията. Доколкото ми е известно, за пръв път тримата зукърбрини са се занимавали с отделяния от мозъка допамин в „Candy Crush“ — имало такава игра в древността, където трябвало да се съставят тройни… Впрочем, няма време за история, пък и ти няма да разбереш. Тяхната природа е различна от нашата. Те безкрайно тиражират себе си и съществуват толкова пъти, колкото умове успеят да заразят. Силициевите структури бяха просто вратичка към нашия мозък, стенобойна машина, построена доброволно от хората. Зукърбрините са нещо като троен вирус. И може да бъде унищожен само заедно с тези, които са заразени от него. Всеки път, когато ми се удаде да изпратя на онзи свят дори и едно порно-зомби, заедно с него към небитието потегля и тройката зукърбрини. Които по нищо не се отличават от зукърбрините, които управляват нашия свят. Излиза, че едновременно те са и много — три пъти повече от заразените от тях хора — и само трима. И не се знае на кое място е копието и на кое — оригиналът… Тази тайна надхвърля нашата способност да разбираме.
	— Но защо с нас се е случило подобно нещо? — прочете Кеша горната опция, когато Караев замълча.
	— Съдбата ни е такава. Ние сме просто овце, Ке, безмозъчни овце. Някой ни стриже, някой яде месото ни, а някой събира костите ни… Но ние си го заслужаваме. След като сме се отвърнали от Аллах, в тази Вселена не е останал никой, който да отговаря за нашето страдание или уродство. Ние сме статистика, разбълникана от генераторите за случайни числа. Статистика, която се тресе от страх и се надява, че системата не знае нищо за нея. Но на системата не й трябва да знае нищо за теб, Ке. Тя самата те прави такъв, какъвто си. Няма никакъв зъл гений, проклел душата ти.
	— А аз имам ли душа? — прочете Кеша горния ред на изскочилите опции.
	— Това да го решават улемите*99, ако има все още останали от тях. Но аз самият смятам, че душите на кафирите*100 са изгубили божествената искра. Всичко е просто. Ти се раждаш като празна флашка — и върху теб в случаен ред се записват фрагменти от културния код, долитащи от информационното пространство. В тях вече не е останало нито словото на Всевишния, нито дори понятието за него. Пръските лайна от световния вентилатор стават твоята управляваща програма — и започват да определят постъпките ти. А после, в зависимост от тези постъпки, те екзекутират или помилват. Светът влива в теб хилядолетната си гнойна отрова, която те прави виновен пред същия този свят, който я е влял в теб. А ако си виновен, какви претенции можеш да имаш? А и кой ще предявява претенции, ако днес самият теб те наливат в главата ти през проводниците заедно с контекстната реклама? Няма нито злодеи, нито перверзници, има само скриптове, които послушно отработват един след друг редовете на кода. Ти си станал просто един изпълняващ оператор, Ке. И всички хора също. Когато разбрах, че един е успял да се измъкне от затвора, моето предназначение ми стана кристално ясно…
	[*99 Събирателно наименование на разбиращите от богословие, историко-релизиозни предания и морално-правни норми лица, на теоретици и практици в сферата на образованието и шериата. — Б.пр.]
	[*100 Друговерци, неверници — Б.пр.]
	Под креслото отново се появиха опции. Кеша все по-силно се дразнеше от предсказуемите въпроси на терориста — искаше му се да попита нещо друго. Но се страхуваше.
	— В какво се състои то? — избра Кеша въпроса най-долу.
	— Знаех в най-малки подробности как работи системата. Трябваха й хора администратори, защото иначе беше невъзможно да управлява другите. Човек е беззащитен — но самата система беше също така беззащитна пред мен, едно от нейните най-доверени лица. За зукърбрините ние всички сме просто съвкупност от сигнали и метаданни. Много години тайно изучавах как да подправям електронните копия, създавайки фалшиви личности. Учех се да правя заклинания на системата, като използвах нейния таен език — и едновременно търсех сенчести зони, където не може да проникне взорът й. Наложи ми се да напиша няколко уникални разклонения на кода, но като цяло не беше много сложно да се скрия от зукърбрините.
	— Къде? — попита Кеша и леко се напрегна в очакване на неведомо възмездие.
	Такава опция на въпроса нямаше — Кеша сбърка. Имаше опция „Как?“. Но нищо страшно не се случи.
	— За да станеш невидим за системата — отвърна Караев, — трябва да извадиш от себе си нейните нервни окончания. По-рано беше достатъчно да закриеш всичките си акаунти в социалните мрежи и да закопаеш смартфона си в гората. Днес това е възможно само ако имаш достъп до мозъчната медицина. Понякога при мозъчни заболявания се налага да извадят фейстопа — после засаждат корена му отново и го оставят да покара. Такива операции се извършват от медицински автомати — можеш да си уредиш процедурата, ако изпратиш в системата грамотно подправено биометрично копие. Точно това направих и аз. А когато си върнах нормалния човешки разсъдък, дочух тихия глас на Аллах, който обясняваше какво да правя по-нататък… Останалото беше неправдоподобно лесно.
	Под креслото на Караев отново светнаха две опции (предлагаха да попита какво е правил по-нататък). Но Кеша не се подчини. Той вече се беше отърсил от суеверния ужас и беше сигурен — анимираният Караев не го чува. По-скоро, програмата просто реагираше на неговите биоданни, отбелязвайки движението на мимическите мускули и гласните струни.
	Не беше трудно да го провери. Вместо да отговори, той се изкашля.
	Караев не забеляза никакви отклонения от скрипта. Нещо повече, той започна да отговаря на въпрос, който Кеша не беше задал:
	— Какво прави слугата на Всевишния, когато вижда, че приятелят му се е превърнал в злобен вампир, чийто мозък се управлява от червеи, пропълзели в очите и ушите му? Той със сълзи на очи стреля с ловджийска пушка в главата му. И убива гъмжащите в мозъка му зукърбрини! Зная, че зукърбрините все някога ще ме настигнат и ще погубят и мен — но самият аз вече съм направил това с тях повече от петстотин пъти. И всеки път, Ке, всеки път те умират наистина. Нима това не е повод за щастие? Те познават страха от смъртта. И преди смъртта страдат, о да, страдат…
	Кеша все още се страхуваше, но сега съвсем ясно разбираше, че слуша приказките на един луд. И някакво предприемчиво ъгълче в съзнанието му, незасегнато от хипнозата на мъртвия терорист, изведнъж видя в случващото се сянката на практическа житейска перспектива. Ами този ужас все някога ще свърши, разбра Кеша. Непременно ще започне нещо друго. Значи трябва да мисли за бъдещето още от сега…
	И в съзнанието на Кеша замъждука ПЛАН.


>>	План

	Това беше шанс, който се пада веднъж в живота. А в повечето животи — нито веднъж… Кеша разбра, че не само може да се измъкне от тази ситуация. А може да продаде изгодно принудителното си участие в нея. Или поне да опита…
	Подробностите още не му бяха ясни, но интуицията вече му показваше пътя: той сякаш видя нарисуван с едва забележим контур маршрут — и направи първата мислена стъпка.
	„Това, че безумецът е мъртъв, съвсем не го прави по-малко безумен…“
	Кеша оформи тази мисъл бавно и ясно, като старателно я артикулираше, за да я шерне със системата. Освен това за всеки случай, той примеси в нея малко от оскърбеното достойнство на свободен гражданин, сблъскал се със звяр в човешки облик: достойнството летеше около главната мисъл, както гълъбчетата около сърцето на покойната Мерилин.
	Събеседникът, както и предполагаше, не забеляза нищо.
	— Какъв е бил някога човекът! — продължаваше Караев — Спускал се е в дълбините на моретата, летял е в космоса… А днес… Превърнали сме се в сардели в консервни кутии, упоени с електронна упойка. Казват, че това бил изборът на човечеството. Но може ли да се смятат за дееспособни хора, чиито черепи от памтивека са пробити с електронно длето? Нашите желания, мисли, надежди и страхове само ни се струват наши. Преди са наливали информационната помия в човешките души и хората се оплаквали, че са под чужд контрол. Но в наши дни в нас вкарват души, в които информационна помия вече е налята. Останал е само един начин да се върне достойнството на хората — като им се помогне да умрат…
	„Уморих се от речта на безумеца — отчетливо си помисли Кеша. — Невъзможно е да бъде разбран от нормален човек — по същия начин не може да бъде разбрана змията или скорпиона. По-точно, човек ги разбира — и то много добре — в момента, когато го ухапят. А те разбират човека в момента, когато той ги размазва. Друго разбиране между нас не възможно…“
	Кеша се изплаши от собствената си храброст, но си припомни, че Караев вече е мъртъв. Въпреки всичко обаче беше доста зловещо да го гледа в очите. Кеша извърна поглед. По-добре да гледа в бялото нищо, отколкото в тези безумни цепнатини с различна форма.
	Стана му по-леко. Но думите на Караев продължаваха да долитат до ушите му.
	— Така започна моят джихад — продължаваше терористът. — Да, джихад, понеже преди да започна борбата, аз приех исляма и се обявих за воин на Аллах — за да се вдъхновя от примера на героите, които вече бяха извървели този път преди мен. Приех името на един от древните шахиди, в което се бяха преплели много удивителни и прекрасни смисли. Използвах знанията за архитектурата на системата и без усилие се покрих сред купчините консервни кутии, където живеят днешните лумпен консуматори. Имах две портативни графични станции с достатъчна мощност, за да фалшифицирам който и да е поток от данни. Знаех как да ги включа към системата без тя да забележи. Скрит зад различни фалшиви маски, пътешествах от бокс в бокс, сменяйки партньорите си в момента, в който у тях се появяваха подозрения… На шахидите са разрешени всякакви хитрости, за да измамят врага. Знаех с помощта на какви алгоритми ще започне да ме търси системата, затова приех фалшива женска идентичност. Да, това беше отвратително, но аз се съгласих на велика саможертва в името на борбата. Това ме направи напълно невидим — моите биологични съжители не знаеха, кой се крие на половин метър от тях. И ти не се досети, нали, Ке?
	Кеша дори не погледна към опциите — само въздъхна тежко.
	— Използвайки достъпа до полицейската база данни, аз избирах за свои спътници тайни роби на порока, които твърде много се страхуват от собственото си разобличаване, за да подозират другите в нещо. А за да не забележи системата нещо странно в биоданните ми, се преструвах на стара нимфоманка, която през два часа се нуждаеше от секс. Такъв комплект от сигнатури е много характерен и разпространен в съвременния свят и е най-лесно да бъде подправен. Това позволява напълно да се слееш с фона. Но искам да знаеш, че всеки път, когато нечистите ти ръце опипваха въображаемото ми тяло, аз преглъщах сълзите си на ненавист, шепнех „Аллах акбар“ и укрепвах своята решителност да унищожа този порочен свят!
	„Той дори не приказва толкова убедително, колкото терористите от сериалите — отчетливо и бавно мислеше Кеша. — И по същия начин разгромява цивилизацията, нейните обичаи и нрави, като се позовава на величието на златния век. Така неговите колеги обикновено наричат епохата на мюсюлманските завоевания… не е интересно да го слушам — не казва нищо ново. Къде по-остра критика на съвременното общество може да се открие, например, в лекциите на Ян Гузка. Разликата е в това, че Гузка не убива хора“.
	Дебело, като с майонеза, Кеша подправи тази мисъл с презрение и разбра, че дори му харесва да гледа към бялата пустиня. Той сякаш стоеше самотно изправен пред снежно поле, над което неотдавна беше утихнала виелицата. Сестричката беше затрупана от преспите — сигурно завинаги…
	Изглежда, приложението забеляза, че Кеша не гледа към Караев — и върна креслото с терориста точно по средата на зрителното му поле. Трябваше да намери нещо друго, върху което да концентрира погледа си.
	Кеша погледна надолу и ломотещия своята задгробна пропаганда Караев отново изчезна. Ракурсът главозамайващо се измени и Кеша отново видя смешните нарисувани овчици, които мъкнеха еднакви червени тухлички. Бяха успели наполовина да построят много симпатична кръгла къщичка, която приличаше хем на пънче, хем на първия етаж на кула. Кеша разбра, че ако гледаш овчиците през цялото време, Караев не се вижда…
	„Именно Караев е измислил и нарисувал тези овчици — ясно произнесе той новата мисъл. — И тухличките, и къщичката, която строят овчиците. Най-ужасяващо е това, че овчиците дори ми харесват… Значи, имам известна близост с душата на убиеца. И аз — макар в нещо незначително — съм устроен така, както и терориста…“
	Кеша се съсредоточи и изпита разкаяние и срам.
	Мисълта беше красива и дълга, с богата архитектура — но нейният market value се размиваше от това, че в нея липсваше новото. Такъв тип лично покаяние е добре познато от историческите програми и нямаше да нужда да се пени толкова.
	Креслото с Караев отново се премести в центъра на полезрението му, като избута овчиците — очевидно, терористичното приложение проследяваше движението на очите на Кеша не по-зле от Сестричката.
	— Няколко думи за теб, Ке — продължи Караев. — Както вече казах, ти ми причини много болка със своя разюздан нрав. Без да знаеш, ти превърна живота ми в ад. Работата е там, че преди около година получих инсулт и половината от тялото ми се парализира. Твоите ласки след това бяха особено отвратителни. Те прехвърляха границата на физическата поносимост и станаха ежедневна мъка — но не можех да променя алгоритъма, който запалваше над главата ми червеното сърце, без да предизвикам подозренията на системата. Щяха да започнат биологични тестове за менопауза и остарелият софт на моите таблети нямаше да се справи с потока от запитвания. Налагаше се просто да търпя. Можех да действам само по един начин. Разбих твоя фейстоп, Ке, и започнах да ти изпращам знаци за своето омерзение и болка. Атакувах позорния фетиш, който ти нахлузваше върху мен над моята социална маска. Покрих я със синини и драскотини, карах я да се мръщи презрително в отговор на твоите ласки, показвах ти всичко това в твоите кошмари — но това само разпалваше похотта ти…
	Кеша се опита да отклони погледа си от Караев внимателно — с плавно и забавено движение на очите.
	Получи се. Отново видя овчиците. Те вече бяха достроили кръглата си къщичка и сега, събрани наоколо, я оцветяваха в сребрист металик със стиснати в зъбите четчици. Такива къщички, тъжно помисли Кеша, всъщност никога не са строени. Те съществуват само в детските рисунки… Караев трябва да е бил много самотен човек…
	Но веднага схвана, че едва ли не изпада в подобно на симпатия чувство към терориста — а такова чувство не трябва да се споделя в никакъв случай. Винаги ще се намери някоя климактерична клизма, която да вдигне вой срещу дрийм шоуто. По-правилно е със скръбно достойнство да изчака решението за съдбата си, вперил в терориста поглед, пълен с омерзение и кипящ гняв…
	Кеша изплашено преглътна и помисли, че е станал прекалено самонадеян: още не знае как ще свърши историята, а вече шерна, така да се каже, кожата на неубитата мечка. Дано само него не го разшерят на парчета…
	Но шансът не трябваше да се изпуска.
	— Ставаше ми все по-трудно да удовлетворявам твоите нарастващи прищевки — продължаваше Караев. — Последната капка беше онзи ден в киносалона, когато ме подложи на поредното унижение на фона на лъжливия правителствен филм за моята велика работа, който бях принуден да гледам заедно с теб. Такова double penetration*101 не можех да понеса. В този момент напълно осъзнах, че искам да си отида от живота, който отдавна се е превърнал за мен в мъка.
	[*101 Двойно проникване — Б.а.]
	Кеша погледна към опциите — „какво става?“ и „какво се случи?“. Но вместо това, каза:
	— Все още те слушам, палач такъв. Макар че не ми е лесно.
	— Ти постоянно пишеш на Стената на Доверието „FUCK THE SYSTEM“ — продължаваше Караев. — И си мислиш, глупако, че никой не те вижда. Един път дори не издържах и се опитах да те вразумя, независимо от риска. Исках да ти обясня, че системата те чука, а не ти нея. А в резултат… В резултат, Ке, самият аз разбрах нещо съвсем неочаквано и страшно за мен.
	Кеша вдигна очи към опциите — не се съмняваше, че приложението следи очите му. Но вместо предложения в два варианта на въпроса „какво нещо?“, той с определено достойнство каза:
	— Аз не съм затворнически психиатър, за да се ровя в мислите на убийците…
	— Разбрах, че по нищо не се различавам от теб — продължаваше Караев. — През кариерата си на терорист се смятах за единствения, който е успял да изчука системата. Да изтръгне проводниците от себе си. Да стане свободен жив човек сред тоталното небитие… Но след като ти написах отговор на Стената на Доверието, аз сънувах удивителен сън…
	В опциите се появиха два варианта на въпроса „какъв сън?“, но Кеша вместо това каза:
	— Поразително е, че убиец изобщо може да спи.
	— Срещнах насън един мъдър улем — продължаваше Караев. — Той ме попита: „Как си, Бату?“. Обясних му, че досега не могат да ме хванат, но два пъти на ден ме подлагат на позорно унижение и ме издокарват като японска ученичка. Улемът въздъхна и каза: „Струва ми се, Бату, че някъде в анализа на ситуацията си допуснал грешка“. — „Защо?“ — попитах аз. — „Ами представи си, каква ще е твоята епитафия «Светът ме гонеше, но не ме хвана. Но въпреки това ме \*\*\**102 по два пъти на ден».“ Обидих се и отговорих така: „При цялото ми уважение, мъдри улеме, не ме интересува каква ще бъде моята епитафия във вашата глава. Стигат ми проблемите в моята…“ Но в душата ми нещо се обърна.
	[*102 Глагол в минало време, който започва с буквата „е“ — Б.а.]
	— Какво именно? — попита Кеша.
	Този път той не измени въпроса, който изскочи в опциите.
	— Разбрах, че ние с теб по нищо не се различаваме. Не аз станах воин на Аллах след прозрението, Ке. Системата поиска да направи от мен терорист. Терористите и несъгласните са й необходими като въздуха. Именно на тях се крепи съществуващият ред — понеже терорът го оправдава, а протестът го шлифова. Системата не се интересува къде се крия и какъв ще бъде моят следващ удар. Не й трябва да упражнява постоянен контрол над главата ми. На системата й е достатъчно да преинсталира мозъка ми един-единствен път, за да ме превърне в свой прислужник, който си мисли, че е някакъв герой-въстаник… Да знаеш, на системата не й пука кой кого чука, ти нея или тя тебе. За нея е важно, че ти правиш любов с нея, дори ако тази любов е с отрицателен знак. И тя иска ти да правиш това винаги… Разбра ли?
	— Не — непокорно отвърна Кеша и погледна към опциите (там пишеше „разбрах“ и „да“).
	Караев отново се премести в центъра на полезрението му. И веднага някъде на заден план в ума на Кеша бликна бърза и прозрачна полумисъл относно това как трябва да завърши срещата с терориста. Улавяйки последните мигове от прекия контакт с очите на убиеца, Кеша с явна, но премерена ненавист отработи мисълта, че с разказите си Караев прилича на някой досадник, който не разбира, че не е желан, че е отвратителен и предизвиква само потрес и омерзение.
	— В сърцето ми няма омраза към теб, Ке — каза Караев. — Има само жалост. Горкичкият, ти така трепериш над наивното си селско миражче, което впрочем изглежда изключително смешно във външна проекция. Ти си злобна, но точна моя карикатура. Мислиш, че системата те преследва и не може да те хване. Глупчо. Тя ни е хванала всички от самото начало. Тя дори не ни е преследвала, не — нашите ембриони са израснали върху кукичките на хвърлените от нея въдици. Но ако ти досега не си го разбрал сам, едва ли ще го разбереш и след думите ми… Стига приказки. Днес ще си отида от живота като взема отрова. Секунда преди смъртта си ще направя на системата едно малко харакири. Ще разпоря мембраната между нас и развратът ще се прекрати завинаги. Ще видиш всичко сам. Т.е., вече си го видял…
	Караев прекара ръка по лицето си и млъкна. Изглежда се опитваше да се съсредоточи и да зареди последните си думи с целия мрачен огън на своето сърце.
	— Аз, Бату Караев, ти обявявам: този свят не заслужава да се бориш за неговото достойнство и чистота. Аз повече няма да премитам вашия боклук. Отсега нататък — повече никакви терористични актове във ваша чест. Поливайте илюзията на любовта с илюзията на шампанското и бъдете проклети, висящи в смрадливия въздух стомаси… Не, илюзии на стомаси…
	„И защо все за илюзии приказват — помисли Кеша с премерено презрение — и този тук, и Ксю Баба. Не е ли все едно как ще се нарече ставащото? То както си е ставало, така и ще си става… както каза Ян Гузка… по дяволите, забравих… Трябва впрочем да се деинсталира това зоопеди. От него лъха такава воня, все едно някой се е изсрал във фейстопа. Ще върнем Ксю. Тя е страхотна. Нека си приказва за илюзиите. Сега няма да дрънка врели-некипели, може пък всичко да е разбрала…“
	Кеша потрепери като разбра, че заедно със зрялата и правилна мисъл неусетно е шернал една малка добавка, заредена с фърифобия. Но веднага съобрази — в ситуация на стрес това, вероятно, е простимо и дори придава на потока на мислите му неполиткоректно правдоподобие.
	Трябваше да се концентрира. Изпитанието приближаваше към края си — беше важно в последните метри (Кеша вече отдавна мислеше за света като за голям стадион) да не развали започнатото.
	Кеша реши да се съсредоточи върху овчиците. Няколко секунди той се опитваше да ги намери, но не успя. Започна да му се вие свят. А след това се измъкна от световъртежа и най-сетне разбра вътрешната геометрия на приложението. Зрителят — т.е. самият той — се намираше един вид в центъра на бяла сфера. На една от стените й стоеше креслото с Караев. А в огледално противоположната точка вървеше филм за овчиците. Отначало трябваше да се вгледаш право нагоре или право надолу. След това трябваше да преместиш погледа си още по-далеч, вече без да се опираш на никакви ориентири. Сигурно това беше направено за балансиране — Караев е искал да застане пред Кеша и пред човечеството в триизмерен формат, а не е имал време да направи пълна сферична реалност, и затова се е задоволил с груб геометричен противовес.
	Къщичката, която строяха овчиците, беше готова — приличаше на голяма тенджера. Караев не ставаше за архитект.
	Милно и жално блеейки, овчиците една след друга влязоха през вратата на тази тенджера. Когато последното „бееебееебеее“ затихна, вратата се затвори отвътре, а на стената на къщата се появи розова лента с голяма подаръчна панделка. Караев определено беше сантиментален. Като повечето убийци…
	Кеша се съсредоточи върху последната бавна и отчетлива мисъл: колкото и терористът да прилича на човек, той все пак не е такъв. Затова не трябва да се подлъгваме от проявите му, които ни се струват понятни и близки. Нищо няма да разберем за него… Когато скорпионът пълзи към умивалника, това не значи, че иска да стане по-чист…
	Както се изразяваше Ян Гузка, съвременната медийна култура цени най-много спонтанните и свободните прояви на човешкия дух, които напълно съвпадат с набора от текущи гещалт-нормативи… Но нямаше смисъл да шерва тази мисъл.
	Караев отново скочи в центъра на полезрението на Кеша, преобръщайки бялата сфера като неваляшка.
	— Това е всичко — каза той, впил поглед в Кеша. — А сега ще ти кажа как да се избавиш от съседството с моя труп. Много е просто. Толкова е просто, че няма да повярваш. Нали знаеш, че Сестричката има авариен канал „Поговори с мен“?
	Кеша кимна.
	— Отиди на главното меню — каза Караев. — Когато Сестричката започне да пита за проблемите ти, избери системата „LifeBEat“. Когато започне да чете менюто, кажи „Код тринадесет зу“. Разбра ли? „Код тринадесет зу“. Това е авариен технически шорткът за комуникационните и медицинските служби. По-нататък ще преинсталират данните ти и всичко ще бъде наред. Сбогом, Ке! Благодаря за човешката топлина — макар че понякога ми идваше в повече. Но освен теб, в този свят нямам никого… Всеки по пътя си, Аллах Акбар.
	Кеша внимателно разпространи, че не разбира какво означават последните думи на терориста — жлъчен сарказъм или сантиментално хлипане, изтръгнато от черното му сърце.
	„Дори е трудно да се каже — бавно и внимателно мислеше той — кой от двата варианта е по-отвратителен…“
	За всеки случай, Кеша бавно пропусна тази мисъл през съзнанието си още два пъти, първия път, като добави към нея малко стоицизъм, а втория — една идея кипящ гняв. Ще видим, на кое ще се хванат.
	Караев замълча и замря като изключен от електрозахранването манекен. Очите му се затвориха. След това се плъзна назад и Кеша разбра, че се връща на фейстопа.
	Бялата сфера с креслото на мъртвеца за миг проблесна като снежна мантия, пусна го да излезе от нея и с пукот изчезна, без да оставя на фейстопа никаква следа.
	Изглежда приложението се самоунищожаваше.
	Добре че Кеша успя да шерне всичко.
	Little Sister гледаше към Кеша. Под окото й тъмнееше синина — едва забележима, като замазана с фон дьо тен. На ръката до лакътя имаше драскотина. Но сега това не го вълнуваше.
	— Извинявай, малката, извинявай за всичко — промърмори Кеша. — Трябва ми помощта ти, разбираш ли? По-мощ. Трябва ми помощ…
	— Тук съм, за да ти помогна — отвърна Сестричката и се усмихна.
	Кеша разбра, че вече е в главното меню на аварийния канал.
	— Какъв род проблеми имате? — попита сестричката. — Кимнете с глава, когато позная. Проблеми с операциите на фейстопа? Проблеми със системата LifeBEat?
	Кеша кимна.
	— Какво не е наред със системата LifeBEat? Кимнете с глава, когато позная. Системата за прочистване на въздуха? Системата за подаване на вода? Системата за подаване на храна? Стоматологичният модул? Модулът за обща хигиена? Епилационният модул?
	— Код тринадесет зу — отчетливо произнесе Кеша.
	Сестричката известно време мълча. После каза:
	— Повторете въвеждането.
	— Код тринадесет зу — повтори Кеша.
	— Пълно изключване на всички системи — отвърна Сестричката. — Изпраща се ремонтният модул. Администрира се обща наркоза. Десет… Двадесет… Тридесет…
	По-нататък, съдейки по всичко, трябваше да има „четиридесет“, но Кеша не го чу.
	В тъмното миришеше на слама, духаше вятър. Кеша знаеше, че ще се събуди някъде на друго място.
	Но вече не се страхуваше от нищо.


>>	Пробуждане

	Събуди го мирисът на гнила слама, неочаквано студено и влажно течение и познат боботещ глас. Кеша отвори очи.
	Лежеше на сламен дюшек в килията на Анонимния. Болеше го подгънатата ръка. Отначало Кеша се изплаши, но разбра, че това не е травма. Просто беше спал в неудобна поза.
	Анонимния стоеше до стената в обичайната си поза и говореше в ритъм, който сякаш отмерваше с дрънченето на своите вериги:
	— Доказателствата за съществуването на световния еврейски заговор са безброй и всеки, който не се страхува от истината, ги вижда. Проблемът обаче е в това, че ние все още се страхуваме от нея и подлагаме собственото си съзнание на политкоректна цензура. Обясняваме най-ярките свидетелства за непоносимата истина с простите съвпадения, случайността, техническата необходимост и с какво ли още не. Ще дам само един пример, който доказва, че нашият brave new world*103 от самото начало се е изграждал по чертежите на всемирния кагал. Онези, които са запознати с базовото ниво на реалността — а предполагам моите абонати са добре запознати с него, знаят как е устроена разделящата партньорите мембрана в стандартния двуместен модул. Това фактически е разтегнат между тях чаршаф с малка дупчица, през която се осъществява интимният контакт. Всеки запознат с културата на еврейския народ добре знае, че именно по такъв начин трябва да се осъществява съвкуплението по ортодоксалните еврейски закони. Най-характерно за почерка на това малко, но извънредно влиятелно племе е да натрапи собствените си обичаи на човечеството, да осакати чуждия живот, само и само за да изпълни буквално собствените си религиозни предписания…
	[*103 Прекрасен нов свят — Б.а.]
	Кеша се прозя, стана и тръгна към изхода на килията.
	Мирисът на гнила слама и влагата по тухлите бяха толкова правдоподобни, че за миг му се стори, че наистина се намира в този каменен гроб — и изпита голямо облекчение, когато дупката на Анонимния се сви до икона, скочи на обичайното си място и той най-сетне видя очертанията на родния фейстоп.
	Италианският площад си беше същият, както обикновено, но и някак различен, чист и измит, като че ли над фейстопа беше валял пречистващ дъжд.
	Сестричката беше вече тук.
	Самата тя.
	Не трябваше да я създава отново.
	И също така поразителна бе промяната, която беше станала с нея.
	Носеше бяло празнично кимоно на розови и червени цветя. И се усмихваше на Кеша, да, усмихваше се — лицето й сияеше от най-искрена симпатия.
	— Имам много новини — каза тя.
	Кеша се стегна.
	— Добри или лоши? — попита.
	— Пълен ъпгрейд на системата. Сега няма никакво сутрешно натоварване, никакви глупави анимационни филми. Може да си лягаш и да спиш направо в приложенията. Ако искаш, винаги ще бъда до теб, без оня клоун Мутабор. И още нещо — преместихме се. Засега временно. След това ще ни изберат по-добро жилище…
	Кеша беше толкова възхитен от това „ни“, че не зададе нито един въпрос.
	— Зная — продължи Сестричката, — че няма да се успокоиш, докато не видиш всичко сам, тъй че надзърни в базовото ниво. Само че бързо. Днес имаш много важна среща.
	Кеша кимна. Той самият нямаше търпение да провери махнали ли са Караев или не. Той направи познатото усилие и след няколко секунди видя в зеленикавата мъгла ръцете си, омотани в съвсем нови биобинтове.
	Беше облечен с нова-новеничка пижама и нови памперси. Стените също изглеждаха нови и чисти. Модулът беше друг. Нов. Хигиеничната мембрана беше блестяща и неупотребявана — напълно девствена, с неочаквано вълнение помисли Кеша. Може би, зад нея няма никакво живо същество — само капаче и love dummy*104. Това се разрешава на онези, които са готови да плащат големи данъци… Отворът беше покрит със сива пластмасова диафрагма.
	[*104 Секс кукла — Б.пр.]
	Кеша си спомни за Сестричката и преглътна. Всяко нещо с времето си.
	По меко облицованите стени висяха Домашни Картини — от едната страна Черния Квадрат, а от другата — Джокондата, която гледаше към квадрата, всичко по най-последната ретро мода. Сатурн, с цялото великолепие от пръстените си, блеснали от слънце и лед. Ако се съди по това как изглежда, модулът плуваше в космоса някъде близо до последния пръстен и макар че Кеша разбираше, че това пред него е просто картинка и прозорчето на стаичката му не гледа към открития космос, символичната евакуация от предишните пространства беше впечатляваща.
	Той вдигна глава и погледна в огледалото. Лицето и главата му бяха гладко епилирани. Кожата му изглеждаше свежа и поддържана, сякаш му бяха направили почистване и скъп масаж. Маската „LifeBEat“ на лицето му беше друг цвят и също съвсем нова. Дори лентата на фейстопа се оказа друга. Малко по-широка. И малко по-къса.
	Той обърна глава, за да разгледа персоналните айтеми. Пластмасовото моряче с моряшката фланелка и синьо-жълтата количка бяха на мястото си. Обаче плюшеното мече беше изчезнало.
	Вместо него в хамака лежеше лъв с кафява грива. Много старателно и качествено направен лъв. Също съвсем нов. И макар че в първия момент мъката по кафявото мече го стисна за гърлото, Кеша разбра, че това не е грешка при преместването, а социален аванс. И сериозен обрат в живота му. Практически преход към друга каста. Висшата каста — нямаше никакво съмнение, макар че и децата знаят, че никой и никога няма да започне да обсъжда темата на фейстопа. Оруел беше прав — има неща, за които в свободното общество не е прието да се говори, защото те и така са ясни, а ако заговорим за тях на глас, над свободното общество ще надвисне мрачна сянка…
	Но при него, изглежда, всичко беше наред. Беше много добре. Дори не се налагаше да се отказва напълно от своята предишна идентичност. Морячето беше останало! Със същата моряшка фланелка! А това значи, че в някои неща той ще може да бъде себе си, както и преди…
	Върна се на фейстопа. Сестричката му се усмихна и му махна с ръка. Не можеше да свикне с усмивката й. Тя определено се радваше да го види.
	— Време е да тръгваш за срещата — каза тя. — Чакат те.
	— А с кого имам среща? — изплашено попита Кеша.
	Сребристият щастлив смях на Сестричката го заля.
	— Няма да ти развалям удоволствието. Сам ще видиш. Всичко ще бъде наред, Ке. Ти летиш нагоре като ракета. Нашият План проработи.
	„Нашият“. Колко вълшебно звучи тази дума. Май, преди Сестричката никога не се беше обръщала към него по име. Във всеки случай, Кеша не помнеше.
	— Ти каза, че ще ни потърсят друго жилище. А къде?
	— Може би на Еврайх. Ще имаш истинска стая. А аз — тяло, както и ти. Ще можеш да ме докосваш наистина… Само че ш-ш-ш-т… После, всичко после.
	Кеша разбра, че няма нужда да говори за това. Нека чудото навлиза в живота му плавно, нека слънцето изгрява в определения час, не е нужно да бърза… Още повече, че го чака някаква среща… Той вече се досети с кого — но не смееше да признае дори пред себе си.
	— Къде да отида?
	Сестричката се приближи към фонтана и завъртя раковината, с която свиреше един от мраморните амури. Прозрачните струи на водата веднага пресъхнаха. След това фонтанът, като танков люк, се отметна назад и се превърна в реещ се над улицата диск. Кеша видя няколко хвърлени на паважа монети — и дори две-три храстчета белезникава, неогрявана от слънцето трева. Впечатляваше подобно внимание към детайлите, но вместо да се изненада приятно, Кеша изведнъж изпита тъга. Стори му се, че самият той е също такава тревичка албинос.
	Тъмното дъно на фонтана сега гледаше право към него. Оказа се, че там има — едно око с огромна зеница. Окото беше твърде кръгло, за да изразява каквото и да е: черна дупка, всмукваща в себе си всичко-всичко. Ако на света имаше Бог и Бог имаше орган на зрението, то той би изглеждал точно така… Кеша никога преди не беше виждал подобна икона, но вече му се струваше, че тя винаги е висяла над площада именно на това място, закривайки фонтана. Просто по-рано окото на Бога беше затворено, а сега се отвори и Бог най-накрая видя Кеша…
	Той погледна Сестричката въпросително, а тя му кимна със сияйна усмивка. Кеша насочи поглед към Божественото Око и едва забележимо мигна.
	Окото отвърна. То започна да расте, приближи се до Кеша и го погълна.
	Кеша се озова в кръгъл черен тунел. Стените му бяха полирани и хлъзгави — сякаш беше в тръба от черен лед. Тръгна напред внимателно, като се стараеше да не се подхлъзне. В улея на пода се появиха стълби. Отначало бяха съвсем ниски, след това все по-високи и по-високи. В същото време тунелът започна да извива нагоре — и скоро Кеша вече се изкачваше по черна стълба. След няколко стъпки се оказа, че няма нужда да движи краката си — стълбата сама пое нагоре.
	Отначало тунелът беше аскетично гол. Но колкото по-нагоре се изкачваше Кеша, толкова повече детайли и украшения се появяваха. Изглежда, той се движеше нагоре по ескалатора на древен метрополитен, често беше срещал негови снимки в историческите приложения. Само че станцията, където попадна, явно не беше предназначена за обикновени пътници. Тук имаше само един ескалатор и на него стоеше само един човек — самият той.
	По черния таван горяха ослепителните дискове на лампи. Надолу се спускаха поставените в черни ниши статуи, боядисани в телесен цвят, които изглеждаха като замразени мимове. Първо имаше воини в доспехи, брадати герои, дебели богини на плодородието и намръщени херкулесовци, облечени с кожи — но колкото по-нагоре се изкачваше Кеша, толкова по-млади, приветливи и съблазнителни ставаха неподвижните свидетели и свидетелки на неговия подем.
	Въздухът ставаше все по-прохладен и чист, светлината — по-ярка. Но най-важното бяха не измененията в обкръжаващото пространство, а онова, което се случваше в душата на Кеша.
	Той вече знаеше къде отива.
	Чакаха го тримата зукърбрини.
	И веднага щом окончателно разбра това, той ги видя.
	Далеч в горната част на тунела светнаха три безкрайно ярки светлини. Кеша отдавна знаеше, че светлината може да бъде и добра, и мъдра, но когато лъчите на зукърбрините се преплетоха в сърцето му, всичко беше като за първи път.
	Стълбата под краката му продължаваше да се движи нагоре, но Кеша знаеше, че вече е пристигнал. Движението можеше да продължава още милиони години, но въпреки това нямаше да го приближи до източника на светлината нито с един милиметър. Не беше и нужно — светлината беше наблизо. Тя сияеше сега в самия Кеша и не можеше да се приближи още. Кеша се намираше на границата на реалността, там, където пространството и времето се сливаха, смесваха и се превръщаха в тази вечна светлина.
	Светлината знаеше всичко за него. Разбираше всичко, виждаше всичко и за нищо не го обвиняваше, понеже за прегрешенията на Кеша имаше външна причина. Самият Кеша никога, никога не е бил източник на зло. Светлината не се съмняваше в това.
	Светлината беше неговият най-добър приятел — и не просто най-добрият, а изобщо единственият. Светлината никога не наказваше. Наказанието се състоеше в това, че тя понякога изчезваше. А когато отново светваше, това беше най-висшето възможно щастие.
	Кеша изхлипа — и за една секунда, на гребена на вълната на бликналата мисъл той изведнъж разбра, че именно тази светлина той обичаше чрез Сестричката. Просто кривата оптика на душата беше устроена така, че той можеше да я види само през една специална стереотръба — от вирнатите нагоре крака в бели чорапи. Но никаква Сестричка всъщност не е имало — по-точно тримата зукърбрини винаги са били тя, винаги… Всъщност тях е галел той с такава безнадеждна нежност. Но тайната изглеждаше твърде висша за слабия човешки ум. И съвсем не беше задължително да я помни, за да живее щастливо, а нали човек се ражда именно, за да бъде щастлив?
	Светлината поде Кеша, обгърна го и го целуна по сърцето. И Кеша изпита такъв възторг, че загуби — не, дори не загуби съзнание, а го отхвърли като ненужна черупка, която не е в състояние повече да побира онова, в което се е превърнал той.
	Когато Кеша дойде на себе си, ескалаторът вече слизаше надолу — но той все още беше обърнат с лице към светлината. Бурята от щастие в душата му постепенно утихваше и мокрите следи от сълзите приятно охлаждаха лицето му. Трите светлини отгоре мигнаха за последен път — нежно-нежно и леко насмешливо, също както сега го гледаше Сестричката — и изгаснаха.
	Кеша не си спомняше никаква обмяна на информация. Като че ли нищо с никого не беше обсъждал. Но знаеше как ще протече по-нататъшната му съдба — и докато ескалаторът го спускаше надолу (той все така си пътуваше с гърба напред), споменът за това какво му разкри светлината, постепенно се проясняваше в мозъка му, като изображение върху хвърлена в проявител фотоплака.
	Човечеството има нужда от герои. А в новата епоха не бяха останали никакви. Защото сега животът някак не изискваше героизъм. Можеше, разбира се, да го проявиш в мислите си и да ги шернеш с различен брой свидетели. Но истински физически подвиг — такъв, какъвто е имало преди векове, когато човек е рискувал живота си в борбата с непримиримия враг — беше станал практически невъзможен.
	Точно затова случилото се с Кеша беше уникално. Обществото не можеше да си позволи да отмине тази история. Но за да донесе тя максимална полза на човечеството, трябваше леко да бъде модифицирана. По-ярко да изпъкне ценното, което се съдържаше в нея. Защото да изчукаш до смърт един парализиран от инсулт враг може да е смешно, но не е особено героично. А да го победиш в ръкопашен бой, да изтръгнеш от ръката му вдигнатия над теб нож… Да го удушиш с голи ръце… Това беше точно в десетката.
	Тримата зукърбрини току-що му подариха нова съдба — невъзможна, неправдоподобна, незаслужена: да стане една от иконите на фейстопа. Да се превърне в самоотвержен герой на служба на човечеството, при когото ще идват в минути на съмнение и духовен упадък…
	Ето как рязко се преобръща животът. До вчера Кеша се притесняваше, че ще му отнемат дебелата Мерилин и няма да има върху кого да надява своята тайна мечта. А утре самият той ще стои на фейстопа — между Ксю Баба и Анонимния, по less.
	Кеша разбираше, че такава чест не се отказва. Но той и нямаше намерение. Просто се съмняваше в способността си да се справи с толкова сложна мисия. Но зукърбрините можеха да му помогнат.
	Работата беше в това, че с подобна мисия изобщо никой не би могъл да се справи. С нея можеше да се справи единствено самата система.
	Кеша сега ще бъде не съвсем Кеша.
	По-точно, изобщо нямаше да бъде той. От него ще се изисква базово присъствие, повтаряща се като при подпис персонално драсната завъртулка на душата, тъй наречения отпечатък на емогенома. Ще шерват не неговите случайни мисли и чувства, а специално подготвен първокласен контент — такъв, който определено ще донесе полза на другите. Всички други икони на човечеството, които стоят на фейстопа, работят именно по този начин. Кеша вече знаеше това. От него няма да се изискват никакви усилия — само, така да се каже, капка ДНК в информационния коктейл, който от днес ще започнат да бъркат най-добрите професионалисти в света.
	А в замяна… В замяна той ще получи всичко. Всичко, за което беше мечтал — и дори онова, за което не смееше да мечтае. И щастието ще започне точно сега.
	Ескалаторът спря.
	Кеша стоеше на дъното на черната блестяща тръба — на най-първото стъпало на стълбата, която водеше към безкрайните висини, която току-що го върна от небесата на земята. Той се обърна, направи крачка-две и се озова на фейстопа. А след това някой го дръпна за ръката и фейстопът отново изчезна.
	Той видя пред себе си море и пуст утринен плаж. Слънцето играеше в леките вълни, а самият той стоеше на сянка под навес от палмови листа. Изобщо не се учуди, като видя до себе си Сестричката с къса бяла рокля — роклята вече не беше измислена от него. Тя сама я беше избрала.
	Сестричката пристъпи към него и зае цялата централна част от полезрението му. Кеша помисли, че тя има намерение да направи някое ново съобщение или да му разкрие още някоя тайна икона. Но тя се приближи към него още по-близко, влезе право в неговото персонално пространство, където нямаше достъп нито една икона от фейстопа.
	Освен…
	Освен социалния партньор.
	Кеша недоверчиво вдигна очи.
	— Итс окей — каза Сестричката и се усмихна. — Вече съм на осемнадесет. Просто изглеждам малка — имам добри гени. Малко се шегувах с теб по-рано, извинявай… Ние, жените, всички сме малко кучки. Но не защото сме зли. Слаби сме.
	Кеша изпита невъзможно, невероятно облекчение — като че ли най-сетне му бяха ампутирали уродливата гърбица. Всички мръсни и грешни апендикси на душата му, които той така хитро криеше от лъчите на чуждото любопитство, изведнъж изчезнаха. Сега можеше да се обръща в най-ярката светлина на всеобщото внимание както си поиска, без да се страхува. Не се налагаше да крие нищо. И не е трябвало да крие нищо и преди — никога. Чувалът с черния, позорен боклук се спука и стана ясно, че е бил само въздушен балон. Недоразумението приключи — и то как! Обвинението не беше снето от него. Оказва се, че обвинение никога не е имало.
	— Това беше жестоко — каза Кеша. — Много.
	— Сигурно — леко се усмихна Сестричката. — Сигурно беше малко жестоко. Но сега можеш да ми отмъстиш…
	Тя направи неуловимо движение и роклята падна от раменете й. Кеша без никакви усилия видя всичко, което по-рано въображението му успяваше да изрисува адски трудно. Реалността беше невъзможно по-съблазнителна. И безкрайно по-безсрамна.
	Сестричката виновно се усмихна, протегна скритата зад гърба си ръка и подаде на Кеша черен кожен камшик.
	— Всичко по мен ще зарасне много бързо — каза тя. — Real fast. Накажи ме. Накажи ме, мили, с всички сили. Ще ме заболи и ти ще ми простиш. Ще ни стане по-леко.
	Тя пристъпи още по-близо до него и Кеша почувства слабата топлина на тялото й. Той преглътна слюнката и погледна някъде към синевата зад черния път на косата й — и му се стори, че оттам едва забележимо му намигнаха три всевиждащи лъча. Зукърбрините знаеха всичко. Нямаше какво да крие. Всичко това не е негов избор. Той е само изпълняващ оператор на живота и съдбата. Просто завъртулка в кода.


>>	Изпълняващ оператор

	Сестричката беше права — всичко по нея зарастваше наистина бързо. Мина само час, а следите от камшика по гърба и раменете й вече ги нямаше. Останаха само леки розови резки, които избледняваха и постепенно изчезваха — сякаш да не оскърбят с недостоверността си изпепеления мозък на Кеша.
	Сестричката можеше да облече роклята си без да се страхува, че ще я изцапа с кръв, но лежеше все така гола до него и размахваше крака. Очевидно го дразнеше. Но Кеша не се ядосваше — след като преживя божественото, стана по-мъдър и някак си по-близо до Змията. Сега разбираше: какво друго може да прави жената? Само да дразни, да съблазнява и да тревожи. Жената всичко прави правилно, всичко и винаги — просто ние, мъжете, прекалено бързо се уморяваме… Такава ни е физиологията.
	Сълзите от лицето на Сестричката вече изсъхнаха и отново се появи усмивката й. Кеша чувстваше, че й е простил почти наполовина. Или пък една трета. Още няколко изкупителни процедури и ще й прости напълно. Но през това време тя, сигурно, ще успее да се провини още в нещо… С една дума, в живота винаги ще има много светлина и слънце.
	На плажа беше утро и наоколо нямаше жива душа. Само слънце, сянка, топъл пясък, ветрец и плисък на вода. Сериозна разлика със семейната спалня, чиито прозорци гледаха към фейстопа.
	Можеше да мисли за каквото си поиска, без да се страхува от контекстната реклама, защото вече с нищо не пълнеха главата му… Или просто сега му се полага поток на съзнанието без контекстни клипове, който вливаха в главата му по същия начин?
	Дори да е така. Дори ако Караев е прав и тези празни и бавни, пълни с трептяща слънчева нега мисли не се раждат сами в главата, а постъпват в нея по проводниците, КАКВО МИ ПУКА?
	Какво ми пука, мислеше Кеша, каква е природата на това продължаващо в мен вълнение, на изключително нежното мозъчно гъделичкане? Важно е тя да е сладка, важно е да не свършва никога — дори ако просто я наливат в мен като зироу-кола във виртуална бутилка без дъно. Стига само да я наливат и наливат, наливат и наливат — и никога да не спират. А пък в замяна на това ще сторя всичко, каквото светът пожелае, ще го направя самоотвержено и без колебание. Защото нямам избор. Никой няма избор. И никога не е имал. Море, слънце, момиче до мен — това трябва да се заслужи. Ха-ха… какво казваше Ксю Баба — „в света няма нито истина, нито неистина, има само поток от преживявания, който свършва никак…“. И ако всичко е устроено така, по-добре потокът да е приятен. Когато той свърши, няма да има разлика. Но докато продължава, има разлика. И то каква…
	Кеша сложи ръка на бедрото на Сестричката.
	Тя погледна към дланта му и я шляпна с пръсти. За всеки случай Кеша дръпна ръката си. Все пак по навик, той се страхуваше от нея. А навикът е втора природа.
	— Сега по работа — каза Сестричката. — Тази нощ е първото ти появяване в медиите. Много е важно. Ще подготвим всичко вместо теб, но самото ти присъствие е необходимо за правдоподобност. Не трябва да изглеждаш прекалено безупречно. Дори е добре да си малко непредсказуем, развълнуван и мислите ти да са леко объркани. Трябва да бъдеш живо човешко същество. Така или иначе, няма да можеш да направиш сериозна грешка — ще те поправят.
	— Какво трябва да правя? — попита Кеша и отново сложи длан на бедрото й, този път с доста по-сериозни намерения.
	Сестричката обаче пак го перна по пръстите, вече по-злобно и по-силно. На Кеша дори му се стори, че докосването на пръстите й бе съпроводено от лек токов удар.
	— Първо ти трябват два часа сън, за да си починеш и да се отпуснеш. След това ще те включат съм световната информационна мрежа. Ще присъстваш на откриването на паметника.
	— Чий? — попита Кеша.
	— Твоя — усмихна се Сестричката. — Твоя, Ке.
	— Моят паметник?
	— Да, твоят — каза Сестричката, — и на твоя подвиг.
	Тя вдигна ръка и няколко пъти завъртя във въздуха показалеца си, сякаш рисуваше нещо на запотено стъкло. Никакво стъкло нямаше между нея и Кеша — но там веднага се появи триизмерното изображение на площада на Несъгласието, гледан от голяма височина.
	Не Кеша му се стори, че площадът е много силно увеличен детайл на еластичната мембрана в базовия бокс, една силно увеличена шестоъгълна пчелна килийка, и ако започне да се издига по-високо над площада, до него ще се появят други такива площади, а след известно време ще се покаже огромната космическа тракпад мембрана…
	— Която съединява социалните партньори по име Земя и Небе — доизрече неочаквано в главата му добре поставен глас.
	Собственият му глас.
	Включили са „подсказвача“, помисли си Кеша с учудваща за самия него рационалност. Вече знаеше, че всички звезди, които работят с големи маси спящи хора, имат такова приложение. Учуди го само думата „съединява“. Самият той би казал „разединява“. Но именно затова беше нужен „подсказвачът“ — за да предпазва от грешки недостатъчно зрелия ум, чието съдържание се разпространява върху голяма човешка маса.
	Сестричката плавно прокара пръста си по въздуха и земята се понесе насреща им. Площадът на Несъгласието се приближи толкова, че вече ясно се виждаше малкото кристално ведро в края на Кладенеца на Истината. Сестричката с едва забележимо движение на ръката измени гледната точка и Кеша видя площада от мястото, където стоеше обикновено, когато се отбиваше тук във фазата LUCID.
	А след това над Кладенеца на Истината издигнаха нов паметник.
	Това бяха две голи бронзови тела, сплетени в смъртен двубой. Отляво висеше мощен и страшен старец с размотана чалма, замахнал с нож с триъгълно острие в ръката. Кеша позна ножа — същият технически резец, с който Караев беше разпрал мембраната. Отдясно се рееше неговият съперник.
	С чувство подобно на уплаха Кеша позна себе си. Само че тук той изглеждаше къде-къде по-привлекателно, отколкото в персоналното огледалце на тавана на бокса. Никакъв намордник и памперси — той беше също толкова героично гол, както и противникът му, и дори по-мускулест.
	С едната си ръка бронзовият Ке държеше ръката с ножа, а с другата душеше чудовищния старец. Старецът вече беше победен, почти мъртъв: очите му бяха притворени, а от устата му се показваше дълъг като на гущер език.
	Бронзовият Ке беше хубав — опнат като струна, целият в напрегнат порив. Но особено сполучливо скулпторът беше измайсторил размотаващата се чалма на Караев — тя придаваше на замръзналия двубой удивителна правдоподобност, динамизъм и експресия.
	След секунда паметникът изчезна под сиво безформено платно, което изцяло скриваше очертанията му.
	— Откриването е тази нощ — каза Сестричката. — И ти самият ще прережеш лентата и ще смъкнеш платното. Трябва да си развълнуван, но не прекалено. Да си смутен, но не много. И най-важното, да обичаш всички онези, които си защитил — и които ще дойдат да те видят. А ще дойдат много хора. Имаш най-висок инфорейтинг.
	— Какво трябва да направя?
	— Ще произнесеш реч — отвърна Сестричката. — Но не се притеснявай. По това време ще те изключат. Ти си нужен само за началото. За да те почувстват всички вътрешно… Не се срамувай от себе си, Кеша. Тебе могат да те обикнат, наистина. А не е задължително хората да знаят абсолютно всичко.
	Кеша вдигна очи. Сестричката се усмихваше. Белезите по кожата й вече напълно бяха изчезнали.
	Така ще има повече място за нови.
	— После — изкиска се Сестричката, като проследи погледа му. — А сега заспивай. Администрирам четиридесет минути NREM SWS.
	Кеша не разбираше смисъла на думите „NREM SWS“ — знаеше само, че това е някакъв подвид лечебен сън, в който той трябва да потъне.
	Видя цифрите на обратното отброяване — пет, четири, три…
	Преди да се унесе успя мислено да надзърне в душата си и не видя там нищо, от което да се срамува.
	Там беше останала само светлина. Светлина — спокойна, уверена в себе си, позитивна и платила всички данъци. Е, и сенки, разбира се, се мяркаха на дъното на съзнанието — всеки, който пожелае, можеше да се добере и до тях. Но това бяха съвсем легални сенки. И дори посвоему красиви. Не черни, а просто разноцветни. Плътни сенки. Не е нужно да ги криеш от никого, защото нито един цвят от дъгата не пречи на другия. Тази душа можеше да се шерва нашироко и безразсъдно, по цялата планета…
	А сетне му се присъни сън — макар че буквата „N“ май не обещаваше „rapid eye movements“, тоест съновидения. Но може би това беше един от онези божествени сънища, които не се съпровождат от движение на очите и спохождат само избраните? Ке и досега помнеше едно предаване от детството му, където няколко събрани около кръглата маса учени осмиваха слуховете за съществуването на нещо подобно — от което той още тогава си направи извода, че това е истина.
	Така и се оказа. Нищо подобно не се беше присънвало на Ке. Той стоеше на терасата на висока сграда, която отвсякъде бе заобиколена от скали — страшни сиви плоскости, които достигаха косматите облаци.
	Пред него имаше дълга широка маса като онези, на които военачалниците някога са разгъвали картите си — за да има около нея място за всички генерали. Но вместо карта, на масата имаше дискове от стъкло, които приличаха на огромни близалки.
	Вътре в тях с разноцветни светлини проблясваха странни знаци, които напомняха на Кеша птичи следи. Той почти разбираше смисъла им — писмената бяха свързани с емоциите.
	Някои от тях му бяха добре познати (страх, радост, гняв), но други не приличаха на нищо, което бе изпитвал по-рано: като че ли беше видял скритата част от спектъра или беше чул инфразвук.
	Новите емоции се оказаха прости, може дори да се каже — елементарни, но те говореха за такъв дълбок и чудовищен ум, за такова съдбоносно взаимодействие с Вселената, че Ке разбра: редом с това човекът е просто пеперуда, която нито веднъж в живота си не е излитала от петното светлина. Това беше езикът на боговете и той беше страшен. Боговете бяха богове, понеже можеха да поберат в себе си истински божествен ужас. Кеша усети само сянката му, но разбра, че подобен товар не е за него.
	Тогава забеляза, че не е сам.
	От другата страна стоеше Птица, която много приличаше на барелефа от древната стела над неговия фейстоп. Беше с къс плащ от странен плат — сив, но като че ли в гънките му проблясваше скрита светлина. Отначало Ке помисли, че Птицата гледа настрани: главата й беше обърната в профил. След това видя окото й.
	Беше окото от фреската на дъното на фонтана — кръгло, с огромна черна зеница. Ке разбра, че Птицата гледа именно него, просто така го вижда по-добре, а с другото си око съзерцава нещо незримо за него, с което съотнася съществуването му в света, и този раздвоен поглед е нещо като везна, на която е поставен, и сега за него е най-важно да не се окаже прекалено лек.
	Птицата чакаше нещо. Той наведе поглед и видя в ръката си лопатка като онези, с които крупиетата придвижват чиповете по зеленото сукно. И веднага му стана ясно: подлагат го на много сериозен изпит. Той трябваше да направи нещо с тези знаци. Да подреди странните символи в някаква последователност.
	Кеша изпита ужас. Той изобщо нямаше представа как и какво трябва да направи, но Птицата все така не сваляше от него кръглото си черно око. С примряло сърце Кеша вдигна ръка и придвижи към себе си един символ. После по някакво странно вдъхновение още един. След това трети.
	Веднага щом трите избрани от него стъклени шайби се докоснаха, се дочу звън, който сладостно отекна в тялото му, и трите диска, припламнали за миг като ярък троен лъч, се разтвориха във въздуха, оставяйки след себе си микроскопични разноцветни звездички, проблясващи в пустотата.
	Кеша имаше чувството, че докато изчезваха, светещите шайби се превърнаха във физическа наслада, която изпълни цялото му същество. Той изтегли други три диска (които пак избра неясно как), съедини ги и те по същия начин изчезнаха със съскане в тройна светкавица от лумнала светлина, като му подариха неизпитвана, с нищо несравнима нега. Кеша разбра и се засмя. И в отговор Птицата като че ли също му се усмихна и кимна няколко пъти с клюн.
	Той взе изпита. В момента, когато разбра.
	Кой е той, че да избира? Не е ли по-добре да остави тази рискована работа на онези, които наистина са създадени за това? Ами хората всъщност нямат данни за този космически спорт… На него, както и на другите, му трябва само щастие. Ке сам никога не би намерил пътя към него, ако не бяха тримата зукърбрини, които благородно се проявяваха във всеки негов избор — дори такъв, какъвто той поради своята насекомна ограниченост никога не би могъл да направи правилно. Какво щастие е, че в него живее сила, способна да помогне… какво щастие…
	Птицата се приближи към него, премина през масата, която се разтвори по средата, и вдигна страшните си дълги нокти. Ке се изплаши — но тя просто го потупа по бузата. Докосването беше съвсем леко, почти нежно. Ке се усмихна.
	Терасата, планините, масата с буквите от неизвестна азбука започнаха да губят очертанията си. Ке разбра, че се събужда. Но урокът вече бе усвоен и разбран. Птицата го докосна отново, Ке отвори очи и видя Сестричката, която го галеше по бузата с длан.
	Леле, как само се беше издокарала! На краката й аленееха миниатюрни обувчици. Две съвсем тънички кожени ленти обхващаха бедрата и гърдите й, сякаш показваха къде би трябвало да са бикините и сутиенът. На шията й чернееше висок нашийник с няколко реда златни шипове. А на главата й белееше шапка с козирка с емблемата на яхтклуб. Кеша не беше чувал за този яхтклуб, но не се съмняваше, че вече е негов член.
	— Да тръгваме — каза Сестричката. — Ще те изпратя.
	Тя се приближи до него, уверено и весело нахлу в личното му пространство — той все още не можеше да свикне с тази нейна невъзможна близост — хвана го за ръка и го поведе към фонтана.
	След миг те се озоваха във вече познатия на Кеша черен тунел за пряк достъп — без никаква междинна анимация.
	Кеша разбра, че това също е знак за високия му ранг: сега той не е ползвател на специалните ефекти, а техен създател и контрольор, от висшата каста… Днес тунелът не водеше нагоре, а напред. Сестричката вървеше пред него, като апетитно пристъпваше с тънки крачета на високи алени токчета. Защо обувките й са алени?
	Токчетата й звънко тракаха по черния под и Кеша за секунда се изплаши, че тя ще се подхлъзне или ще си изкълчи крака… Може би дори лошо ще го изкълчи или ще си счупи някоя костица — а тя ще пробие кожата й… Захарнобяла кост, загоряла кожа, капчици кръв…
	Сестричката, без да се обръща, отрицателно поклати глава.
	— После ще си поиграем, коте — каза тя. — Първо работата. Администрирам фазата LUCID.
	Блесна познатият оранжев лъч и тъмнината се отдръпна настрани. Кеша видя, че стои в тесен коридор между две огледала. Контролната рамка на входа във фазата LUCID сега не работеше — в огледалата нямаше светлина. Те дори не се отразяваха взаимно, макар че по законите на физиката трябваше да е точно така.
	Затова пък едно от огледалата отрази Кеша. По-точно, не Кеша, а новия Ке.
	Лицето му беше свежо и красиво, с рядка младежка брада, избуяла по брадичката и бузите му. На раменете му падаха черни къдрици, проблясващи под невидимо слънце. Сините му очи бяха замислени и тъжни, устните над масивната брадичка — пълни и преливащи от нега. Приличаше на древния команданте Че, но без барета. Звездичката, с остри и гордо насочени нагоре два лъча, беше татуирана право на челото му. А на слепоочието му се беше появила друга, малко странна татуировка — три овчици, абсолютно същите като онези, които го развличаха по време на разговора с Караев. Сигурно системата ги беше нанесла на лицето на Кеша като боен белег.
	Панталони от светлосиньо трико подчертаваха краката му, а от раменете до кръста му падаше синия плащ на героя. На плаща се забелязваха повтарящи се инициали „МС“ — Meister Che, името на новия защитник на човечеството, информационното отражение на когото не трябваше да се раздробява на атоми в огледалния коридор за безопасност…
	Тъмните огледала изчезнаха, но Ке вече знаеше как ще го видят хората. Сега отпред и долу беше Площадът на Несъгласието. Целият, докъдето стигаше погледът му, беше препълнен с народ. Над Кладенеца на Истината се рееше кръгъл сив облак — така изглеждаше скрития под платното паметник.
	— За тях ти ще се появиш направо от пространството — каза Сестричката. — От теб се иска съвсем малко. Развълнуван и горд да стигнеш до паметника по пътеката. Горд и развълнуван да смъкнеш платното от него. До този момент всичко се шерва live. После може да се отпуснеш, ще пуснат плейбек. Подборка от това, което си шервал, когато си разговарял с онази мъртва гадина, интервюто с Котвите на Света*105 и подобни. Когато приключиш, ще те посрещна.
	[*105 World Anchor (англ.) — геймърски термин. — Б.пр.]
	— А по коя пътека да вървя? — попита Кеша, оглеждайки се.
	Но Сестричката я нямаше до него.
	Изведнъж над площада като нарисуван изникна лек светъл мост, който право от краката му водеше до покрития паметник. Площадът въздъхна и Ке усети, че хиляди очи са вперени в него.
	Не хиляди, а милиони. Разбра го, като видя как напук на всички закони на перспективата краищата на хоризонта се бяха издигнали и образуваха огромен вселенски стадион, чаша, напълнена с цялото човечество, което го следеше с поглед. Мегатонове внимание увиснаха върху него като физически товар — но Ке вече знаеше, че ще издържи тази тежест.
	Той помаха с ръка към безкрайното човешко море и, поглъщайки ответния възторжен рев, пое към безсмъртния си миг. Трябваше да мисли правилно и безпогрешно, но в същото време непринудено. Ке дори не очакваше, че ще му се получи толкова лесно. Сигурно пак му помогна „подсказвачката“.
	Кой знае защо си спомни за факлоносците от миналото, които носели огъня към олимпийските чаши. И макар че в ръката му нямаше факла, той се чувстваше като един от тях — вечен герой, понесъл пламъка на подвига през вековете и епохите. Но в него нямаше нищо особено. Той не се различаваше от който и да е от хората, които го гледаха — съдбата го беше избрала наслуки. Всеки можеше да почувства душата му, да изпита същото и да разбере, че Ке не е нито по-добър и нито по-лош от тях.
	Но това беше и най-важното.
	„Човекът — мислеше Ке, чувствайки как безмерно усилената му мисъл попада в милионите умове — обикновеният човек с всички негови вътрешности, съмнения и недостатъци, е прекрасен и велик. Той може да стане герой, ако съдбата го призове. И това е най-важният урок, който научих от случилото се. Който и да си, непознат приятелю, надзърнал сега в мен, знай — героят не съм аз. Героят си ти…“
	Кеша не подозираше, че може да излъчва толкова гладък мислотекст без подготовка. И дори ако самият той не беше съвсем той, мисълта, която споделяше с човечеството, по никакъв начин не губеше значимостта си от това. Герой е всеки от нас. Днес той, Майстер Ке, изгрява на фейстопа като нова ярка звезда, но на неговото място би могъл да е всеки друг. Във всеки от нас гори един и същи огън — по-точно наведнъж три еднакво ярки пламъка. И ако тъмнината все още живее в нечия душа — на кое ли дъно няма тиня? — то светлината на трите сливащи се слънца ще бъде достатъчна, за да я изчисти все някога напълно…
	Скритият под платното паметник вече беше близо. Ке стъпваше равномерно и гордо, но все пак се вълнуваше. Дори получи лека халюцинация — стори му се, че по пътеката пред него притичаха няколко овчици, същите, които отвличаха вниманието му по време на беседата с мъртвия терорист. Но когато насочи погледа си към тях, разбира се, не видя никакви овчици.
	Ке забави крачки и се приближи към сивото платнено възвишение. Материята скриваше паметника, но си личеше, че е огромен. И макар че неговата материалност беше доста съмнителна, все пак беше доста страшничко да стоиш наблизо. Платното обаче изглеждаше съвсем истинско и дори овехтяло, все едно го бяха използвали при откриването и на други реещи се във въздуха паметници — в други, вече угаснали сънища.
	Някъде от върха на платненото възвишение се спускаше тънка усукана връв — Ке знаеше, че трябва да я дръпне и паметникът ще бъде открит. Той я дръпна и платното на вълни се свлече. Ке не гледаше към паметника. Гледаше надолу, към безкрайното човешко море. Махаха му с ръка и хвърляха цветя, които не долитаха до стъпалата му.
	Разнесе се мощен нисък тътен, в който се сляха аплодисментите и ревът на тълпата. Но той някак много бързо стихна. Изминаха няколко секунди противна тишина. А после над морето от хора се разнесе също толкова гръмовен и дружен стон от ужас.
	Ке вдигна очи към паметника.
	Вместо двете бронзови фигури на враговете, сплетени в смъртна хватка, видя тенджера. Огромна лъскава тенджера — като от стара комедия за смалени до размерите на хлебарки хора, за които преместваните по масата кухненски съдове се бяха превърнали в небостъргачи. Изглежда, в древността такива обтекаеми цилиндри са се наричали бързоварки — той ги беше виждал един-два пъти в историческите програми за тероризма.
	И разбра какво означава това. Всички разбраха.
	Беше невъзможно да сбърка и заради това, че отстрани на тенджерата жълтееше огромен знак за радиационна опасност. До него беше залепена омотана с жици индикаторна кутия, в която мигаха червени цифри. И индикаторите, и цифрите бяха комично огромни — за да ги виждат всички.
	__00:13:88__
	Двете последни цифри мигаха с такава скорост, че беше почти невъзможно да ги различиш — сливаха се в две осмици. Но цифрите в средния ред прещракваха по-бавно, сякаш огромен човек бавно се изкачва по стълба — и ето, вече се обръща на площадката, застанал на стъпалата на последното стълбище.
	__00:09:88__
	Площадът издаде протяжен звук, нисък и страшен. Така, сигурно, би шумяло бурното море, ако беше обзето от ужас.
	Кеша се досещаше: с всеки, който сънува този сън, сега се случва същото, което и с него. Той с всички сили се опитваше да се събуди и все още се надяваше, че ако се изплаши много силно, това ще помогне. Но колкото по-силен ставаше страхът му, толкова по-плътно вниманието полепваше по ядрената бързоварка, създавайки я отново, отново и отново — и превръщайки я в най-реалния предмет на света.
	__00:07:88__
	Думата „събуждане“ изобщо нямаше никакъв реален смисъл. Сънят, действителността бяха абстракции на безцелния ум. Реалността се състоеше от неуправляеми преживявания, които цепеха мозъка му, проснат на електронната маса за транжиране. „Пробуждането“ беше просто хипотеза. Която предполагаше, че ставащото може и да има щастлив край, който непременно ще стане начало на нещо друго.
	Преди, впрочем, винаги така се е случвало.
	__00:04:88__
	Ке разбра, че страхът няма да го спаси. Изглежда безкрайното човешко море, над което стоеше той, разбра същото — шумът на тълпата стана по-тих и глух. Трябва достойно да приемеш неизбежното, помисли Ке. Нали сега е герой… Сигурно е редно да скръсти ръце и да си спомни най-важното нещо в живота.
	__00:02:88__
	Това, разбира се, изобщо не беше Сестричката.
	Това беше светлината. Топлата и нежна светлина. Бяха му обещали, че светлината ще бъде с него до края и ще бъде последното, което Ке ще види в живота си. Но къде е сега светлината?
	Ке помисли, че повече няма да я види. А после изведнъж в един последен и съвсем кратък миг той позна кръстосаните върху него погледи на тримата зукърбрини.
	Но в тях сега нямаше нито безкрайно знание, нито мъдрост, нито любов — а само нещо, което приличаше на недоумение. И ако Кеша трябваше да го изрази с думи, думите му щяха да звучат така:
	„Изглежда, сега ще изчезне не само сънят, но и този, който го сънува. Но ако него вече го няма, за кого тогава ще свърши всичко това?
	А?“
	__00:00:00__


>	Пета част. Киклоп

>>	Словото на Киклопа
>>	(малка проповед от 00:00:00 GMT)

	По-късно отново ще се върнем към бъдещето на Кеша — а засега само ще кажа, че шестте нули той е взел със себе си от нашето време.
	Точно срещу масата му висеше плакат с много реалистично триглаво куче, адския страж Кербер, чиито три глави внимателно наблюдаваха седящите в офиса сътрудници. Опулените очи на кучето наистина напомняха на зануления червен индикатор.
	По всичко изглеждаше, че триглавото куче от стената притежаваше забележителна хипнотизираща сила и умееше яко да се врязва в паметта. Открих още едно негово отражение в бъдещето, доста по-далечното — където то физически оживя и придоби тройна душа. Но и за това ще стане дума по-нататък.
	Беше поразително колко сувенири освен шестте червени очи е взел със себе си Кеша. И аз сериозно се заинтересувах от въпроса: защо се получава така, че в бъдещите ни животи ни преследват същите навици, същите страхове? Същите имена (макар и с друга етимология)? Същите беди?
	Отначало мислех, че бъдещето израства от настоящето, както дървото от фиданката. Ако фиданката се изкриви на ранен етап от живота си, дървото, което ще израсте от нея, също ще стане криво и тази кривина с всяка година просто ще натрупва нови кръгове… Но после подобно обяснение ми се стори неубедително — понеже тук няма и помен от никакъв корен, който се запазва от един живот в друг. В най-добрия случай има семена. А от семената на кривото дърво ще израснат съвсем прави дървета…
	След това съобразих, че самата постановка на въпроса е сбъркана. Не „нас“ ни преследват същите имена, навици и страхове. А „ние“ отново се формираме от тях. Всички елементи на нашата предишна индивидуалност продължават самите себе си, както това прави всеки вирус, бактерия или лишей.
	Новият Ке е жив гипс, излят в останалата от предишния Кеша информационна празнина. Фаза в трептенето на множество дребни същности, от които се състоеше предишния Кеша, а сега новия Кеша. Подобна конфигурация от навици, свързани от навика за съществуване. Река, запазила формата на коритото. Стадо маймуни, което живее на предишното място. Не някаква Кешина сърцевина, запазена във времето (няма такава), а напротив, нова комбинация от светлина, сянка и отражения, някога създавали илюзията за такава сърцевина и слепени в нова зрителна измама.
	Тогава какво се преражда? Естествено, не Кешината душа: както е обяснил Хегел, душа имат само светът и пруският монарх. Кеша умира и се ражда всяка секунда — как ще възкръсне триста години след смъртта си, ако дори приживе не е успял да направи това нито веднъж.
	Всички маймуни произхождат една от друга. Гени имат не само нашите тела, но и нашите умове. Ние всички приличаме на онези, които са живели тук отдавна… Но има ли смисъл да говорим, че сме били тях, а те са се превърнали в нас?
	Това е толкова неясна област, че всички мнения тук са въпрос само на вкус. Някои адепти на тибетския будизъм тайно вярват, че всеки лама си има своя „чиста земя“, където ще отидат учениците му след него. Но всъщност всичко е по-просто: всеки ум създава своя собствена чиста (или не много) земя — и отива именно там. Точно умът е тази „земя“. Хвърлят каучуковото топче на пода и то започва да подскача нагоре-надолу, нагоре-надолу… Всички частици в него вече са се сменили, а топчето все още подскача.
	Ние сме просто сбор от имена, навици и страхове. Оставяме отпечатък върху реалността, докато сме живи, а когато умираме, животът се самовъзпроизвежда (именно себе си, а не нас) по този отпечатък. Морето запълва следата на пясъка и се мисли за крак. Кракът прави крачка, отново оставя вдлъбнатина в мокрия пясък, изчезва — и морето запълва следата…
	Мистиците са прави — ние никога не сме били крак, винаги сме били море. Но ако имаме криво кутре и не го лекуваме, то това ще трае дълго, дори ако условията са свръхдуховни. И дори ако продължим да съществуваме другаде (не може два пъти да влезеш в една и съща река, а в един и същи свят — още по-малко), това все едно няма да оправи кривото кутре.
	Най-тъжното е, че ние, така да се каже, не се и опитваме да изправим кутрето, като, така да се каже, предполагаме, че това по никакъв начин няма да повлияе на предначертания ни земен път. И в известен смисъл сме прави. За нещастие, ние не разбираме как, кога и защо пътешестваме между световете.
	А това става, когато променяме своите навици и склонности. Или по-точно, когато съзнателно се стараем да ги променим. Едва забележимото, трудно определимо и непонятно дори в кой момент извършващо се усилие е точно този космически двигател, който ни пренася от една вселена в друга.
	Работата е там, че всъщност ние нищо не можем да променим. Старите навици и личността, която е изградена от тях, не изчезват никъде. Всички тъмни вагони са налице, цялата кристална решетка на възможното е абсолютно запълнена — в празнината, както изящно се е изразил един монах, няма празно място. Затова, когато съзнателно променяме нещо в живота си, ние преобразуваме не себе си и своя свят, както са предполагали класиците на марксизма, а просто се прехвърляме в друг вагон на съдбата, който се движи по съвсем друга вселена.
	И вози друг пътник.
	Ако знаеш как да скачаш от един влак в друг, стават най-радикалните промени в реалността, които ловците на пеперуди и динозаври дори не са сънували. И по света наистина съществуват такива екстремални скачачи, да вземем например Джуандзъ. Но тук има една закономерност. Като се отдалечаваме от предишните себе си на достатъчно разстояние, ние неизбежно забравяме какво сме били някога — защото нашите вселени започват да се различават твърде много. Това вече не сме ние. Оттук нататък миналото може само да тропа на вратата на съня ни.
	Сега помним само нашия нов свят. Паметта в такива случаи изобщо не ни лъже. Наистина винаги сме били това, което сме станали преди миг. Колкото и странно да звучи. Но вече казах, че това се случва с вселената, а не с „нас“.
	Струва ми се, че щастието е в това. Можем да загърбим паметта си с цялата й горчива истина и да се снабдим с нова. Ако отпътуваме от света на кривите кутрета достатъчно надалеч, пристигаме в пространство, където кутрето ни винаги е било право. От нас като че ли снемат съдимостта — заедно със спомена за подсъдимия. Всеки знае колко непредсказуемо е бъдещето. Но не всеки знае, че също толкова непредсказуемо е и нашето минало.
	Механизмът на движението ни из вселените — просто е изборът, който правим непрекъснато, всеки миг: между доброто и лошото, съчувствието и омразата, велосипеда и фейсбука, жълтото и зеленото, синьото и оранжевото, и така нататък. Няма значение, дали сами правим този избор или някаква сила извършва това вместо нас — но именно благодарение на него ние се преместваме в мултиверса.
	И ето ви един съвет от Киклопа: ако виждате около себе си свят, който съвсем не ви харесва, спомнете си, какво сте направили, за да попаднете в него. Може би вие дори не сте военен престъпник, а просто прекалено често гледате френдлентата или телевизия. Тогава е достатъчно от всички навици да променим само този.
	Лично аз не предлагам никакви екстравагантни методи за пътешествие от настоящето в бъдещото. За желаещите има цял куп специални учения, които съдържат радикални трикове и техники. Но аз нямам особено доверие в тези методи — те са несигурни, рисковани и трудни. И не са за всеки. Дебелият пияница може да прочете в учебника по акробатика описание на арабско салто, но опитът да се възползва от това тайно знание ще доведе само до синини и счупвания.
	Затова пък има една проста проверена техника, която винаги сработва. Един бавен, но абсолютно сигурен начин за преместване в щастливите светове е описан във всички древни книги — в частта им, посветена, сори за баналността, на заповедите. Тези техники за правилен живот по принцип са еднакви навсякъде. Никак не е лесно да се живее според тези заповеди („не лъжи, не убивай, не кради“ и тъй нататък, всъщност, се отнасят не само до телесните прояви, но и до състоянието на ума). Но ние, образованите съвременни хора знаем, че заповедите не са написани за нас. Ние сме високоразвити същности, които живеят по специални правила за напреднали.
	Ех, де да беше така.
	Силата на тежестта е еднаква за всички. И пътят също е един за всички, без специална лента, където особено надарените същества да преминават със специално включен сигнал. Такива не ги обичат никъде.
	„Не лъжи, не убивай, не кради“ — това не е мистична жертва, която Господ изисква от нас по силата на своята непостижима субективност, и дори не е класово и социално обусловен регулатор за фертилност и социален етикет, а просто инструкция за плуване във вечността. Може да се плува брус, може кроул, може кучешката — в света има достатъчно учения. Но ако наистина плуваме, ние се преместваме в други вселени, при това веднага. Ние не чувстваме и не помним тези преходи, защото във всеки от новите светове, където пристигаме, ние се оказваме просто съставна част — част, която винаги е била там. Точно в това е парадоксът.
	Случва се и така — правим нещо лошо, а после, като че ли в отговор на това, целият ни свят изведнъж се променя. Случва се някакво значително и много неприятно събитие, което хвърля мрачна сянка и върху нашия живот. При това мащабите на събитието, което засяга милиони хора, са толкова огромни, че разбираме — то никак, ама никак не би могло да бъде предизвикано от нашия микроскопичен грях. И въпреки това, не ни напуска увереността, че правилно сме разбрали същността на нещата и вселената по някакъв начин си оправя сметките с нас. Наричат хората, които говорят за това на глас, солипсисти или по-просто — шизофреници. Въпреки това интуицията не ги лъже. Причината за трансгресията на мирозданието е именно в тях — те просто не виждат механизма, който ги прехвърля от щастливия свят във вселена, където преди всичко е било хубаво, а после изведнъж е станало много лошо.
	Ако усещах у себе си зачатъци на проповедник и вярвах, че мога да уговоря хората да прескочат от лошия в добрия свят, бих надянал маскировъчна балаклава*106 (иначе няма да ме слушат), бих се покатерил върху бронетранспортьор и бих извикал нещо от сорта:
	[*106 Шапка, която покрива части от лицето. — Б.пр.]
	— Човеко! Не харесваш обкръжението си? Искаш да живееш сред нормални хора? Стани такъв, какъвто искаш да виждаш другите. Само спри да се преструваш за пет минути, не хитрувай, а наистина опитай. На света няма да му остане нищо друго, освен да те последва. В това е магията…
	Но аз, естествено, на никакъв бронетранспортьор няма да се качвам. Защото и без такива проповеди ние всички сме изкушени и опитни вълшебници. С помощта на най-мрачни всекидневни ритуали се прехвърляме от една безсрамна вселена в друга, в очакване на пречистващата революция, която ще счупи всички катинари, ще отвори всички врати и ще разбие всички черепи.
	При това пътешестват не само отделните умове. Пътешестват цели страни и цели светове — поне така изглежда за наблюдателя. Искам да разкажа за едно такова древно пътешествие (съвсем накратко, защото видях сянката на тази мистерия буквално с крайчеца на окото).
	Но отново ще се наложи да започна отдалеч.


>>	Островът на маймуните

	Безспорно е, че човешките умове живеят в продънени чували от кожа и месо. Но културата ни има една странна особеност, с която толкова сме свикнали, че дори не я обсъждаме. Най-добре може да я обясним с пример от киното.
	Всеки съвременен блокбастър (от онези, които едновременно служат за каталог на интимно бельо, школа за добри маниери и регистър на допустимите политически възгледи) по същество ни внушава, че тичащите по екрана герои са лишени от всички неприятни проблеми, които води след себе си животинската материалност на човешкото тяло. Актьорите за миг преминават от преследване с престрелки към изискани вечери на свещи, по всяко време са готови за любовни оргии или скокове с парашут. Бият се като разгневени богове, а от ударите телата им стават само по-силни.
	А после вестниците съобщават, че някой от тях загинал трагично по време на снимките, понеже се подхлъзнал в тоалетната.
	Знаем, че свръхчовешкият видеоматериал се прави от огромен брой дубли, а в почивките между тях свръхчовеците седят на тоалетните чинии, изстискват си пъпките, лекуват екземи и боледуват от грип. Но зрителят, след като изгледа екранните чудеса, въпреки всичко се оприличава на безполезна купчина лайна, а злите езици дори твърдят, че това е една от главните задачи на съвременното кино.
	Но всичко е започнало не днес и не вчера. Това е едно от най-важните свойства на човешката култура. И то се проявява доста разнообразно.
	Всеки знае какво означава да удържаш функционирането и външния вид на тялото си в рамките на „приличното“ и „подобаващото“ — на това се дължи поне половината от всички случаи на стрес сред хората. Тялото живее своя древен живот, неговите потребности абсолютно не са синхронизирани със социалната надстройка, то се поти, пърди, хърка, кашля, сере и пикае по установения от преди милиарди години начин. То има друга скала на приоритетите и ценностите, различна от нашата. За него пъпка на носа изобщо не е трагедия, за него е съвсем редно заради едно-единствено гнило зрънце грозде да напълни гащите на тържествен коктейл в чест на датския крал. При това е напълно възможно подобно нещо да се случи и на самия датски крал.
	Откакто хората са станали хора, те живеят в една култура, която изтласква централното и ежедневното съдържание на човешкия опит в тъмния клозет. Дори днешният либерален и просветен век ни поощрява да изнасяме оттам на всеобщо обозрение едва ли не само нашата хомосексуалност — но не и запуснатите хемороиди трети стадий, от които, впрочем, страдат много повече хора („Партiя «Удар»“, — би съчинил Кеша. — „Ми розповимо, про що iншi мовчать!“)*107.
	[*107 „Партия «Удар» — би съчинил Кеша. — Ще ви разкажем това, за което другите мълчат“. — Б.пр.]
	Тази нереална отстраненост на собствената ни физиология е особено силна в средата на професионалните красавици (те никога не акат и не миришат на пот, а само пронизват със сините ледове на очите си) и сред аристократите (немислим позор за Набоков е да развалиш въздуха в хола, а казват, че един наполеонов генерал направо умрял от спукване на пикочния мехур).
	Но защо ние, зловонните крастави маймуни с постоянно куркащи черва, сме си създали такава неудобна репресивна култура, основана на пълното отрицание на нашата природа?
	Склонните към социално критикарство хора казват, че целта била да се създаде пазар на депилатори, дезодоранти и изобщо на всякакви козметични услуги. Това, разбира се, звучи антибуржоазно и контракултурно — но да се мисли така, означава да се бъркат причината и следствието.
	Опитите да станеш по-красив от собствената си телесна основа и да засекретиш животинската си физиология — това всъщност е основата, върху която е построена цивилизацията, която познаваме.
	Причината е в това, че в безкрайния регистър на възможното наистина има щастливи светове (щастливи не изобщо, а само в сравнение с нас), чиито жители доста приличат на нас по външни форми, но лишени от унизителните белези на маймунската ни природа. Тези светове имат друга материалност.
	Тялото там не старее (във всеки случай не така, както нашето), храната се усвоява по друг начин, болестите приличат повече на промени в настроението. Техните жители дори в най-неугледния си вид са по-красиви от нас в пълен сценичен грим. Техните войни приличат на схватките на нашите кино герои. Тяхната любов наистина се състои от чиста наслада, а не от скрити мъки по повод метеоризма, млечницата, тлъстините и лошата ерекция. Тъкмо тези щастливи измерения безрезултатно се мъчат да изобразят азиатската иконография и Холивуд.
	Един от тези светове навремето бил низвергнат в пространството на познатите ни закони. По-точно, той просто бил унищожен — от същите тези Птици, които преследват рода ни и днес. Но неговите обитатели, сякаш вкопчени в по-низшия слой на битието, намерили възможност да се запазят в животинските си тела и бързо привели своята култура във вид, който е близко външно подобие на предишната. От тази древна катастрофа като змии плъзнали многобройни нови маршрути на живота — както пасажерите на потънал кораб изплуват на някой маймунски остров и за да оживеят, се превръщат в маймуни, но са запазили дрехите, обичаите и езика си, само дето са започнали да си бръснат мутрите и да правят козметика от глина.
	И оттогава тези маймуни се правят, че те, както и преди, са хора и имитират това, което по-рано са били предците им. Разбира се, те не могат да променят животинската си биология — за това са нужни милиарди години. Но маймуните са се научили да живеят в режим на постоянен маскарад, като се преструват, че имат различна природа от природата на тялото им.
	Дори най-простият опит да си представим как би изглеждал животът ни без постоянно да пренебрегваме и загърбваме собствената си природа, може да роди интересни художествени ефекти. Да вземем например „Дискретният чар на буржоазията“ на Бунюел, където участниците в светски раут*108 със смъкнати панталони седят около масата върху стилни тоалетни чинии, а отиват да се хранят в тайни кабинки. Абсурдът, в който живеем, по нищо не отстъпва на тази фантазия — той просто е с друг знак.
	[*108 Rout (англ.) — официална вечеря, прием. — Б.пр.]
	Та този древен маскарад е всъщност нашата култура. Забавното е, че между острова на маймуните и мястото, откъдето идвал потъналият кораб, редовно се движат фериботи. Всяка от маймуните, ако прояви лична инициатива, може да се върне в онези пространства, откъдето някога е бил изгонен човешкият род: има безброй маршрути и от незапомнени времена умовете пътешестват по тях нагоре и надолу.
	Но на повечето от маймуните изобщо не им се иска отново да станат хора. Иска им се да изглеждат като хора, докато купонясват на маймунския остров.
	Уви, по-нататъшната съдба на острова на маймуните е печална. Виждам такива нишки на възможното — и те са повече — в края на които нашият заблуден род го изтупват дори от днешните чували с нечистотии (Майстер Ке е в началото на пътя към нов модус на битието — той все още е истинска маймуна, просто малко се движи).
	След това падаме още по-ниско, много по-ниско — в пространство, което трудно се поддава на описание. Ако продължим метафората, това е нещо като свят на страдащи растения, които мимикрират във вид на замръзнали маймуни. Това е същата тази имитация на принадлежност към по-висш клас същества: растенията с всички сили се мъчат да изглеждат като маймуни, като използват поривите на вятъра за симулация на телесни движения. С помощта на всевъзможни козметични хитрости те изкусно се преструват, че пърдят, изпотяват се и се оригват — и почти всичките им оскъдни ресурси отиват за създаването на тази скъпоструваща илюзия.
	Мнозина ще се окажат там и изкуството на мимикрията ще достигне висини, в сравнение с които ще помръкне целият земен гламър и индустрията на красота.
	Този свят дори ще си има изкуство — трепетно, горчиво, честно, като че ли набъбнало от въпросите „защо?“ и „за какво?“. И много велики художници векове наред ще усъвършенстват там своето изкуство на вятърния жест.


>>	Височинни скачачи

	Разбирам, че рискувам да объркам читателя — но и Птиците са жертви на същата древна трагедия. Всъщност, те не са птици. Голи, телата им напомнят повече червеи или меки змии. Те са съвсем мънички. А птичето оперение, птичите крайници и клюнове са нещо като доспехи, които носят без да свалят. Машина, която им заменя тялото.
	Много отдавна те наистина са били Птици, но и те са деградирали като нас, само че повече. Някои от тях с помощта на специални култове и практики са развили способност да се връщат в света на истинските Птици. Но тези пространства се намират толкова далеч от нас (в смисъл на обем на трансформации, които позволяват да попаднеш там) и са толкова различни от света ни, че нищо по-достоверно не мога да кажа за Птиците.
	Ала стига мрачни приказки. Щом поговорихме за долната, се полага да поговорим и за горната бездна. Бездните, както се досещате, се различават по това, че в долната може да паднеш, а към горната трябва дълго и упорито да се катериш. Никакъв морален релативизъм — просто гравитация.
	Какво се случва с нас, когато влаковете на съдбата ни издигат възможно най-високо? Веднага ще си призная, че не виждам края на този път — и изобщо не се срамувам: органите на сетивата, които ни позволяват адекватно да възприемаме далечните области на възможното, се появяват при нас само след като сме преминали много площадки на стълбището, което води нагоре.
	Обаче много пъти съм забелязвал в нашия свят посетители от скрити за нас пространства. Нещо повече, сигурно почти всеки човек ги е забелязвал — просто не е знаел какво точно усеща.
	В живота ни понякога проблясва нещо, което далеч превъзхожда бита и съдбата. При цялото си желание не можем да напъхаме това нещо в дневника си или в социалните мрежи, тъй като не знаем как да го изразим и да го снимаме. Сигурно всеки си спомня някое чудно преживяване, някое необичайно и красиво състояние на ума и душата, желанието да го сподели с някого, който може да го разбере. Сякаш каним на гости ангели и им казваме: „Вижте ме, вижте ме — не е ли прекрасно?“
	И ангелите идват. А ние, примрели, се досещаме, че някой висок, много по-висок от нас, вижда и чувства същото, което и ние — все едно се спуска на балкона на душата ни, за да сподели нашия възторг.
	Имаме много и най-различни функции на този свят. Една от тях е да бъдем наблюдателна площадка за висшите същества. Несъзнателно ги призоваваме, когато чувстваме, че събитието наистина си струва — сякаш в нас е вграден маяк, който се включва автоматично. А когато ни се струва, че сме в задънена улица и ни липсва нещо ново и ярко, пътешествия, приключения и т.н. — това означава, че гледката, която се разкрива от нас, не е особено интересна и трябва да подобрим обслужването.
	Фейсбук и инстаграм, всъщност, са опростяване и профанизиране на това, за което говоря: да качиш снимка на котарака си, да шернеш своето бее-бее-бее заедно със стадо овчици… Това е все едно куклата да започне да играе на кукли, а войникът — на война. Ние самите сме и инстаграм, и фейсбук, ние сме и защитени гори, и тъмни алеи, трасета и писти за скоростно спускане — измерения, където пътешестват висши и непостижими за нас същности.
	Кои са те?
	Не знам откъде идват и къде отиват. Никога не съм ги виждал (с едно изключение, за което ще разкажа). Най-вероятно те нямат постоянна собствена форма. Но знам как използват нашия опит.
	Представете си един калейдоскопичен човек, нещо като виртуален франкенщайн: той няма собствено тяло, а взема под наем, така да се каже, тела от хората, когато с тях се случва нещо интересно. Той посреща изгрева в Азия и за няколко минути плува право към розовия кръг на изгрева. След това се пренася в китайските планини и още пет минути е старец, който събира билки… Следващите пет минути прекарва в Южна Америка край огън в гората, в тялото на индианец, пил отварата аяуаска*109, после се пренася в Ню Йорк, за да изпита ефекта на ендорфиновия възторг, който залива брокера, успял да се отърве от акциите пет минути преди краха на борсата. После прекосява пустинята на камила, стиснал автомат, като подозрително оглежда ослепителното небе, а сетне гледа бившия себе си през обективите на реещия се във въздуха дрон… И така до безкрай.
	[*109 Аяуаска — напитка, която съдържа части от амазонска лиана. Халюциноген. — Б.пр.]
	Това също е своего рода изкуство, висока и сложна, частично достъпна за нашето разбиране, форма на изкуство. Тя ми изглежда като нещо средно между кино, икебана и музика.
	Неведомите същества правят нещо като букети от различни животи, които се съчетават помежду си по закони, които приличат на нашите музикални правила. Трима индианци на аяуаска — това е минорен акорд, пилотът на дрона — контрапункт към идващия към него през пустинята арабин-шахид и т.н. Би приличало на киномонтаж, но с тази разлика, че всички съзнания, сплетени по такъв начин в икебана, се преживяват в съчетание помежду си (както това се случва с букета, в който сме се загледали) и въпроса, зададен в един от умовете, веднага се съотнася с проблясващия в друго съзнание отговор — макар въпросът и отговорът да не знаят нищо един за друг.
	Такова съединение на невъзможното открива съзвучия и смисли, разбира се, невидими за хората. Но това изкуство далеч надхвърля способността ни да разбираме — и може в пълния смисъл на думата да се нарече свръхчовешко, дори когато в основата му лежи обикновен човешки опит.
	Ние сме стъпала, по които висшите същества подскачат. Но в известен смисъл всички ние сме такива скачачи. Както би казал Анди Уорхол, всеки ще бъде скачач за петнадесет минути. Онези петнадесет минути, в които всеки ще бъде скачач*110.
	[*110 От известния цитат на А. Уорхол: „ln the future everyone will be world-famous for 15 minutes. — Всеки ще има своите 15 минути слава“. — Б.пр.]
	Стълбата на съдбата се издига неизмеримо далеч във висините. Там има етажи, от които се разкриват лабиринтите на миналото и възможности да пътешестваш по древните умове. И, разбира се, вселената не се ограничава с хората и техния свят.
	Можем не само да се издигаме във висшите пространства на немислими възможности и свобода. Можем да падаме оттам надолу, при това бързо. Но ние не помним тези падения и полети. Само виждаме, както е казал поетът, сънища за нещо по-голямо. Като се издигаме нагоре, забравяме, че сме били хора, а като се сгромолясаме в нашето измерение, вече не можем да разберем кои сме били преди.
	Наистина има една сила, която е в състояние да наруши този закон — състраданието. Тази сила изобщо може всичко.


>>	Надежда

	От разказа ми може да се създаде впечатление, че светът ни се движи от лошо към съвсем лошо, че в него живеят сакати нещастници и уроди — и няма никаква надежда.
	Не е така. Не твърдя нищо подобно. За Киклопа изобщо не съществува „светът“ — световете са много и те далеч не се обитават от уроди и красавци. Световете се състоят от преживявания, възприятия и състояния на ума, способни да възникват и изчезват във всеки програмно съвместим с тях череп. Спохождат ни мисли, които за известно време ни правят негодници, и мисли, които за кратко ни превръщат в светци. Всичко това, най-общо казано, е въпрос на статистика.
	Но средностатистическият свят в човешката глава наистина може да се нарече свят на страданието. Основната причина е в това, че в ума ни действа „отрицателния закон на чаената лъжичка“. Той звучи така — „ако към кофа конфитюр добавим чаена лъжичка лайна, ще се получи кофа с лайна“. С други думи, много по-лесно е да ни направят нещастни, отколкото щастливи.
	Но съществуват и други светове, където действа „неутралния закон на чаената лъжичка“, т.е. прибавянето на чаена лъжичка с известната субстанция към кофата с конфитюр не променя природата на съдържащия се в кофата конфитюр (ние не можем да разберем как е възможно това, именно защото в съзнанието ни вече действа „отрицателния закон на чаената лъжичка“, който бързо превръща всяка глава в кофа с лайна).
	Има дори светове с „положителен закон на чаената лъжичка“, в които добавянето на чаена лъжичка конфитюр към кофа с лайна прави кофа с конфитюр. Колкото по-високо в йерархията е светът, толкова по-далеч от нас е той — макар че във физически смисъл това измерение може да се намира в главата на човек, който външно прилича на нас и седи срещу нас в метрото. Струва ми се, че е ясно, че за обитателите на щастливите пространства, радостта и покоят са също толкова естествени, както за нас неувереността и страхът.
	Виждал съм много малко подобни хора на земята. И околните обикновено ги възприемаха като „freak“*111. Но едно от тези щастливи същества по странно стечение на обстоятелствата работеше в един офис с Кеша.
	[*111 От англ. — странен, шантав, уродлив. — Б.пр.]
	Това беше същата тази девойка на име Надя. Споменавах я вече няколко пъти, но сега ще разкажа за нея по-подробно.
	Надя се занимаваше в „Контра“ с най-безопасната в кармичния смисъл на думата работа — с почистването, бюфета и закупуването на различни материали. Нямаше точно определени длъжностни функции (по ведомост се числеше като „експедитор“). От гледна точка на ефективността на мениджмънта спокойно можеше да минат и без нея. Но тя, колкото и да е странно, дълго време не попадаше под прицела на нито едно от многобройните съкращения и преструктурирания.
	В работата я обичаха.
	Жените се отнасяха към нея нормално, защото тя не беше прекалено хубава и не я смятаха за съперница. Мъжете по същата причина не я превръщаха в обект на своите, както се изразяват възрастните лесбийки, фалопатриархални комплекси.
	Но, разбира се, не за това ценяха Надя.
	Както вече казах, работното пространство, в което се трудеше Кеша, беше много уютно.
	И това изобщо не се дължеше на ултрасъвременния дизайн. Дизайнът, както често се случва в Москва, толкова силно се стараеше да изпревари епохата, че поради цикличността на културата, започваше да възпроизвежда миналото. Беше се получило някакво подобие на образцова фабрика-кухня от епохата на разгрома на троцкизма.
	Огромната стая наистина приличаше на декор за фантастичен филм за щастливото бъдеще на човечеството, заснет през тридесетте години — заради огромния брой растения, които я превръщаха в оранжерия. Прекомерната зеленина трансформираше троцкистката фабрика-кухня в безгрижно и леко сънливо пространство: всички психични миазми, отделяни от кипящите човешки мозъци, се изсмукваха от тази жива вентилационна система навън.
	„Вентилацията“ я спретна Надя — по своя инициатива, в свободното си от работа време и наполовина за своя сметка. Малкото й апартаментче, впрочем, беше също такава миниатюрна градска оранжерия (освен нея, там живееше огромен бял какаду, който владееше псувните до съвършенство).
	Работата не беше само в растенията като такива, но и в тяхното разположение. Надя ги беше подредила така, че зелените им умове сякаш се свързваха един с друг и образуваха неделимо поле на мълчанието, под чийто покров така сладко си почива измъчената човешка душа — сякаш стихва, забавя ритъм и постепенно разбира, че в еволюцията са били допуснати сериозни грешки.
	Тази дивна атмосфера беше главният принос на експедитора Надя в производствения процес. Прощаваха й не съвсем ясната роля в колектива и й плащаха малка заплата.
	Но най-удивително от всичко беше душевното й състояние. Такова нещо просто не очаквах да видя.
	Представете си, че сте дошли на гости в обикновен московски дом, позвънили сте на вратата, вратата се е отворила, направили сте крачка напред — и вместо в тясно бетонно коридорче сте се озовали в гората. Или край брега на езеро.
	Ето такъв горе-долу шок изпитах и аз.
	Надя не знаеше нищо за езотеричните тайни. Просто в нея се беше запазило едно първично и забравено от хората спокойствие, весела и безстрашна тишина. Струваше ми се, че в ума й отсъстват програмите и приложенията на околния свят, от които на сто процента бяха изградени душите на колегите й от офиса. Именно затова тя не се хващаше за работа, по-сложна от експедиторската — всичко останало изисква емоционално включване към матрицата.
	Нещо повече, когато веднъж се отбих за малко в дома й, забелязах едно интересно и странно, както казва Пушкин, „сближение“.
	На същия етаж с Надя живееше един типичен московски мистик, практикуващ тайни тибетски учения. Преследваха го проблеми, обичайни за този кръг хора: след неудачен опит за сплашване на боклуците чрез визуализация на Мангал Ринпоче (нещо, което винаги вършеше отлична работа с дяволите по време на дисасоциативни психеделични „пътувания“, но кой знае защо в маймунарника не помагаше) му отнеха книжката за шофиране в пияно състояние, което му струваше много пари; и оттогава редовно се обръщаше към тибетския оракул с въпроса, не е ли време да му сложат подкожна капсула против алкохол. Идваха противоречиви отговори, поради което се налагаше горкичкият да пие много.
	В някои от моментите на трезвост той сядаше в поза лотос и започваше да успокоява ума си, като си нанасяше удари с невидим камшик при първата появила се мисъл — т.е. на всеки две-три секунди. А Надя, която седеше в кухнята си буквално на няколко метра от него, без никакви упражнения пребиваваше в същата спокойна безметежност, която съседът й така самоотвержено се стремеше да постигне: мислите не я тревожеха, защото нямаше за какво да се закачат. Тя не се навеждаше за тях — за разлика от практикуващия мистик, който отначало се навеждаше, после се удряше с невидим камшик, а след това отново се навеждаше — и по този начин се опитваше да намери покой.
	Надя не подозираше, че някои наричат такива неща „медитация“ — тя не правеше нищо. А съседът й тъкмо това се опитваше — да прави това „нищо“. Разликата беше учудваща.
	Върху контраста беше напълно възможно да се построи една от онези живи икебани, за които говорех — проста, но въздействаща. Може някой и да го е направил.
	Надя не гледаше новини. Тя беше, както казваше Гай Фокс, facebook free, и дори нямаше точна представа за идейната насоченост на „Контра“, където работеше. Политически възгледи изобщо нямаше: предполагаше, че в света има петдесет нюанса сиво, които си дърпат властта един от друг, и нито един от тях не й харесваше. Ходеше да гледа само филми приказки. От музиката най-често у дома й се чуваха старите французи: Клод Франсоа, Полнареф и Серж Генсбур от дребнобуржоазния му период. Може да я наречем леко инфантилна и като прекараме през главата й две-три тръби с медийна саламура, след време бихме могли да стесним вътрешното й пространство до средните бизнес стойности.
	Но такова нещо кой знае защо не се случваше. Тя сякаш имаше вътрешен защитен екран — невидим, но много здрав — и през него изобщо не проникваше световната мрежа и прахоляк. Надя не правеше никакви усилия в тази посока. Просто не знаеше, че всичко може да бъде по друг начин.
	Освен това тя и досега си играеше на разни игри, но не на компютърни. Външно това не се забелязваше. Например, слагаше в саксиите с растенията миниатюрни пластмасови животинки — сини, червени, жълти. За пред възрастните те имаха сериозна роля: уж за борба с плесента в саксиите или пък за подхранване на почвата, или нещо от този род. Но за самата Надя всяко шаблонно животинче беше малко живо същество, а зелената сянка, под която ги поставяше, в нейното съзнание се превръщаше в здрача на неземна гора, където наистина обитават такива животни.
	Докато колективът се просмукваше от различни трендове и пускаше в информационното пространство поредната вълна, понякога тя дори разговаряше с малките си разноцветни приятели. Но за това не знаеше никой, освен мен.
	Изобщо, ясно е, че почти никое нормално момиче няма да иска да прилича на нея — във всеки случай, по време на активната фаза на репродуктивния период.
	Не намирах никакви следи от този странен ум в бъдещето. Беше абсолютно сигурно, че го няма в близките възли на времето, където ясно присъстваха Кеша и повечето от колегите му. И в най-далечните, където почти нищо не можех да видя, също отсъстваше. После все пак я открих — извън пределите на обичайните маршрути. Засякох я така, както астроном забелязва избухването на свръхнова, когато не се различават никакви други звезди от такова разстояние.
	Тя беше станала… дори не знаех как до го нарека. Велико космическо същество. Ангел. Всеки мой опит да подбера подходящ термин би бил неадекватен — изобщо не става дума за нещо помпозно и възвишено. Тя не се беше издигнала в космическата йерархия (не съм сигурен, че изобщо има такава), а така си беше и останала свободен „експедитор“. Беше много поумняла и съзряла — не в нашия мрачен смисъл, естествено. Но можах да я разпозная.
	По-рано говорех за области в света, скрити от моя взор, и това беше една от тях: никога не бих успял да различа изчезващото далечно измерение, ако не бях видял сегашната Надя — негов източник и пътеводна нишка.
	Светът й беше устроен различно от нашия. В него съществуваха заедно много различни пространства и законите на космоса бяха съвсем други. Изобщо не беше трудно да се пътешества по него. Това щастливо измерение приличаше не на Острова на маймуните, а на онази земя, откъдето бе доплувал до там корабокруширалият кораб. Но от нашия свят към нея много нарядко все още вървяха влакове на съдбата — и един от тях беше самата Надя.
	Най-интересното е, че тя също беше с предишното си име. Но, ако при Кеша се бе запазил само звукът, то при Надя — само смисълът. Тя пак се казваше „Надежда“. Името й няма никаква звукова основа, затова аз ще я наричам Spero — от латинския глагол „надявам се“ (тя използваше тази дума на шега).
	Във вселената й нямаше планети и звезди, отдалечени една от друга на огромни разстояния — във всеки случай, в нашия смисъл. Нашата „пустота“, през която светлината трябва дълго да се добира от една заскрежена гаричка до друга, това не ви е някаква самостоятелна същност, а просто спусната бариера на пътя ни, забрана за бързо преместване от точка „А“ до точка „Б“. Нашият физически космос прилича на заточение. А нейното далечно измерение си представях като безброй слоеве на битието, между които беше също толкова лесно да се преместваш, колкото да превключваш програмите на телевизора. Пространство и материя в нашия смисъл там не съществуваше. По-точно там имаше форма и тя можеше да е всякаква. По-ясно не мога да го обясня.
	Но аз твърде се увлякох с историята на Надя, а отначало трябва да се оправя с другите нишки на моето повествование. Остана ми да разкажа още съвсем малко: за последните дни преди взрива — и за това, какво се случи после.


>>	Сбогом, „Контра“

	Служебното ми зрение можеше да види мравка на другия край на земята и да се досети накъде пълзи. Но не бях способен да предотвратя нападение на Птиците дори тогава, когато то се подготвяше под носа ми. По-рано обаче винаги чувствах смътна тревога, някаква необяснима депресия, която ме караше да бъда двойно по-внимателен — и няколко пъти ми спасяваше живота. Но това чувство, уви, не ми помогна преди взрива.
	Възможно е, това дело беше така, понеже в онези дни цялата „Contra.ru“ излъчваше тъга и депресия — и то толкова интензивно, че на този фон просто не съм могъл да забележа собствената си сигнална система.
	Над офиса, където се трудеха Кеша и Надя, надвиснаха облаци. Те се сгъстяваха отдавна — ако не беше взривът, „Контра“ все едно щяха да я закрият след два месеца. Причината разбирах дори аз — човек, чужд на информационния бизнес.
	Светът стана студен и враждебен към горката „Контра“. Постъпленията от реклама намаляваха. Троцкистите собственици режеха финансирането, настояваха за съкращения — и макар че не задушаваха открито свободното слово, не искаха проблеми нито с бога, нито с кесаря. Краудфъндингът*112 не стигаше дори за дауншифтинг*113. В резултат „Контра“ заседна по-ниско от собствената си ватерлиния: крехкият баланс между четвъртвъзвращаемостта и полувлиятелността се наруши по най-неблагоприятен начин.
	[*112 От англ. crowdfunding — групово финансиране. Начин за набавяне на финансови средства от голям брой хора с малки суми. — Б.пр.]
	[*113 От англ. downshifting — „превключване на по-ниска предавка“, забавяне на темпото. Социално явление, свързано с връщане към природата и изоставяне на лукса, парите, кариерата. — Б.пр.]
	Кратко и точно резултатът от тази финансово-екзистенциална безизходица беше изразен в ръкописен плакат, който вися в офиса няколко дни:
C>
	БЪДЕТЕ РЕАЛИСТИ — ВЪРВЕТЕ НА М\*\*\* СИ
C$
	Плакатчето беше закачено между триглавото куче с червени очи и знаменитата снимка на Мерилин Монро с развята от вятъра рокля. Когато надписът попадаше в полезрението на експедиторката Надя, тя всеки път мислеше, че е добре да го закрие с някое високо цвете, но няма да разрешат да сложи саксия на това място.
	Кеша, вперил поглед във формулата на живота и съдбата, обикновено за няколко секунди се натъжаваше от безизходната й точност, а след това погледът му се отместваше върху снимката на Мерилин и той за пореден път изпитваше недоумение от мисълта, че някой е могъл да чука с удоволствие тази дебела глупачка. След това той обикновено се обръщаше към монитора и след като се убедеше, че зад гърба му няма никого, се захващаше да подкърмя своите зукърбрини. Хубава и точна е думата „подкърмям“ — не от „кърмя“, „храня“, а от „карма“.
	Неприличният плакат беше свален от администрацията. Скоро на неговото място се появи съобщение за вечерта на поета Гугин — със снимка на „хипопотама на апокалипсиса“ и думите:
C>
	? ГО`ЛЕМ ИЛЕЛЕЕМ!
C$
	Забелязах, впрочем, че като произнесеш това странно словосъчетание само веднъж, след това става трудно да го изчовъркаш от главата си. На всичко отгоре постоянно се натиска само да се произнася — като истински малък го`лем, нахално завзел артикулационните центрове. Гугин, каквото и да говорим за него, беше талантлив заклинател.
	След появата на го`лема се очакваше кръгла маса с трима журналисти, известни с острата си гражданска позиция. „Contra“ се опитваше да оцелее и пробваше нови роли. Беше тъжно да гледаш тази агония — сайтът вехнеше като растение без вода.
	Останалото го знаете.
	Не пострадах при взрива — почти. Избухна точно под мен, но през един етаж. Подът издържа, ударната вълна просто ме хвърли от стола на пода. В действителност ударът е бил много силен — дори загубих за миг съзнание от раздрусването. Струва ми се, че при такива взривове се случва нещо страшно и не напълно научно — за миг се отваря вратата към адското измерение и подаващата се оттам лапа прокарва нажежените си нокти по реалността на чуждия свят.
	В офиса на „Контра“ загинаха почти всички.
	Официалната версия бе терористичен акт поради омраза — изясни се, че „Контра“ публикувала нещо, което можело да обиди чувствителните ислямски радикалисти.
	Бату се готвел дълго за терористичния акт, без конкретна връзка с цялата тази история. Той живееше под наем в апартамент близо до офиса на „Контра“ и при обиска намериха в мръсната му дупка цял куп уахабитска литература. Очевидно птиците са използвали първия попаднал им под ръка жив снаряд, който се оказа взривен.
	Все си повтарях, че нямам никаква вина за случилото се. Ако Бату беше взривил бомбата си не в офиса на „Контра“, а в препълнен вагон в метрото, жертвите щяха да бъдат много повече. Но въпреки всичко се измъчвах от непоносимото чувство, че заради мен са пострадали толкова абсолютно невинни хора.
	Беше ми много мъчно за всички тях, особено за Надя. Самият аз останах жив по чудо — по време на атаката гледах света от вътрешността на Кешината глава и птиците бяха сигурни, че насочват Бату към мен самия. Но ако през това време просто пиех чай в кабинета си, Бату би почукал на моята врата.
	По-рано Птиците ме преследваха напосоки, а сега, очевидно, са ме видели ясно. Това означаваше, че малко ми остава да живея като Киклоп. Всяка кола можеше да ме блъсне. Първият срещнат можеше да ме бутне под влака в метрото.
	Изобщо, случи се това, което рано или късно трябваше да се случи. Свитата вече знаеше всичко и няколко минути след като дойдох на себе си, започна ритуалът на моето, тъй да се каже, лишаване от сан. Не възразявах. Напротив. Това беше единственият ми шанс да си спася живота.
	Видях восъчното си копие, седящо на каменен трон — по-точно, досетих се, че това е то: куклата беше покрита с плащаница. Към нея се приближиха двама служители с маски, скриващи лицата им (вече знаех, че ги носят, за да не може да научат нищо Птиците, дори ако проникнат в съзнанието на Киклопа,) и свалиха плащаницата.
	Отново видях странните отклонения от анатомичната норма, които украсяваха тялото ми — око на челото, устни в долната част на шията, ухо в точката на слънчевия сплит. Те изглеждаха много реалистично и мен, както и преди, ме беше страх да се гледам такъв.
	В ръката на един от служителите се появи голяма крива игла със златен конец — и той с груби шевове заши окото на челото ми.
	Усетих пулсираща болка в черепа, каквато понякога се появява в началото на пристъп на мигрена. Няколко мига тя се усилваше, стана непоносима и изведнъж премина.
	Отново закриха с покрова моя двойник. След това свалиха куклата от трона, сложиха я на нещо като медицинска носилка (не знам, как се казват онези високи маси на колела, на които превозват болните) и я изнесоха в коридора.
	Видях дълга стена с безброй продълговати номерирани ниши — така биха изглеждали пощенските кутии в блок, населяван от великани. Приближиха носилката до една от нишите, вдигнаха вратичката с номер „1156“ и преместиха двойника ми в тъмното. Отвътре вратичката беше огледална и останалите стени на нишата — също. Не зная, дали цифрите имаха някакъв смисъл. Най-вероятно същият като в съседните „1155“ и „1157“. Последното, което видях, беше как се затваря вратичката.
	Знаех какво се е случило. Бяха ме спасили, като ме бяха направили невидим за Птиците. Но и аз самият повече не можех да виждам онези, които така самонадеяно наричах преди това своя Свита. Вече не бях Киклоп.
	Трябва да кажа, че стената, която се състоеше от ниши с четиризначни номера, веднага някак си преобърна в съзнанието ми всички предишни йерархични представи — помислих, че тържествената почтителност на извършваните от Свитата ритуали и процедури сама по себе си не значи нищо. Маймуната, която изстрелват в космоса, също може известно време да вярва, че е станала император на земното кълбо. Имаше много, страшно много Киклопи. Един е приключил с работата си и някъде по света на пост е застанал друг.
	Къде — не знаех, сега това беше скрито от мен. За Свитата, дори при най-страшни наказания, бих могъл да разкажа само едно: всичко започна с огледалата, с тях и приключи. И макар че остатъци от ясновидството, както и преди, висяха върху мен с тежкия си товар, вече не можех да влияя с волята си върху съдбините на света. Повече не бях препятствие за Птиците и от този момент престанах да ги интересувам. Не ме смятаха за свой враг и не се канеха да ми отмъщават. За щастие, в тях нямаше нищо човешко.
	Постепенно оправиха офиса на „Контра“, целия задръстен от цветя и венци. Свалиха от стената надупчената от шрапнели Мерилин, обгорялото триглаво куче и присъединилия се към тях Ким Чен Ун. После откараха строшените компютри, счупените маси и саксиите с растенията на Надя, много от които бяха още живи — сякаш някой беше изсякъл гората, където е процъфтявал неведом за хората живот… Всъщност, така си и беше — но тъй като вече знаех как причудливо ще се отрази и ще се разрасне тази гора в бъдещето, не ми беше много мъчно.
	Ами тогава, какъв смисъл имаше работата ми? Защо трябваше да опазваме свят, в който се случват подобни неща, ако има безкрайно много други светове и никой, абсолютно никой не се задържа тук задълго? Не знам. Имам само предположения.
	Всяка секунда от този свят заминават множество невидими влакове, всяка секунда умовете го напускат и преминават в други вселени, които отначало почти не се различават една от друга. Всъщност, докато охранявах един от възлите на безкрая, на едно място оставах само аз, а другите идваха и си отиваха. Този свят беше просто стъпало в чуждите животи.
	Но колкото повече това стъпало от огромната стълба оставаше на едно място, толкова повече възможности и маршрути се появяваха за преминаващите тук същества. Да, светът ще загине и ще се свърши — и какво от това? Всеки „Титаник“ някога потъва, такава е съдбата му. Важното е преди тази минута от него да успеят да отплават колкото се може повече лодки.
	Знаех, че в света, накъдето се е запътил Кеша, моята битка е изгубена. Но затова пък аз я спечелих там, накъдето тръгваше Надя. Сигурно по-правилно е да се говори за тези измерения в бъдеще време, но аз използвам минало, тъй като разказвам за това, което вече съм видял.
	Казах, че Надя се превърна в нещо подобно на ангел. Или страж. Тя, както и аз, следеше да има ред. И сред многобройните сфери на битието, за които отговаряше, различих една, която външно много приличаше на нашия свят.
	Приликата не беше случайна — оказа се колония от съживени вкаменелости от човешкото минало. Цяла библиотека от форми, които са се въплътили в новата среда и сякаш са се превърнали от „материя“ в одушевен анимационен филм за материята.
	Като говорим за това измерение, не трябва да подбираме лексика за уподобяване — тук всички думи значат именно това, което значат. Външно това пространство практически е нашият свят. Но същината му е по-скоро на анимация, по която може да се ходи и да се говори с героите. Там я няма желязната необходимост, която прави съществуването ни толкова непоносимо. И животът там, честно казано, е къде по-хубав — макар че и там има проблеми.
	Този свят лично на мен ми се струва доста странен. Но той съществува. Дори ако аз самият не бях го видял — а аз го видях — той би съществувал поради причината, че всичко, описано от нас поне веднъж, задължително ще се намери някъде в мултивселената. Дори като симулация на един от безбройните съществуващи в нея генератори на виртуалната реалност, която е абсолютно невъзможно да се различи от… и т.н., и пр. Физиците отдавна са го обяснили.
	И после, Надя все пак беше странна девойка — не е чудно, че през нея е прораснала малко странна вселена.
	Причината, по която ми се иска да разкажа тази история в края, е проста. Работата е там, че именно в този далечен проблясък на бъдещето, на самата границата на това, което е достъпно за зрението ми, забелязах последното ехо на Кеша и на още няколко загинали заедно с него в онзи страшен ден. Отначало не можах да повярвам, че всички те отново са заедно. Но след това разбрах защо.


>	Шеста част. Dum spero spiro

	Ангелът Сперо оглеждаше сектора, за който отговаряше, точно така, както изискваше длъжността й — отговорно.
	От тъмната неопределеност срещу лъча на нейното внимание изплуваха върволици разноцветни светлини — отпечатъци от събития, които дисциплинирано съобщаваха всичко необходимо за себе си. Съобщенията бяха кратки и изразяваха само същността на случващото се, но въпреки това Сперо не оставяше светлинките да довършат съобщението и прехвърляше вниманието си все по-нататък и по-нататък. Събитията бяха прекалено много и ако вниква във всяко от тях, можеше да изостане от потока.
	Впрочем, не беше и необходимо да вниква прекалено. Всичко ставаше ясно от съчетанията на цветовете и свързаните с тях смисли. Жълтите и зелените светлини означаваха спокойствие и радост. Светлосините — продължителност във времето, сините — скука. Виолетовите — усилие. Пурпурните, червените и оранжевите — градации на опасността и неблагополучието. Те бяха най-малко и дори там, където се появяваха, червените тонове се смесваха с жълти или светлосини. Това означаваше, че нещата в разните слоеве на реалността вървят, макар и не без трудности, но като цяло нормално.
	Само на едно място проблесна непрекъсната поредица от оранжеви светлини, дълга и тревожна, но неясна. Светлините бяха мъждиви и бледни. Те се размиваха и не премигваха — това означаваше, че нищо лошо все още не се е случило и само някаква смътна заплаха долита от бъдещето. Сперо спря вниманието си върху оранжевата ивица и се вгледа в нея, като връщаше на цветните петна първоначалния им смисъл.
	Птиците се опитваха да проникнат в съня на един алхимик от света на Течния метал и да предизвикат интереса му със силициевите си фокуси. Нямаше смисъл да се безпокои — все едно, нищо нямаше да стане, защото беше абсолютно невъзможно да се сглоби входен портал за Птиците в света на Течния метал: там силицият не беше полупроводник. Птиците не знаеха, че нямат никакъв шанс, и упорито продължаваха многовековната си обсада, която вече беше погубила толкова много и най-различни светове. Ами нека да си рият тунел, дълъг колкото вечността. Важното е да се намират на работа и да не измислят неочаквани подлости…
	Сперо позволи на отчета отново да стане поредица от мътни оранжеви светлини и те, смалявайки се до точки, отплуваха в тъмнината. Всичко беше наред. Всичко и навсякъде.
	И изведнъж в центъра на вниманието й нахлу червено петно, което приличаше на разлята мастилена капка. Беше ослепително ярко, напомняше на току-що пролята кръв.
	Която съвсем спокойно можеше да е истинска.
	Нещо лошо се беше случило в едно съвсем неподходящо за нещастия място — в пространството Едем. Това, изглежда, беше най-щастливото и безгрижно от всички известни на Сперо измерения. Във всеки случай — любимото й. Там никога не се е случвало нищо лошо. Никога преди…
	Сперо се опита да превърне червеното мастилено петно в отчет за реалността, но незнайно защо не се получаваше. Виждаха се само различни аспекти на събитията, но те не се съединяваха в обща картина.
	Мрак.
	Заплаха за живота — много реална заплаха, притаила се в мрака.
	Отчаяние.
	Страх от смъртта.
	Имаше няколко пострадали и засега нищо лошо не се беше случило с тях. Но ужасът им изглеждаше искрен и с всяка минута нарастваше.
	Трябваше да действа незабавно — ситуацията изискваше намеса и Сперо започна да се облича в тяло, без да дочака случващото се окончателно да се изясни.
	Отначало се появи главата й и в нея се локализираха съзнанието и мислите. След това торсът, ръцете и краката — и тя позволи на тежестта да я обхване. После се появиха дрехите — обикновена бяла туника. Златни сандали. Лека тояжка в ръката. Тази тояжка можеше да се превърне в оръжие, но изглеждаше съвсем миролюбиво.
	Сперо стана напълно видима. Тя вече беше в Едем.
	Стоеше в своя храм — голяма празна стая, едната от стените служеше за огледало. Срещу огледалото имаше врата. Това беше всичко.
	Отвътре храмовете й изглеждаха еднакво, във всички светове, където ги строяха. И навсякъде обясняваха еднакво смисъла на празната стая с огледалото: може да се надявате само на себе си. В тази шега обаче имаше частица шега — което Сперо доказа със своето въплъщаване.
	В полуотворената врата на храма падаше косо сноп слънчева светлина. Целият храм беше необходим за една-единствена стъпка към вратата. Но Сперо, по древен женски навик, всеки път успяваше да се огледа в огледалото. Това не беше необходимо — когато се въплъщаваше, тя нито веднъж не сгреши с нито една от своите черти. Но не можеше да мине без този ритуал.
	Обърна гръб на огледалото и направи крачка към лъча светлина.
	Храмът на Надеждата — малка, окъпана в слънчева светлина постройка от бял камък, беше точно между реката и гората. На стената му със златни букви беше изписан древния латински девиз:
M>	center
	DUM SPERO SPIRO
M$
	Сперо се усмихна. Всъщност, латинската сентенция звучеше по друг начин: „dum spiro spero“ — „докато дишам, се надявам“. Но промененият ред на думите имаше свой смисъл. За който знаеше само тя…
	Реката в близост до храма се казваше просто „Река“. А гората се наричаше просто „Гора“. Нямаше нужда от собствени имена — други реки и гори тук нямаше, срещаха се само ручеи и храсталаци.
	Едем беше голям остров — но не съвсем типичен. Реката го ограждаше от всички страни. Тя нямаше нито начало, нито край. От чертите, характерни за обикновените реки, притежаваше доста бързо течение и внушителна ширина. На отсрещния й бряг смътно синееха планини, но те се виждаха само в ясни дни, и не трябваше да се приемат насериозно. Както и самата Река: тя беше просто границата на този свят.
	Покрай храма минаваше черен път — идеално равен, съхнещ бързо след всеки дъжд. А зад пътя започваше Гората, накъдето се запъти Сперо.
	Отвън Гората приличаше на безкрайно дълга фасада на готически храм, който се простираше от единия край на хоризонта и стигаше до другия: нещо като Великата китайска стена, но изградена от наредени плътно един до друг Нотр Дами. Приликата не беше случайна — дърветата в тази гора знаеха човешката архитектура наизуст и съвсем съзнателно, не точно в инженерния смисъл на думата, а по свой начин, бавно и унесено, я възпроизвеждаха по взаимна уговорка.
	Сперо наклони глава за поздрав и премина под готическата арка, образувана от сраснали стволове. Всеки път, когато влизаше в Гората, й се струваше, че попада в древно светилище, забравило на кои богове са се кланяли в здрача му.
	Гората се състоеше от множество високи зелени зали, образувани от преплетени стволове и клони. Всяка зала приличаше на сфера от свещена празнина с издигнат на главозамайваща височина купол, а в самия му център клоните се разтваряха, като образуваха кръгъл прозорец; между колоните на дърветата се появяваха сводове, откъдето се лееше небесна светлина, леко оцветена от зеленината на листата и разноцветните петна на цветята.
	Горе във висините прелитаха птици, чуваше се как чуруликат, а долу, в полумрака, където вървеше Сперо, цареше прохладен покой и гласовете на птиците не го нарушаваха, а само го подчертаваха.
	Всички тези огромни зелени зали бяха различни, но всяка от тях беше подходяща за коронация на някой земен император. Само дето земните императори не подхождаха много на Гората — нито един от тях, доколкото си спомняше Сперо, така и не можа да се добере дотук.
	Тук живееха съвсем други същества. И беше много странно, че те напомнят за себе си по такъв начин.
	Сперо вървеше право към източника на ужаса. Тя като че ли усещаше поривите на студения вятър, долитащи от дълбините на Гората. Вече знаеше накъде да върви: чуждата зла воля очакваше нейното пристигане и й беше определила маршрут, който трябваше да следва точно. Пътят беше обозначен със знаци, оставени за нея, и скоро тя видя първия от тях.
	В центъра на размито слънчево петно сред горската поляна бе забита табелка — дори цял плакат, направен от голямо парче суха кора, прикрепено с лиана върху клонка. На кората с бяла глина беше изписано:
P>
	Нещастие утаено ще настъпи,
	В невинна кръв земята ще окъпе!
P$
	Буквите бяха големи и криви, сякаш написани от дете — или маниак. Или от някого, който не беше свикнал много-много да пише букви с глина.
	Сперо се вгледа в оставения за нея знак със съмнение. Не й се вярваше, че в тази безметежна гора може да се случи нещастие. Но усещането за опасност не изчезваше. Беше истинско.
	Тя продължи нататък. Следващият белег беше напред. Сперо го усещаше и скоро го видя.
	Сега знакът изглеждаше доста по-сериозно.
	Мъртва врана висеше на нисък клон — с табелка от кора, завързана за крака й. Надписът гласеше:
P>
	Игрички с нас недейте си игра,
	че ний не се шегуваме с врага!
P$
	Враната беше стара и силно прогризана от едната страна от някакви малки челюсти — вероятно просто я бяха намерили в гората. Но изборът на знака вече говореше много.
	Смъртта съществуваше дори в Едем — защото типът живот, който възпроизвеждаше пространството, беше буквално пропит и се коренеше в нея. Ако се замислим, всеки „химн на живота“ е едновременно и „химн на смъртта“… Добре че тук никой не пееше никакви химни и не се налагаше да се замислят за такива работи.
	Сперо затвори очи и се вслуша в чувствата си. Сега възприемаше ставащото по-ясно, отколкото преди.
	Някъде наблизо няколко млади същества изпитваха ужас. Този ужас беше истински — те се страхуваха от болката и от смъртта. Нито един актьор не може да се преструва така. И опасността, надвиснала над тях, изглеждаше също толкова реална.
	Нещастието наистина можеше да се случи. Нещо страшно, което се таеше в мрака, можеше да се изправи и да забие жилото си всеки момент. Сперо не виждаше нищо, само чувстваше пулсиращия в тъмнината страх. Ситуацията наистина беше сериозна. Надписът на кората не лъжеше.
	Сперо продължи нататък.
	На следващата поляна я чакаше още един знак.
	На земята имаше три черепа. Бяха стари, вече загладени от водата — по всяка вероятност, ги бяха намерили в горски ручей. Единият беше, май, кучешки или вълчи. Другият — овчи, с извити рога. Третият, от който се беше запазила само горната половина с изумено облещени очни ями, някога беше принадлежал на голяма човекоподобна маймуна. Черепите бяха разположени на постелка от широки кръгли листа, а пред тях лежеше затиснато с два камъка парче кора с надпис:
P>
	А ако отговори ние не получим,
	безжалостно до смърт ще ги измъчим.
P$
	Кои — ние? И кои — тях?
	Сперо не знаеше. Но съзнанията, затворени в тъмнината и безкрайно изплашени от смъртта, бяха вече съвсем близко. Нямаше нужда да се съсредоточава много, за да се убеди, че тревогата пулсираше във въздуха и яркото й червено ехо, отскачайки от потъналите в съзерцание дървета, долиташе от всички страни.
	Сперо чувстваше, че маршрутът, осеян със заплахи от неизвестните, приближаваше края си. Знакът на следващата поляна беше последният.
	Поляната се различаваше значително от предишните. По краищата й растяха гъсти храсти, които образуваха нещо като непроходима ограда — можеше да се върнеш в Гората само през арката на входа.
	Поляната приличаше на голям зелен амфитеатър с петна от разсеяна слънчева светлина в центъра. Но зрителите (а тук със сигурност ги имаше!) не седяха на пейки, а се криеха в храстите и по клоните. Те виждаха Сперо, а тя тях — не.
	В центъра на поляната от парчета кора и клони беше направена малка трибуна — пародия на елегантните катедри, от които президентите и кралете се обръщат към събралите се пред тях журналисти. Сперо реши, че трябва да отиде до наклонената трибуна и да застане на нея. Когато се приближи, догадката й се потвърди: пред катедрата лежеше още едно послание върху парче кора, затиснато с два камъка.
P>
	Оттук насетне с нас ще разговаряш,
	не се опитвай да ни надхитряваш.
P$
	Сперо за миг затвори очи.
	Тя отдавна усещаше плашещия дисонанс между хумористичните послания, които й оставяха неизвестните злосторници, и висящия във въздуха ужас. Би решила, че шегобийци си играят с нея — но ужасът беше истински и през последните няколко минути се усилваше. На някого изобщо не му беше до шеги. На фона на предсмъртната мъка римуваните послания върху кората вече не приличаха на шега, а на писма на перверзен маниак, от когото можеш да очакваш абсолютно всичко.
	Сперо се приближи към катедрата, направена от кора, и огледа зелената сфера наоколо.
	В снопа светлина пред нея се появи миниатюрна птица с дълъг извит клюн. Крилцата й се движеха с такава скорост, че дори не се виждаха. Една секунда тя вися неподвижно във въздуха, а после с пронизителен писък се издигна нагоре по слънчевия лъч натам, където в главозамайваща височина червенееха, синееха и жълтееха пълни с нектар цветя.
	Сперо не видя повече никого. Но чувстваше, че иззад клоните и листата я следят много очи. Изглежда беше редно тя да започне разговора.
	— Има ли тук някой, който може да говори? Искам да разбера какво става.
	Няколко секунди изминаха в тишина. След това се разнесе шумолене на листа. Откъм стената от зелени листа изскочи голямо бяло кълбо с игриво пламтящ огнен език над него — и полетя към Сперо. Сперо чакаше отговор, но всичко стана толкова неочаквано, че тя трепна от изненада.
	Това не беше балон, както й се стори в първия момент, а голяма бяла птица с червен гребен. Тя долетя по-близо и кацна на дълъг гол клон, който висеше над поляната точно пред Сперо.
	Сперо присви очи и се усмихна. Само след секунда тя вече знаеше почти всичко за бялата птица.
	Пред нея беше един от собствените й питомци, _умни животни_, които растяха в Гората, докато чакаха да ги изпратят в мемориалните пространства, свързани с отдавна изчезналата Земя. Там живееха твърде необикновени същества. Затова от тях можеше да се очаква всичко.
	На клона седеше музикалното какаду Серж. Тялото му беше снежнобяло, а червеният гребен на главата му приличаше на оперението на римски шлем. Върху гърдите му червенееше малко петънце — същото като нашивката на Почетния легион.
	Премяната му не беше изненадваща. Серж се беше специализирал в старите френски шансони и гребенът върху главата му беше хипноизлъчвател, който му позволяваше да приема много и най-различни форми — от Едит Пиаф до Полнареф. Серж беше велик певец, и като всички гении, капризно и нервно същество.
	— Казвам се Серж — каза Серж. — Упълномощен съм да водя преговорите. А коя си ти, жено с тояжката?
	Сперо дори малко се обиди.
	— Казвам се Сперо — отвърна тя. — И ти се падам нещо като майка, Серж.
	— Сперо? — намръщи се Серж. — Никога не съм чувал за такава майка. Какво значи тази дума?
	— На един от земните езици означава „надежда“. И точно това ми харесва да бъда. Но ако се произнесе думата малко по-различно, на друг език означава „копие“…
	И Сперо повдигна тояжката си.
	— Само да не вземеш да ни заплашваш — каза Серж и обърна към нея профила си с гърбавия нос. — Ако се наложи, клюнът ми ще прегризе клечката ти за зъби за нула време. По-добре да не стигаме до там, жено с тояжката.
	Впрочем, Серж не преувеличаваше много. Едва ли можеше да прегризе с клюна си копието, но един пръст със сигурност можеше.
	— Добре, маестро — каза Сперо вежливо. — Мога ли да попитам кой ви е упълномощил да водите преговорите?
	— Група сърца, оскърбени от произвола на съдбата — отвърна Серж, докато все така гледаше към Сперо с едно око. — И аз, ако искаш да знаеш, съм сред тях.
	— Аха — замислено рече Сперо. — Оскърбени от произвола на съдбата…
	Серж многозначително кимна.
	— И ще довършим започнатото. Вече усещаш надвисналия във въздуха ужас, нали?
	— Точно затова съм тук — отвърна Сперо.
	— Знаем, че мениджмънтът има остър нюх за тези неща — каза Серж. — Просто нямахме друг начин да бъдем изслушани.
	— Какво сте направили? — попита Сперо.
	— Аха — отвърна Серж доволно, — ти чувстваш, но не виждаш! Иначе отдавна да си…
	Той млъкна по средата на думата, сякаш се изплаши, че едва не е издрънкал нещо излишно. Гребенът му нервно се поклащаше над главата му и на Сперо изведнъж й се стори, че Серж се издължи, премени се с черен смокинг и папийонка, крилата му се превърнаха в ръце и в една от тях се появи микрофон с кабел. Но това видение веднага се стопи. Сперо чакаше Серж да продължи, но той мълчеше — очевидно стана така, че той изплаши доста силно самия себе си. Примигна няколко пъти и се обърна към Сперо с другото си око.
	— Ти си упълномощен да водиш преговорите — каза търпеливо Сперо. — Ами преговаряй тогава. Какво сте направили?
	— Взехме заложници! — отвърна Серж. — Точно техният ужас те доведе тук. Не се опитвай да разбереш къде са скрити и кои са, иначе ще загинат! Освен това трябва да знаеш, че ще умрат, ако исканията ни не бъдат изпълнени!
	Серж определено беше нервен. Чувстваше, че са го въвлекли в нещо лошо. И явно не му харесваха думите, които ролята, с която се беше нагърбил, го караше да произнася. Но нямаше връщане назад.
	— Искания? — попита Сперо. — А чии са тези искания, все пак? Кой влиза в групата на оскърбените сърца? Или това също е тайна?
	— Не — отговори Серж. — Това не е тайна. Ние знаем, жено с тояжката, че не можем дълго да се крием от теб. Съратници, излезте!
	Съратниците най-сетне се показаха от храстите.
	Първо на поляната изскочи огромно триглаво куче. То приличаше на гигантска лайка хъски (тази порода се казваше точно така — „архаска“) — и изглеждаше бодро и самоуверено, сякаш беше съвсем естествено куче да има три глави. На лявата му шия имаше бял нашийник, на дясната — син, а на централната — черен. Лявата и средната глава внимателно гледаха Сперо, а дясната беше вдигната към небето.
	Сперо се усмихна. Това беше кучката Агенда, която скоро трябваше да се отправи към Люлката — весело психеделично пространство с гравитационни аномалии, където течеше перманентна революция, която прилича на карнавал, или карнавал, който прилича на революция. На Люлката имаше три луни: Свобода, Справедливост и Равенство, които преминаваха над този свят една след друга и предизвикваха разнопосочни приливи, а също така щастливо, и отново разнопосочно, замайване в главите.
	Местните жители наричаха луните „бяла“, „черна“ и „синя“ — по типа на предизвикваното от тях опиянение. Всяка от тях все едно освобождаваше съзнанието от махмурлука, предизвикан от предишната фаза, и затова пространството се наричаше Люлка. Местните жители уверяваха, че при наличието на такива луни не им трябва да се боцкат и да се напушват, макар че такива вещества на Люлката също бяха в обръщение.
	Този неспокоен, но много популярен свят беше застроен с причудливи барикади, където бяха скрити пушални, кафенета, бордеи и прочие заведения. В зависимост от лунните фази обитателите на Люлка един месец се бореха за свобода, следващия — за справедливост, а после — за равенство, защото всички тези понятия бяха важни, но погледнато глобално — взаимоизключващи се, а общественото настроение зависеше изключително от смяната на луните.
	На Люлка живееха триглави кучета като Агенда. Когато луните действаха с пълна сила, едната глава започваше да вие към господстващата луна, а другите две, пръскайки слюнка, укоряваха околните за това, че и те не надават вой, а предават по този начин свободата (справедливостта или равенството). Агенда хапеше, но не силно — за да може да забавлява всички възрастови групи, тя нямаше зъби. Пол също нямаше и я наричаха кучка условно, заради видимата липса на мъжко начало. Говорещите триглави кучета бяха най-известната атракция на Люлка — пристигаха специално да ги гледат, особено в момента, когато се сменяха лунните фази. Преди това не се разрешаваше пушенето на марихуана, защото пристъпите на смях можеха сериозно да навредят на здравето.
	Агенда беше сложно същество, което по рождение беше настроено към луните на своя бъдещ свят — и в разноцветните й нашийници бяха зашити магнитни компенсатори. Сега те работеха с една трета от мощта си, просто за да не се побърка Агенда. В такъв режим тя не виеше и не укоряваше. Но две от главите й гледаха към Сперо с дълбоко недоверие, а третата гледаше накриво към небето и от време на време тъничко изскимтяваше. Ако се съди по цвета на нашийника, в този момент Агенда беше загрижена за равенството.
	— Здравей, Агенда — каза Сперо. — Приветствам те като равна — равна… Тоест, извинете, равни.
	Агенда с достойнство кимна със свободните от революционна дейност глави, но не отговори.
	— Кой е следващият?
	Запукаха клони и на поляната се показа, както на Сперо й се стори, грамаден влажен танк без купол. Това беше лилав хипопотам с непропорционално развити кости над веждите, изпод които гледаха умни, добри и пълни с болка очи. Бяха много големи и изразителни и излъчваха толкова сложни и противоречиви чувства, че приличаха на два телевизора, които предават мелодрами.
	Уго. Може би най-разпространеното име за хипопотами, помисли си Сперо, но защо? Не е ясно.
	За Уго знаеше всичко. Скоро щеше да излети за Утреник — пространство, предназначено само за деца. Както и всички животни на Утреник, Уго беше изключително полезно същество, нещо като учител. Отглеждаха го за новия аквапарк, където трябваше да плува и да учи децата на стихотворство. По тази причина той можеше да говори само в стихове и те се лееха от него също толкова леко и естествено, както воят от Агенда.
	— Как си, шишко Уго? — попита Сперо, като се стараеше да говори ритмично, за да може Уго да схване размера и да отвърне, както му предстоеше да отговаря на децата в аквапарка.
	— Привет-привет, направо мъка — с кадифен глас отвърна Уго и в огромните му влажни очи телевизори премина сянка на неизразима печал.
	Сперо веднага съжали, че го нарече шишко, макар да беше сигурна — за хипопотама няма нищо обидно в това.
	Сега знаеше кой е написал бележките върху корите. По-точно, кой ги е съчинил. Уго не би могъл да ги напише с тумбестите си крайници. Какадуто Серж също не беше много подходящ за тази роля — клюнът му май ставаше само да разчупва орехи. Значи, го е сторил някой друг…
	И той, изглежда, също изпълзяваше на поляната.
	Да се каже за него „изпълзя“ беше неправилно — процесът така и не беше завършен. Постепенно затихвайки, той се беше прекратил горе-долу по средата.
	Сперо видя дебела и прекомерно дълга змия, в която имаше нещо военно: шестоъгълните люспи на кожата й изглеждаха като суперздрава броня, покрита с маскировъчни шарки. По някакъв стар навик змията носеше пустинен камуфлаж. Половината от тялото й остана в храстите — изглежда, за да може да се скрие в тях с едно рязко движение, ако работата на поляната не тръгне на добре. Беше просто въплъщение на злото.
	Сперо се намръщи.
	Това беше същество от малко по-различен цикъл на съществуване — присъствието му в Гората изглеждаше странно и неуместно. Но тя веднага разбра кой е пред нея и въздъхна.
	Хипнопиглонът Бату неслучайно се стори на Сперо въплъщение на злото — той си беше такъв. При това той беше зло с дълга и сложна предистория, като бутилка отлежало вино, която много пъти е преминавала от една колекция в друга. Присъствието на Бату в Гората имаше просто обяснение — подготвяха го за пространството на възмездието, където всички преследваха всички. Бъдещата работа на Бату се състоеше в това да прави тамошните жители максимално нещастни. Трябваше да знае как изглеждат щастливите светове, за да терзае с тяхното описание обитателите на преизподнята. Това беше най-кошмарното от известните на Сперо измерения — ако имаше власт, изобщо щеше да го изключи от областта на достъпното. Но то беше много ценено от великите воини — те шлифоваха там навиците си за екстремен лов. Бату сто процента можеше да стане тяхна жертва.
	Той растеше в Гората, защото също се отнасяше към групата на умните животни. Но това беше особен ум, не приличаше на онзи, който притежаваха Уго или Серж. Възможно беше Бату по нещо да прилича на Агенда — каквато би могла да стане тя, ако трите й глави се слееха в една и бяха подложени на влиянието на някоя особено мрачна луна, престанеха да вият и се захванеха с работа. Но засега детството на Бату не беше свършило. Страшният му дух дремеше и той можеше да живее на Едем — всички знаеха, че тук също трябва да си имат змии.
	Бату беше коварен по рождение. Умееше да залага капани и да примамва в тях жертвите си. Самият той всъщност си беше един дълъг капан. И някои на поляната вече бяха падали в него, досети се Сперо.
	Тялото на Бату така и остана в храстите, но близо до главата му от листата се показа краят на опашката му, като че ли Бату се преструваше, че са двама (един ловец, впрочем, лесно би повярвал). Сперо видя на края й измазана с глина четчица — този анатомичен детайл позволяваше на Бату да замита следите си.
	Сега всичко стана ясно. Е, или почти всичко…
	— Защо? — попита тя, гледайки Бату право в очите.
	— А ти защо не ме поздрави, жено с тояжката? — попита Бату с глух тих глас. — Може би не искаш да съм жив и здрав? Тогава не искай от мен ябълки, ха-ха…
	— Ти нямаш никакви ябълки — каза Сперо. — Имаш само черни мисли, Бату. Заради тях скоро кожата ти ще отиде за направата на абажур за някой любител на лова, който много прилича на теб.
	— Може би и сам ще успея да направя някого на абажур — каза Бату.
	— Аха — въздъхна Сперо. — Виждам, че вече си започнал. Какво правиш в този сектор на Гората. Ловуваш ли?
	— Не — отвърна Бату, като старателно подбираше думите си. — Не, не ловувам. Прекарвам време с приятелите си. И аз мога да имам приятели, нали, докато не са направили абажур от кожата ми?
	Сперо погледна Бату право в очите и той се смръщи, сякаш от болка.
	— Трябва да имам възможност да защитавам ума си — каза той. — Иначе е направо подло. Абажурите ви излизат прекалено евтино… В това няма никакъв успех, никаква красота…
	Серж, Уго и Агенда слушаха разговора с напрегнато недоумение, изглежда не разбираха за какви абажури става дума.
	Сперо се обърна към тях.
	— Вече знам какво е станало тук — каза тя. — Знам всичко или почти всичко. Сега ще ви го разкажа, а ако сбъркам, ще ме поправите. Останалото ще обясните сами. Само без лъжи и хитрувания. Ясно ли е?
	Тя погледна към Уго.
	— Не лъжем ний и не хитруваме — отвърна с достойнство той. — Истината съобщаваме без умуване.
	— Чудесно — кимна Сперо. — И така, нашият приятел Уго е изпаднал в екзистенциална криза. Той вече не разбира смисъла на живота и как да продължава да живее. Започнало е да му се струва, че животът му е жестока и безсмислена шега. Същото е почувствал и Серж, и дори временно свободните от революционна дейност глави на Агенда, когато са се наслушали на скръбните му стихчета. И никой в Гората не е могъл да ви разубеди, така ли?
	— Така — потвърди Серж.
	— След това от гората изпълзял Бату. Той ви е обяснил нещо, което знае като професионален ловец. Системата за надзор на този свят не контролира пространствените граници и материалните събития. Тя следи изблиците на емоции и на първо място забелязва страданието и болката. Затова вашият приятел Бату е казал, че ако искате висшите небесни власти да ви обърнат внимание, да ви изслушат и да изпълнят вашите искания, трябва да създадете фонтан от силен страх. Това ще е, казал той, като дим от огън, който се вижда от крепостта на върха на планината. Вярно ли е?
	— Вярно е — отвърна Серж. — Каза, че великите древни владетели са правили така във всички времена и тогава боговете са се спускали, за да поговорят с тях. Но той обеща, че в нашия случай това ще бъде дим без огън. Страхът ще бъде просто страх. В него няма да има болка… И няма да извършим никакво престъпление.
	Сперо кимна.
	— Бату е умен — каза тя. — Знае, как да прави клопки и да бяга от отговорност. Успял да убеди няколко златорунни овчици, влюбени в Уго заради неговите стихчета, да станат примамка. Предупредил ги, че ще им се наложи да изпитат силен страх и те се съгласили на това заради Уго. Тогава Бату ги затворил в пещерата и им заповядал да не мърдат. Защото, казал им той, в пещерата живее една пепелянка, която наистина може да ви ухапе…
	— Каза, че няма да има пепелянка — отвърна една от главите на Агенда. — Трябвало само да ги поизплаши…
	— Знам — каза Сперо. — В пещерата живее един смок. Но овчиците мислят, че там има пепелянка. Смокът, мине — не мине, пропълзява покрай овчиците, а те се тресат от страх, щом чуят шумолене в сухата трева… Смокът не иска да плаши никого, на него самия му е гадно. Не разбира какво става и просто се мята из пещерата си от страх. И заедно те изригват такъв протуберанс от ужас, че е невъзможно да не се забележи отдалеч. Но не разбирам друго…
	Тя бавно огледа животните.
	— Защо го направихте?
	— Всички сме нещастни — каза Серж. — И аз, и Агенда, и Уго. Бату има същия проблем. Замислихме се защо съществуваме. На такъв въпрос може да отговори само Бог. Всички знаят, че той е някъде тук, съвсем наблизо — защото това е Едем. Но не знаем как да привлечем вниманието му. Бату твърдеше, че единственият начин е да вземем заложници. Изглежда, че е бил прав.
	— Защо мислиш така?
	— Един Ангел вече ни забеляза — каза една от главите на Агенда. — А по-рано изобщо никой не ни забелязваше. Ако поискаш, Сперо, и Бог ще ни забележи. Може би самите нас няма да чуе, за него ние сме прекалено дребни. Но собствения си ангел със сигурност ще забележи. И ако поискаш, ще отговори на въпроса ни.
	— Не мога да давам указания на Бога — каза Сперо.
	— Но можеш да му се помолиш — отвърна Бату. — От все сърце. Той със сигурност ще откликне на твоята молитва. А ако не, това ще означава, че се е отвърнал от Едема.
	— Много си съобразителен — каза Сперо. — И добре осведомен. Но Бог не отвръща на онези, които извършват зло, дори ако се молят. И не им се явява.
	— Никой не е извършил зло — отвърна Бату. — Няма състав на престъплението, ангеле.
	— Страхът е зло.
	— Но злото се е извършило само — каза Бату. — Не сме го извършили ние.
	— Аха — кимна Сперо. — А ти, Бату, просто за пореден път невинно обслужваш този процес. Имаш голям опит, зная…
	— Ще се помолиш ли за нас? — попита Серж. — Точно ти нищо лошо не си направила, жено с тояжката. На тебе е позволено.
	Сперо за миг се замисли.
	— Добре — каза тя. — Но първо Бату трябва да пусне заложниците. Никаква молитва няма да бъде чута, ако излиза от този гейзер на страха.
	Животните се обърнаха към Бату. Той кимна смешно и изчезна в храстите. Няколко минути изминаха в тишина.
	— Близо е — каза Серж. — Ще се върне бързо.
	— Знам — отвърна Сперо. — И за какво да се помоля?
	— Нека Бог покаже, че наистина съществува — каза лявата глава на Агенда.
	— И да отговори на въпроса на Уго — добави средната.
	— Какъв въпрос? — попита Сперо.
	— Уго сам ще го зададе.
	Сперо почувства, че страхът, залял въздуха, изчезва — на степени, сякаш го изключваха с няколко завъртания на невидима ръчка. Изглежда, Бату пускаше една по една овчиците от пещерата и, излезли на светло, те преставаха да се страхуват. Все пак, са изумително обикновени и здрави същества.
	— Добре — каза Сперо. — Ще се опитам.
	Тя затвори очи, вдигна лице към небето и като се стараеше да не се усмихва беззвучно каза на пулсиращата в главата й синя светлина:
	„Защо пък да не направя както те искат?“
	Преди да успее да отвори очи, Сперо чу воя на триглавата Агенда — сякаш на небето едновременно са изскочили всички луни от бъдещия й свят. Тревожно затрака с човка Серж. Дори Уго, забравил за екзистенциалната си скръб, замуча изплашено и абсолютно неримувано.
	Земята под краката им все едно се беше превърнала в палуба на попаднал в буря кораб — тежко се наклони отначало надясно, после — наляво. А сетне над събраните на поляната се разтвориха небесата.
	Всъщност горе не се случи нищо. Просто на всички им се стори, че небето стана прозрачно — и някъде отдалеч, отвъд облаците, от неимоверно висока планина някой надзърна към поляната. Лъчът внимание се насочи към събралите се само за миг — но за това време всеки успя да си спомни най-хубавото и най-лошото за себе си.
	След това всички забелязаха, че на поляната стана доста по-светло. Оказа се, че Гората отпред се е разтворила. В широката просека се появи пътят, който я обикаляше, а веднага зад него — синята лента на Реката. Пътят беше далеч, но по някакъв начин се виждаше много добре, като че ли въздухът отпред се беше сгъстил в оптична леща. По пътя не се забелязваше никакво движение. Но всички, които стояха на поляната, усещаха, че там има някого.
	— Задай си въпроса, Уго — каза Сперо. — И по-бързо.
	Уго примижа и завъртя голямата си глава наляво-надясно, като че ли се опитваше да събере разпръсналите се в черепа му топчета. Изглежда успя. Отвори очи и решително пристъпи напред, застана на място, където между него и появилия се в просеката на Гората път нямаше никого. Няколко секунди гледаше с влажен поглед далечината и Сперо забеляза голямата сълза, която се стичаше по лилавата му кожа.
	След това той раззина паст и с тръбен глас извика:
P>
	Кажи ми, Елохим безсмъртни,
	Защо с дебели съм нозе,
	и плещя само в стихове?
	Защо създал си ме такъв?
P$
	Въпросът прозвуча толкова гръмко, че беше невъзможно да не го чуеш — и непостижимото Присъствие явно го чу.
	Нещо се случи. Пътят отпред се приближи, сякаш невидимата въздушна леща промени извивката си. Сетне събралите се на поляната чуха тих звън.
	Той се беше появил някъде в далечината и постепенно се усилваше, сякаш към поляната се приближаваше някой, който дрънка торба с монети. Скоро дрънченето стана ясно и силно, а животните усетиха вълна от свещен ужас — осъзнаха, че само след миг източникът на звука ще се покаже пред очите им.
	После той наистина се появи.
	По пътя вървеше стар пълен мъж с посивяла брада в странно бяло одеяние, което леко приличаше на тога, ала повече на обикновен чаршаф, с който непознатият се беше увил набързо. На главата му имаше нещо като златна царска корона, но листенцата й трептяха от вятъра и веднага ставаше ясно — ако това наистина е корона, то тя е съвсем олекотена, от фолио, за да се носи лесно в горещините. В ръката на дебеланкото имаше обръч със звънчета, който той удряше при всяка крачка.
	След него вървяха две дребнички мърляви момиченца с мръсни бели рокли — те игриво подскачаха и ловко като опитни гимнастички правеха ту салто, ту колело, ту някой друг трик, ходеха по пътя на ръце или пристъпваха на пръсти с гимнастическите си пантофки, също бели и мръсни. Зад тях се търкаляха два метални обръча и когато момиченцата изоставаха от подрънкващия със звънците дебелак, обръчите също леко изоставаха, а после отново забързваха напред.
	Дебелакът така и не погледна към Уго — стигна досами Гората и изчезна в нея. След него се скри и първото момиченце. А второто се обърна към поляната и направи нещо с ръка, в дланта му проблесна малко кръгло огледало, което внезапно ослепи с яркия си лъч събралите се на поляната и ги оглуши със златен слънчев звън, от който всичките им мисли се разпръснаха на дребни щастливи късчета.
	Когато събралите се дойдоха на себе си, просеката отпред вече я нямаше. Гората отново ги беше заобиколила от всички страни и всичко наоколо изглеждаше, както преди.
	Сетне от храстите се чу гласът на хипнопитона Бату:
	— Направих каквото трябва! Пуснах ги! Но те не искат да дойдат тук, сега ги е страх, че ще ги накажат… Може да почнеш да се молиш, Сперо…
	Но по тишината над поляната той разбра, че нещо се беше случило — и замлъкна.
	След това Серж наруши тишината.
	— Какво беше това, Сперо?
	Сперо сви рамене.
	— Сигурно отговор на въпроса на Уго. Уго, ти разбра ли какво ти отговориха?
	— Разбрах, но вече губя нишката — отвърна Уго. — Не можеш ли пак ти да обясниш?
	Сперо кимна.
	— Не съм съвсем сигурна — рече тя, — тъй като това не беше отговор на мой въпрос, а на твоя. Но мисля, че смисълът беше… Как да се кажа… В това, че всичко на този свят върви по своя път и изпълнява предназначението си. След като светът е създаден, Бог може да се появява в него само като един от гостите. А всички гости живеят според един и същи закон, Уго. Всички имат проблеми. Видя ли, Бог също е дебел. И на него му е горещо. Но твоите проблеми скоро ще свършат.
	— Как? — попита Уго.
	— Теб те терзае най-вече дебелото ти тяло — каза Сперо. — То е тежко и на теб ти се струва, че не е красиво. Но когато отидеш на мястото, предназначено за теб от съдбата, то ще престане да ти пречи. Ти през цялото време ще плуваш. Над водата ще се виждат само очите ти. А те са много красиви.
	Сперо се обърна към Серж и Агенда.
	— Вашите проблеми също ще изчезнат — каза тя. — Чувствате се зле, защото свършва детството ви. Но когато отидете на своите места, отново ще сте щастливи. Особено ти, Агенда. Едната ти глава постоянно ще вие, но пък другите две ще изпитат такъв екстаз, когато уличат онези, които се отклоняват от борбата, че едно обикновено едноглаво същество никога няма да може да си представи колко добре се чувстваш. А ти, Серж… Ти си велик артист. Гений. Може би рядко ти го казват и затова си в криза. Но скоро ще го чуваш постоянно. А на теб само това ти и трябва…
	Серж смутено наведе глава.
	— Ами аз? — попита Бату. — Защо не казваш нищо за мен?
	— Ти имаш много проблеми, Бату — отвърна тъжно Сперо. — Твърде много. Затова дори не можа да видиш онова, което така майсторски помогна да организирате.
	— Проблеми? — попита Бату. — Какви? Откъде?
	— От миналите животи.
	— Не съм ангел и не виждам миналите животи — каза Бату. — Но мисля, че едва ли бих попаднал на Едем, ако бях извършил много лоши неща.
	— Ти си извършил много лоши неща — отвърна Сперо. — Но с цялото си сърце си вярвал, че заради това ще отидеш в рая. И си отишъл в него. Само че не в ролята, на която си разчитал. Змиите са необходими и тук.
	— Ти знаеш ли какви сме били ние? — попита средната глава на Агенда.
	Сперо кимна.
	— Но това всъщност не сте били вие — каза тя. — Не е правилно така да се казва. Било е нещо друго, от което сте се появили вие.
	— Аз каква съм била — попита лявата глава на Агенда.
	— Ти… Тоест, вие трите… Вие бяхте магьосници информънсъри. Или журналисти, както казваха във вашия свят. И станахте едно цяло, защото едно събитие — много неприятно събитие — събра ехото ви в едно цяло. Макар че вие и преди това в известен смисъл бяхте едно цяло… Всички триглави кучета на Люлка приличат по нещо на вас.
	— Значи и аз съм някой бил? — попита Уго. — Живял съм, смял съм се и съм обичал?
	— Ти, Уго, си си останал на практика същият — отговори Сперо. — Може да се каже, че изобщо не си се променил.
	— А аз? — тихо прошепна Бату.
	— Ти, Бату, нищо няма да узнаеш за себе си. Такава е съдбата ти. Мога само да ти кажа — попаднал си на Едем, за да се сбъдне желанието ти и заради вярата. Но по-нататък те чакат сериозни изпитания…
	— Този свят прилича на детска градина — каза Серж. — Тук е невъзможно да си възрастен.
	Сперо се усмихна.
	— Прав си. Раят, в който вярват хората — е нещо като градина с овощни дървета. Там живее Бог. Хората се надяват да попаднат там, но не знаят какво е това. Те рисуват в съзнанието си смътния образ на градината и на Бог, който живее там. А след това, когато се освободят от телата си, съзнанието им започва да търси подобно място. Или самото то го създава по отпечаталите се в него чертежи. Тогава се проявяват логическите несъответствия, които хората не са забелязали приживе. Понеже човекът — както всички помнят — е бил изгонен от рая. Затова на Едем хората най-често се превръщат в животни. Във всеки случай, на този Едем…
	— Ти също ли вярваше в рая? — попита Серж.
	Сперо кимна.
	— Щастлива ли си тук?
	— Всичко е плод на щастието, Серж. Дори болката ни.
	— Някои твърдят, че всичко е резултат от болката — отвърна Серж. — Дори щастието ни. Знам за това поне десет песни.
	Сперо се усмихна и не каза нищо.
	Слънцето се показа иззад облака, който го скриваше, и в центъра на поляната отново се появи сноп слънчева светлина. В него веднага запърхаха няколко миниатюрни пъстри птички, които сигурно бяха замръзнали на сянка. Тези птици тук са толкова много, помисли Сперо, а животът им е толкова кратък… На Едем има място за всички. Всички ще бъдат щастливи за известно време. Дори Бату.
	— Трябва да си вървя, животни — каза тя. — Вие ще останете тук още съвсем малко. Опитайте се да се радвате на живота. Дори на това, което обикновено ви дразни. Скоро то ще престане да ви дразни. И тогава ще забележите колко ви липсва…
	Животните мълчаха.
	Сперо се обърна и тръгна към зелената арка. Тя можеше да каже на животните, загледани в гърба й, още много неща.
	Че Бог, когото им показа, беше същата измама, като измислената от хипнопитона Бату пепелянка.
	Че тя създава този свят сама — като приют, където последната земна надежда довежда заблудените угасващи умове.
	Че Едем е просто нейната малка лична цветна градинка, от която никой във вселената не се интересува. И че това, най-общо казано, е сантиментална глупост като хранилката за птици, закачена зиме нейде в гората. Свят, създаден без цел. Просто от любов, която благоволява да огрее дори онова, което не съществува.
	И всичко, което тя може да измисли за потъналите в кладенеца на безкрайността сенки, на които толкова не им е стигала любов приживе, е да им позволи да се върнат и за малко да бъдат продължение на онова смешно, безумно и безкрайно трогателно нещо, което някога са били. Да им позволи отново да станат собственото си ехо, да даде възможност на това ехо да прозвучи в специално създаден за него резонатор и да се отрази в другите светове — миниатюрни, добри и пълни с любов, които като разноцветни сапунени мехурчета се появяват в безкрая.
	Ехото не трябва да знае, че е ехо. Иначе вълшебният свят ще загуби смисъл. Ще изчезне последният отпечатък от древността и живелите в нея души… Но животните са прави, този свят наистина много прилича на детска градина…
	Сперо беше вече на половината път за излизане от Гората. Можеше дори да не се връща в храма, а да затвори очи и да остави тялото си да изчезне. Но тя чувстваше неудовлетвореност. Нещо беше останало недовършено.
	Уго и Агенда са сенки от далечното й минало… Но там, до тях, като че ли имаше още някой… Някой, на когото тя беше обръщала малко внимание приживе, и затова съвсем го беше забравила. Сперо се спря, примижа и насочи силата на ума си към този избледнял спомен.
	Скоро си спомни.
	Всичко можеше да се поправи лесно. Но трябваше да го направи веднага, докато пак не е забравила…
	Когато стигна до края на Гората, край една от входните арки вече беше започнал ритуалът за Пристигане. По това, какви животни бяха дошли да посрещнат новопристигащото на Едем съзнание, можеше да се досети откъде е пътникът.
	Мястото за среща беше тъкмо такова, каквото би очаквал да види удостоеният да попадне в рая мистик от въглеводородната епоха. Това беше голяма поляна с цветя, в центъра на която от просеката между короните на дърветата падаше широк слънчев лъч. В лъча стояха три животни: боядисан с къна лъв, който приличаше на пияния Чърчил, тъмносин бик, целия покрит с очи, които току примижаваха заради досадните мушици, и огромен, с човешки ръст, златен орел със строг милиционерски поглед.
	След секунда на тревата пред тях тупна дребен бял хамстер с розови уши и черна звездичка на челото. Той погледна извисилите се над него животни, а после застаналата отстрани Сперо, подуши въздуха, нервно помаха с опашка и се шмугна в тревата.


>	Епилог

	По-нататъшната ми история ще се побере в няколко абзаца.
	Оказах се предоставен на самия себе си и абсолютно ненужен на никого на света. Стана ясно, че тази ситуация ме устройваше напълно.
	Без да чакам, докато някоя от земните инстанции се заинтересува от „старшия инспектор от ОГИПРО“ (облаците на хоризонта вече се сгъстяваха, но засега интересът не засягаше мен, а само заеманата площ, за която не можеха да намерят договора за наем), свалих табелката и изчезнах в московския здрач, като оставих на неведомия си наследник цялата офис техника и дори машината за кафе. На секретарката казах, че не можах да спася втория щат за инспектор и тя женствено пое този удар.
	Бях видял толкова животи, толкова истории, толкова съдби, че бях сигурен, че ще мога да създам от тях нещо велико и паметно. Но в реалността целият ми улов се побра, уви, в една малка папка с надпис „Любовта към тримата зукърбрини“. Разказ за Птиците, историята на Кеша, искрите от Надя.
	Последното служебно прозрение, което ме посети, докато бях на своя пост, беше поразителното хрумване за тъждествеността на кучката Агенда и президиума с трите побелели лесбийки, които Майстер Ке беше видял по време на груповия сън. Можех да обоснова това с многобройни убедителни прилики (например и трите лесбийки имаха същите гоголевски носове като на журналистката, която беше родила фразата за „либералната идея, излята в граната“), но ще помоля читателя просто да повярва на думите ми.
	А след това започна най-интересното, и за пръв път се страхувам, че думите ми може да изглеждат неправдоподобни.
	Започнах да прескачам от един влак на съдбата в друг.
	В живота ми вече нямаше нищо забележително. Във всеки случай поне погледнато отвън. Прехвърлянето от един маршрут на друг не е нещо особено и дори невинаги може да се определи точният момент, макар че аз най-често успявам.
	И успях да се отдалеча от света, който някога обслужвах, доста, доста надалеч. За да разберете колко, ще разкрия само един факт.
	От момента на взрива в известната редакция не беше минало много време. Но събитието имаше такъв отклик, че то, естествено, не би могло да се забрави. Ще ви обясня, защо не знаете нищо за него.
	Днес сутринта видях на сайта „Contra.ru“ (да-да) статия от един злобен драскач, който прилича на оплешивяващо глухарче. Статията се казва „Шпенглер навсякъде“ и е посветена ни повече, ни по-малко, на анализа на разрязването за скрап и препродажбата на носещите конструкции на руската култура. Главен герой е поетът Гугин, автор на проекта „Го`лем Илелеем“, наречен в статията „кохочубайс*114 на руския стих“ (баш така).
	[*114 Препратка към две фигури от 90-те години на XX в. в Русия. А. Кох (съавтор с П. Авен на книгата „Революция Гайдара: История реформ 1990-х из первых рук“) и А. Чубайс, бивш руски политик от обкръжението на президента Б. Елцин. — Б.пр.]
	Работата е там, че в този свят никога не съм бил Киклоп. Освен това в „Контра“ не е имало никакъв взрив. Всички са живи. Кеша ходи в кантората, Надя полива цветята, а Гугин пише стихотворения. Погледнах в неговия „Го`лем“ и открих, че паметното четиристишие в това измерение изглежда малко по-различно:
P>
	„Шановни пане, я се разкарай“
	мълви фашиста пидирас,
	и в костенурка се превърна
	орелът наш във този час.*115
	[*115 Превод Виктор Иванов.]
P$
	Какво ли не вижда човек, когато пътешества между световете.
	В тази вселена Гугин още по-безразсъдно поставя маркери и тримата несломими журналисти с възторжени писъци късат на части дебелия му задник, като същевременно прикриват собствените си задници от „окървавените зъби на злобно настръхналата диктатура“. И тримата са живи и се занимават с пряката си работа — обслужват люлката на духа: някой извънземен биолог би казал, че кучката Агенда временно е в дисоциирано състояние. Всичко е добре. Само дето, уви, „Contra.ru“ скоро ще я закрият. Невидимата, но космата ръка на пазара…
	В „Контра“, впрочем, наскоро имаше статия за това, че в днешно време с думата „пазар“ властта нарича себе си, когато не иска ушите й да стърчат над пепелището. Може би, може би.
	Бату също е жив. Той върти търговия на пазара и не планира никакви взривове: прочете една закачена пред джамията обява, че преди погребение увиват труповете на терористите в прясно одрана свинска кожа и това силно повлия на намеренията му за духовна реализация. Купи си лаптоп и, изглежда, либидото му вече се прехвърли от мечтите за хуриите — райските девици, към стандартните електронни сестрички (всъщност, двамата с Кеша са братя по нещастие: в Москва е по-трудно да си намериш нормална овчица, отколкото японска ученичка).
	Да, и още една любопитна подробност — в тази вселена киевският спор за Петлюра завърши без удар с чадър и сотникът Гаврила все пак пресече улицата. Останалото сигурно го знаете.
	Пътувам в метрото и гледам как хората, добрите свестни хора, седят подредени на седалките и забили носове в екраните на смартфоните си, хранят подрастващите зукърбрини. Угощават със себе си тамагочитата, които нямат никакво намерение да умират, а само ще растат и ще изискват все повече и повече храна.
	Тези добри хора съвсем сериозно смятат, че космическият ужас не е това, което се случва с тях всеки ден, а онова, което гледат по кината, когато на екрана пъплят злите обитатели на изначалния мрак, тъмни елфи, сред които за повече достоверност има и двойка извънземни негри.
	Какво ще се случи след триста години с Кеша в този пласт на реалността не знам. Но мисля, че качествени изменения няма да има — може би ще прегръща друг джендърсуингър и няма да стане герой. За Надя съм спокоен. Сигурен съм, че ще направи същото — ще създаде далечен и невъзможен рай и ще пуска в него всички, които успее да си спомни.
	Ами аз?
	В този свят също седях дълго време пред огледалата и правех упражнението „циклоп“. Но не постигнах нищо особено.
	По нищо не се отличавам от всеки друг писач, който е надраскал книга със странно съдържание, и уверява, че зад нея стои някакъв „реален опит“. И не стига това, ами самият аз посветих няколко страници на обяснението защо в нашия свят този опит е абсолютно нереален и по нищо не се отличава от обикновен сън.
	Нека да е сън. В научен смисъл това сигурно е така — иначе няма да излязат всички тези счетоводни пасианси, които в нито една реалност не трябва да се нарушават. Няма разлика. Сънищата се единствения смътен спомен за истинския ни живот. Аз запомних съня си добре и написах книга за него. Някой може да предположи, че това е последният ми служебен опит да повлияя на реалността и да й наместя изметнатото. Какво да кажа? Това е мечтата на всеки писател, но такива неща се случват само на Киклопите. И то не винаги.
	Професионални забележки не приемам. Известните събития започнаха не по време на моето дежурство и аз дори не мога да кажа точно, била ли е нарушена при това връзката на времената. Може и да не е била. В този свят вече има друг Киклоп — и моля по всички въпроси да се обръщате към него. Той има много грижи (можете да си представите), проблеми с хората и с Птиците — и аз искам да му пожелая късмет.
	Радвам се, че старите ми познати са живи, но скоро ми предстои да се разделя с тях. Ще отпътувам с влаковете на съдбата все по-надалеч. За това не трябва да си купувам билети и не трябва да правя почти нищо — достатъчно е да се събуждам сутрин. И рано или късно със сигурност ще пристигна в измерение, в което никога не е имало нито Го`лем Илелеем, нито кучката Агенда, нито тримата зукърбрини, нито война за мир, нито протестни песни, нито мошеници, облепили плътно всяка човешка дума.
	Странно, знам съвсем точно какво няма да има там. Но засега и на мен не ми е ясно какъв ще бъде този свят.
