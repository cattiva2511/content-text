E>
	На почитателите, които обичат тази поредица, колкото и ние я обичаме.
E$



>	Глава 1
>	Рийд

	Къщата е тъмна и тиха, когато влизам в антрето откъм кухнята. Близо деветстотин и трийсет квадратни метра, а няма никого. Широка усмивка разполовява лицето ми. Братята ми са се разпилели нанякъде, прислугата я няма и кой знае къде е баща ми, което означава, че аз и момичето ми разполагаме с цялото роялско имение.
	О, да.
	Изтичвам през кухнята и се качвам нагоре. Дано Ела ме чака в леглото си с някоя от старите ми тениски, които използва за спане и с които е толкова сладка и секси.
	_Къде си, скъпа?_
	Не отговаря. Потупвам телефона в крака си. Сигурно тази вечер е излязла с приятелката си Валери, което всъщност е добре, защото имам нужда от душ, преди да я видя. Момчетата изпушиха цял тон трева у Уейд и не искам да умириша стаята на Ела.
	Нов план. Душ, бръснене и после издирвам момичето си. Свалям тениската, смачквам я в ръка и бутам вратата на спалнята си, без да си правя труда да включа осветлението. Събувам обувките и минавам по килима към банята.
	Надушвам я още преди да я видя.
	„Какво, по…?“
	От противната миризма на рози, полепнала по ноздрите ми, се олюлявам и се подпирам на леглото.
	Разпознавам коя е фигурата на матрака в тъмното.
	— Няма начин — изфучавам.
	Гняв разтърсва гърба ми, марширувам обратно до вратата и щраквам ключа на лампата. Груба грешка, слабата жълта светлина озарява стаята и разкрива очертанията на жена, с която не искам да имам нищо общо.
	— Какво, _по дяволите_, правиш тук? — репча се на бившата приятелка на баща ми.
	— Липсваше ми — отвръща Брук Дейвидсън със свенлива усмивка.
	Ченето ми увисва. Ебава ли се в момента? Набързо надзъртам в коридора да се уверя, че Ела още я няма. Тръгвам право към леглото.
	— Махай се — изръмжавам и я хващам за китката, за да я издърпам от леглото. Мамка му, ще трябва да сменя чаршафите, защото ако има нещо, което да мирише по-гадно от стара бира и трева, то това е Брук Дейвидсън.
	— Защо? Преди не се оплакваше. — Облизва червените си устни по начин, който, сигурен съм, би трябвало да бъде секси, но стомахът ми се преобръща. Имам много дълбоки тайни от миналото си, за които Ела не знае. От много от тях направо би й се догадило. Жената пред мен е една от тези тайни.
	— Спомням си пределно ясно как ти казах, че никога повече не искам да се докосвам до пропадналия ти задник.
	— А аз ти казах да не ми говориш така. — Самодоволната усмивка на Брук се превръща в тънка линия.
	— Ще ти говоря както си искам — изхрачвам думите. Хвърлям бърз поглед към вратата. От притеснение започвам да се потя. Брук не може да е тук, когато Ела се прибере.
	Как, за бога, въобще ще обясня това? Погледът ми попада върху дрехите на Брук, разпилени по пода — оскъдна къса рокля, дантелено бельо, чифт високи токчета.
	Обувките ми по случайност са паднали до нейните. Цялата работа прилича на ужасна бъркотия.
	Грабвам от пода токчетата на Брук и ги мятам на леглото.
	— Каквото и да предлагаш, аз няма да го купя. Излез, мамка му.
	— Накарай ме. — Тя хвърля обратно обувките. Преди да паднат на пода, едно от токчетата одрасква голите ми гърди.
	Разтривам врата си. Освен на сила да я вдигна и да я изхвърля навън, не знам какво друго бих могъл да направя. Какво, по дяволите, ще обясня, ако сега Ела ме свари как извличам Брук от стаята?
	_Здрасти, скъпа, не се тревожи. Изхвърлям боклука. Не щеш ли, спах с приятелката на баща ми няколко пъти и сега, след като те скъсаха, тя май иска да се напъха обратно в панталоните ми. Това не е отвратително или нещо подобно, нали? Прибави към това и неловко хихикане._
	Стисвам юмруци. Гидиън винаги ми е казвал, че съм самоунищожителен, но това вече е на съвсем друго ниво, човече. _Аз_ го направих. Аз оставих гнева към баща ми да ме отведе в леглото с тая кучка. Убеждавах се, че след това, което стори на мама, заслужава да спя с гаджето му зад гърба му.
	Е, явно шегата е на мой гръб.
	— Облечи си дрехите — изсъсквам. — Този разговор приключи. — Застивам, когато чувам стъпки в коридора.
	Някой вика името ми.
	Брук килва глава. И тя го е чула.
	Мамка му. Мамка му. _Мамка му._
	Гласът на Ела се чува точно зад вратата.
	— О, чудесно, Ела си е вкъщи — мълви Брук, ала кръвта кънти в ушите ми. — Имам новини, които искам да споделя и с двама ви.
	Това вероятно е най-тъпото нещо, което можех да направя, но единствената мисъл, течаща в глава ми, бе: „оправи това“. Тази жена трябва да _изчезне_.
	Затова зарязвам всичко и тръгвам право напред. Хващам Брук за ръката, за да я вдигна от матрака, но кучката рязко ме издърпва на леглото. Опитвам се да не се докосвам до голото й тяло, но загубвам равновесие. Тя се възползва от това и се набира по гърба ми. Леко се ухилва до ухото ми, а купените й гърди прогарят кожата ми.
	Паникьосан, виждам как бравата се завърта.
	— Бременна съм и бебето е твое — прошепва Брук.
	„Какво?“
	Целият ми свят застива.
	Вратата се отваря. Прекрасното лице на Ела се спира върху моето. Виждам как радостта й преминава в изумление.
	— Рийд?
	Замръзвам на място, но мозъкът ми работи на пълни обороти и пресмята като обезумял кога за последен път съм бил с Брук. Беше на свети Патрик. С Гид се размотавахме около басейна. Той се напи. Аз се напих. Беше много разстроен за нещо. Татко, Сав, Дайна, Стив. Нищо не разбирах.
	Едва долавям звука от кикота на Брук. Виждам лицето на Ела, но всъщност не го виждам наистина. Трябва да кажа нещо, но не го правя. Зает съм. С това да се паникьосвам. С блуждаене.
	Свети Патрик… Качих се по стълбите с препъване и се стоварих на леглото, после се събудих мокър от горещото засмукване около члена ми. Знаех, че не е Аби, вече бях приключил с нея, а и тя не е от хората, които биха се промъкнали в спалнята ти. Пък и кой съм аз да откажа безплатна свирка?
	Ела отваря уста и казва нещо. Не чувам. Погълнат съм от ураган от вина и себеомраза и не мога да се измъкна от него. Мога само да се взирам в нея. Моето момиче. Най-красивото момиче, което съм виждал. Не мога да извърна поглед от тази златиста коса и големите сини очи, които ме умоляват да дам някакво обяснение.
	„Кажи нещо“, заповядвам на неподчиняващите ми се гласни струни.
	Устните ми не помръдват. Усещам студен допир до врата си и се сепвам.
	„Кажи нещо, по дяволите. Не я оставяй да си отиде…“
	Твърде късно. Ела изфучава през вратата.
	Силното затръшване ме отрезвява. Донякъде. Все още не мога да се поместя. Едва дишам.
	Денят на свети Патрик… Това бе преди повече от шест месеца. Не разбирам много от бременни жени, но на Брук не й личи да е толкова напреднала. Няма начин.
	Няма. Начин.
	Няма. Начин. Това. Бебе. Да. Е. Мое.
	Изстрелвам се от леглото и се втурвам към вратата, без да обръщам внимание на необузданото треперене на ръцете си.
	— Сериозно ли? — носи се самодоволният глас на Брук. — Тръгваш след нея? Как ще изтълкуваш положението, сладък?
	Обръщам се вбесен.
	— Кълна се в бога, жено, ако не излезеш от шибаната ми стая, ще те изхвърля насила. — Татко винаги ме е учил, че мъж, който посяга на жена, е по-нисш и от земята под краката й. Затова никога не съм удрял жена. Никога не съм изпитвал желание да го сторя, докато не срещнах Брук Дейвидсън.
	Тя пренебрегва заплахата. Продължава да ме предизвиква, като изрича на глас всичките ми страхове.
	— Какви лъжи ще й наговориш? Че никога не си ме докосвал? Че никога не си ме пожелавал? Как мислиш, че ще реагира това момиче, когато разбере, че си спал с гаджето на татенцето? Да не мислиш, че след това ще те иска?
	Поглеждам към вече празния праг. Чувам приглушени звуци, идващи от стаята на Ела. Искам да претичам през коридора, но не мога. Не и докато Брук е в тази къща. Ами ако изскочи по гол задник и заяви, че е бременна с моето дете? Какво ще обясня на Ела? Как ще я накарам да ми повярва? Преди да мога отново да погледна Ела в очите, Брук трябва да се изпари.
	— Изчезвай! — Изливам целия си гняв върху нея.
	— Не искаш ли първо да разбереш пола на бебето?
	— Не. Не искам. — Хващам тънкото й, слабо тяло и съзирам малка подутина на корема й. Жлъч изпълва устата ми. Брук не е от хората, които биха си позволили да напълнеят. Външният й вид е единственото й оръжие. Значи кучката не лъже за бременността.
	Но това дете не е мое.
	Може да е на баща ми, но със сигурност _не_ е мое.
	Отварям с трясък вратата и побягвам от стаята.
	— Ела! — виквам. Не знам какво ще й кажа, но е по-добре от нищо. Продължавам да се ругая, задето замръзнах така. Боже, колко съм прецакан.
	Търча към нейната стая и спирам пред вратата. Хвърлям бърз поглед, но това с нищо не ми помага. В този момент долавям нисък, гърлен звук от форсиране на двигател на спортна кола. Приливът на паника ме кара да спринтирам надолу по стълбите, а Брук се киска зад мен като вещица на Хелоуин.
	Втурвам се към входната врата, но съм забравил, че е заключена, и докато я отворя, отвън вече няма и следа от Ела. Трябва да е тръгнала с пълна газ надолу по алеята. Мамка му.
	Камъчетата под краката ми ме подсещат, че съм само по дънки. Завъртам се на пети и вземам стъпалата по три наведнъж, но рязко спирам — на стълбищната площадка застава Брук.
	— Няма никакъв начин това бебе да е мое — изръмжавам й. Ако то наистина беше мое, Брук отдавна щеше да е изиграла този коз, вместо да го крие в ръкава си. — А се съмнявам да е и на баща ми, иначе не би се разсъбличала като евтина курва.
	— То е от когото аз кажа — хладно ми отвръща.
	— Къде е доказателството ти?
	— Не ми трябва доказателство. Ще е моята дума срещу твоята и докато пристигнат каквито и да било резултати от тестове за бащинство, аз вече ще имам пръстен на ръката си.
	— Късмет с това.
	— Не ми трябва късмет. Имам теб. — Опитвам се да мина покрай нея, обаче тя ме хваща за ръката.
	— Не. Никога не си ме имала. — Отскубвам се от хватката й. — Отивам да намеря Ела. Можеш да останеш колкото си поискаш, Брук. Аз приключих с твоите игрички.
	— Ако убедиш Калъм да ми предложи брак, ще кажа на всички, че детето е негово. — Леденият й глас ме спира, преди да стигна стаята си. — Не ми помагай и всички ще мислят, че детето е твое.
	— ДНК тестът ще покаже, че не е мое — изричам, застанал до вратата.
	— Може би, но ДНК-то ще покаже, че е част от Роял — изчуруликва тя. — Тези тестове невинаги правят разлика между роднини, особено между бащи и синове. Достатъчно е, за да посее съмнение в главата на Ела. Така че, питам те, Рийд, искаш ли да кажа на света, на Ела, че ще ставаш татенце? Защото ще го направя. Или ще приемеш моите условия и никой никога няма да разбере.
	Раздвоен съм.
	— Имаме ли сделка?
	Стисвам здраво зъби.
	— Ако направя това, ако пробутам тази, тази… — мъча се да намеря точните думи — идея на баща си за теб, ще оставиш Ела на мира?
	— Какво имаш предвид?
	Обръщам се бавно.
	— Имам предвид, кучко, че глупостите ти повече няма да припарят до Ела. Няма да й говориш дори за да й разясниш това — посочвам вече облеченото й тяло. — Усмихваш се, поздравяваш я със здрасти без топлосърдечни разговори.
	Нямам доверие на тази жена, но ако мога да се споразумея с нея заради Ела — и да, и заради себе си — ще го сторя. Татко сам си постла леглото. Сега може да си спи в него.
	— Дадено. Обработи баща си и двамата с Ела ще имате своето „и заживели щастливо“ — смее се тя и се навежда да си вземе обувките. — _Ако_ успееш да си я върнеш.


>	Глава 2

	Два часа по-късно започвам да откачам. Минава полунощ, а Ела още не се е върнала.
	Няма ли най-сетне да се прибере и да ми се разкрещи? Имам нужда да ми каже, че съм задник, за когото не си струва да си губи времето. Имам нужда да вдигне врява и да бълва огън и жупел. Да крещи, да рита, да ме удря.
	По дяволите, нуждая се от нея.
	Проверявам телефона си. Изминаха часове, откакто тръгна. Набирам номера й, но само звъни ли, звъни.
	Още едно позвъняване и съм препратен към гласовата поща.
	Пиша й:
	_Къде си?_ Няма отговор.
	_Татко се притеснява._ Изпращам лъжата с надеждата, че ще я подтикне да се свърже с мен, но телефонът мълчи. Може би е блокирала номера ми? Мисълта ме жегва, но не е напълно невъзможно, затова нахлувам вътре и се качвам горе в стаята на брат си. Няма как Ела да е блокирала всички ни.
	Истън спи непробудно, но телефонът му се зарежда върху нощното шкафче. Включвам екрана и написвам още едно съобщение. Тя харесва Истън. Изплати дълга му. Би отговорила на Истън, нали?
	_Хей. Рийд ми каза, че нещо е станало. Всичко наред ли е?_
	Нищо.
	Дали пък не е паркирала някъде по пътя и не се разхожда по брега? Свивам телефона на брат си, в случай че реши да се свърже с него, и бързо се спускам по стълбите към задния двор.
	Брегът е съвсем безлюден, спринтирам надолу към имение „Уорингтън“, което е през четири къщи от нас по плажната ивица. И там я няма.
	Оглеждам се наоколо, сканирам каменистата брегова линия чак отвъд, към океана, ала не виждам нищо. Нито човек. Нито стъпки в пясъка. Нищо.
	Тревогата се превръща в паника, търча обратно към къщата и се качвам в рейндж руовъра. Натискам бутона за включване, нервно почуквам с юмрук таблото. Мисли. Мисли. _Мисли._
	Валери. Сигурно е у Валери.
	След по-малко от десет минути спирам пред къщата на Вал, но на улицата няма и следа от синия спортен кабриолет. Оставям двигателя включен, изскачам и бързо тръгвам към алеята. Колата на Ела я няма и там.
	Отново проверявам телефона си. Няма съобщения. Нито пък на телефона на Истън. Екранът ми показва, че имам тренировка след двайсет минути, което означава, че Ела би трябвало да е на работа в пекарната. Обикновено пътуваме заедно. Дори след като получи колата като подарък от баща ми, продължихме да пътуваме двамата.
	Ела сподели, че не обича да шофира. Съгласих се, че е опасно да кара сутрин. Измисляхме си разни неща. Лъжехме сами себе си, защото никой от нас не искаше да признае истината — не можехме да си устоим. Или поне така бе за мен. От момента, в който влезе с големите си очи и плахи надежди, вече не можех да стоя настрана.
	Инстинктите ми крещяха, че тя е беда. Но грешаха. Не тя беше беда. А аз. Все още съм.
	Рийд, разрушителят.
	Щеше да е готин прякор, ако не опустошавах нейния и собствения си живот.
	Пристигам, паркингът на пекарната е празен. След пет минути неспирно чукане по вратата, собственичката — Луси май се казваше — се появява намръщена.
	— Отваряме чак след час — информира ме тя.
	— Аз съм Рийд Роял, на Ела… — Какъв съм й? Гадже? Доведен брат? Какво? Приятел? Мамка му, даже това не съм. — Тя тук ли е? Имаме спешен семеен случай.
	— Не, така и не се появи. — Начумереното лице на Луси се сбръчква от притеснение. — Звънях й, но не ми вдигна. Тя е такъв примерен служител, предположих, че може да е болна и да не е в състояние да се обади.
	Това ме обезсърчава. Ела никога не е пропускала и ден в пекарната, въпреки че се налагаше да става в безбожно ранен час преди изгрев и да работи близо три часа преди учебните занятия да започнат.
	— А, добре, сигурно си е вкъщи в леглото — измънквам и се обръщам да си вървя.
	— Чакай малко — извиква Луси зад мен. — Какво се случва? Баща ти знае ли, че Ела е изчезнала?
	— Не е изчезнала, госпожо — отвръщам от средата на пътя до колата си. — Тя е вкъщи. Както се досетихте — болна. Лежи в леглото.
	Подкарвам колата от паркинга и звъня на треньора.
	— Днес няма да мога да дойда на тренировка. Спешен семеен случай — повтарям.
	Заглушавам ругатните, които треньор Луис крещи. След няколко минути се успокоява.
	— Добре, момче. Но очаквам задникът ти с екипа утре рано сутрин.
	— Да, сър.
	Отново към къщи, където заварвам прислужницата ни Сандра, която е дошла да ни направи закуска.
	— Виждала ли си Ела? — питам закръглената брюнетка.
	— Не бих казала. — Сандра поглежда към часовника си. — По това време обикновено вече е излязла. Както и ти, между другото. Какво става? Нямаш ли тренировка?
	— Треньорът имаше спешен семеен случай — лъжа аз. Толкова ме бива в това. Става ти като втора природа, когато криеш истината всеки час на всеки ден.
	— Надявам се да не е нищо сериозно — цъква с език Сандра.
	— И аз — съгласявам се. — И аз.
	Качвам се горе и влизам в стаята, която трябваше да проверя, преди да излетя. Може да се е промъкнала вътре, докато я търсех. Но стаята на Ела е мъртвешки тиха. Леглото й е оправено. Бюрото й — подредено.
	Проверявам банята, която изглежда непокътната. Същата е работата и с гардероба. Всичките й неща са провесени на еднакви дървени закачалки. Обувките й са подредени в редица на пода. Все още стоят неотворени кутии и пликове с натъпкани дрехи, които вероятно Брук й е избрала.
	Опитвам се да не се чувствам гузно, задето навлизам в личното й пространство, и пребърквам нощното шкафче — празно. Веднъж прерових стаята й, когато все още й нямах доверие, и открих, че държи книга с поезия и мъжки часовник в шкафчето си. Часовникът беше точно копие на този на баща ми. Нейният бе принадлежал на най-добрия приятел на татко — Стив, биологичния баща на Ела.
	Спирам насред стаята и се озъртам. Няма нищо, което да показва, че е била тук. Нито телефон. Нито книгата й. Нито… по дяволите, раницата й я няма.
	Излизам от стаята и хуквам надолу по коридора към стаята на Истън.
	— Истън, събуди се. Истън! — крясвам.
	— Какво? — ръмжи той. — Време ли е вече за ставане? — примигва и присвива очи. — О, мамка му, закъснявам за тренировка. Защо не си вече там?
	Скача от леглото, но го хващам за ръката, преди да е побягнал.
	— Няма да ходим на тренировка. Треньорът знае.
	— Какво? Защо?
	— Остави това сега. Колко беше дългът ти?
	— Кое?
	— Колко дължеше на онзи букмейкър?
	— Осем хиляди. Защо? — мига недоумяващо.
	— Това означава, че Ела е останала с около две хиляди, нали? — бързо пресмятам.
	— Ела? — Смръщва се. — Какво за нея?
	— Мисля, че е избягала.
	— Избягала къде?
	— Избягала оттук. Изчезнала — натъртвам. Отдалечавам се от леглото и отивам до прозореца. — Татко й е платил да остане тук. Дал й е десет хиляди. Замисли се, Истън. Трябвало е да плати десет хиляди на това сираче, което се е изхранвало чрез събличане, за да дойде да живее с нас. И сигурно е щял да й дава по толкова всеки месец.
	— Защо си е тръгнала? — пита Истън озадачен, все още полузаспал.
	Продължавам да се взирам през прозореца. Щом се разсъни, ще навърже пъзела.
	— Какво си направил?
	Мда, започва се.
	Подът скърца под плющящите му стъпки. Чувам го зад себе си как псува под нос и се облича.
	— Няма значение — процеждам нетърпеливо. Обръщам се и му изреждам списък с местата, на които вече съм бил. — Къде мислиш, че може да е?
	— Има достатъчно за самолетен билет.
	— Но тя е пестелива с парите си. Почти нищо не е похарчила, откакто е тук.
	Истън кима замислен. Поглеждаме се и проговаряме в унисон, като че ли ние сме близнаците в домакинството на Роял, а не братята ни Сойер и Себастиан.
	— Навигацията.
	Обаждаме се на навигационната служба, собственост на „Атлантик Авиейшън“, която татко инсталира на всяка закупена кола. Услужливата асистентка ни уведомява, че новото „Ауди С5“ е паркирано на автогарата.
	Побягваме през вратата, преди да ни е продиктувала адреса.


	— Тя е на седемнайсет. Горе-долу толкова висока — слагам ръка под брадата си, за да опиша Ела на касиерката, която се занимава с билетите. — Руса коса. Сини очи, очи като Атлантическия океан. — Буреносно сиви, студено сини, дълбоко разбиращи. Загубвал съм се в погледа й неведнъж.
	— Забрави телефона си — казвам и соча моя. — Трябва да й го дадем.
	— О, разбира се. Толкова бързаше да се махне. Купи си билет до Гейнсвил. Баба й починала, знаехте ли?
	Двамата с Истън кимаме.
	— Кога тръгна автобусът?
	— О, преди часове. Досега трябва да е пристигнала. — Касиерката клати глава слисана. — Плачеше така, сякаш сърцето й е разбито. Вече не се виждат такива неща — деца, които толкова да ги е грижа за възрастните. Толкова е мило. Почувствах се ужасно заради нея.
	Истън свива юмруци до мен. Гняв на вълни се разлива у него. Ако бяхме сами, един от тези юмруци щеше да е в лицето ми.
	— Благодаря ви, госпожо.
	— Няма проблем, скъпи. — Отпраща ни с кимване.
	Излизаме от сградата и спираме при колата на Ела. Подавам ръка и Истън удря резервните ключове в дланта ми.
	Вътре, в централната конзола, откривам ключа й заедно с книгата й с поезия, между чиито страници има нещо, което прилича на талона на колата. В жабката е забутан телефонът й, в него все още са непрочетените ми съобщения.
	Всичко е оставила. Всичко, свързано с Роял.
	— Трябва да стигнем до Гейнсвил — казва безизразно Истън.
	— Знам.
	— Ще кажем ли на татко?
	Ако съобщим на Калъм Роял, ще можем да вземем самолета му. Ще стигнем там за час. Иначе пътят е шест часа и половина с кола.
	— Не знам. — Вече не е толкова спешно откриването й, защото знам къде е. Мога да стигна до нея. Трябва просто да реша как да постъпя.
	— К’во си направил? — настоява пак брат ми.
	Не съм готов за вълната омраза, която ще изпрати към мен, затова мълча.
	— Рийд.
	— Хвана ме с Брук — отвръщам с дрезгав глас.
	Ченето му увисва.
	— Брук? Брук на татко?
	— Да — насилвам се да го погледна.
	— Какво, по _дяволите_? Колко пъти си бил с Брук?
	— Няколко — признавам. — Обаче не наскоро. И определено не снощи. Не съм я докосвал, Ийст.
	Стисва зъби. Умира си да ме фрасне, но няма. Не и на обществено място. И той е слушал същите проповеди от мама. „Пазете името Роял неопетнено, момчета. Лесно е да се унищожи, обаче е толкова трудно да се изгради.“
	— Трябва да те завържат за топките и да те оставят да висиш, докато изсъхнеш. — Плюе в краката ми. — И ако не намериш Ела и не я върнеш у дома, аз ще съм най-отпред да гледам как го правят.
	— Така е справедливо — казвам. Опитвам се да запазя самообладание. Няма смисъл да се разстройвам. Няма смисъл да преобръщам тази кола. Няма смисъл да крещя, макар че ужасно много искам да отворя уста и да изпусна целия гняв и себеомразата във въздуха.
	— Справедливо? — Изсумтява с погнуса. — Значи въобще не ти пука, че Ела е в някакво колежанско градче и я обарват пияници?
	— Тя знае как да оцелява. Сигурен съм, че е в безопасност — думите звучат толкова нелепо, че едва не се задавям, като ги изричам. Ела е красиво момиче и е съвсем сама. Не се знае какво може да й се случи. — Искаш ли да закараме колата вкъщи, преди да тръгнем за Гейнсвил?
	Истън ме зяпа, ококорен.
	— Е? — питам нервно.
	— Разбира се. Защо не? — Издърпва ключа от ръката ми. — Искам да кажа, на кого му пука, че тя е съвсем сама — секси седемнайсетгодишна, която носи близо два бона кеш? — Пръстите ми се свиват в юмруци. — Не че някой наркоман, надрусан с метамфетамин, ще я погледне и ще си помисли: „Ето една лесна плячка, тази близо сто и шейсет сантиметра мацка, която тежи по-малко от крака ми, няма да ме пребие…“ — започвам да се задушавам — И съм сигурен, че всеки тип, който я срещне, ще има добри намерения. Никой няма да я завлече в някоя тъмна уличка, където да й се изреждат, докато тя не…
	— Млъкни, по дяволите! — изревавам.
	— Най-накрая! — Истън мята ръце във въздуха.
	— Какво искаш да кажеш? — питам и дишам тежко от гняв. От картините, които Истън описа, ми се ще да се превърна в Хълк, да изтичам до Гейнсвил и да троша всичко по пътя си, докато я намеря.
	— Държиш се така, сякаш тя не означава нищо за теб. Може и да си от камък, но аз харесвам Ела. Тя… ни се отразяваше добре — мъката му е почти осезаема.
	— Знам — изстрелвам. — За бога, знам. — Гърлото ми е толкова стегнато, че започва да ме боли. — Но… _ние_ не й се отразяваме добре.
	Гидиън, нашият по-голям брат, се опита да ме предупреди още в началото. „Стой далеч от нея. Тя няма нужда от нашите драми. Не я съсипвай, както аз съсипах…“
	— Това пък какво означава?
	— Точно каквото казах. Ние сме отрова, Ийст. Всеки от нас. Аз спах с гаджето на татко, за да му върна, задето се държа като задник с мама. Близнаците са забъркани в каша, за която дори не искам да знам. Твоите залагания са извън контрол. Гидиън… — спирам. Гидиън се пържи в свой ад, но няма нужда Истън да знае това. — Сбъркани сме в главите, човече. Може би ще й е по-добре без нас.
	— Не е вярно.
	Аз обаче мисля, че може и да е. Ние й вредим. Всичко, което Ела искаше, бе да живее обикновен, нормален живот. Не може да получи това в дома на Роял.
	Ако не бях пълен егоист, щях да я оставя. Щях да убедя Истън, че ще е най-добре за нея да стои възможно най-далеч от нас.
	Обаче мълча и си мисля какво ще й кажа, като я намерим.
	— Хайде. Имам идея. — Обръщам се и тръгвам към входа.
	— Мислех, че отиваме в Гейнсвил — мънка Истън зад мен.
	— Това ще ни спести пътуването.
	Отправяме се право към офиса на охраната, където пъхам стотачка на охранителя и той ни дава достъп до заснетото от камерите в Гейнсвил. Мъжът превърта записа до пристигането на автобуса от Бейвю. Оглеждам пътниците и сърцето ми се свива. А после, когато осъзнавам, че нито един от тези пътници не е Ела, пада в петите ми.
	— Какво, за бога? Касиерката ни увери, че Ела се е качила на този автобус — мърмори Истън десет минути по-късно, когато излизаме от автогарата.
	— Може да е слязла на друго място. — Ченето ми се е сковало и едва говоря.
	Вървим бавно до роувъра и се качваме в него.
	— И сега какво? — пита ме той със заплашителен поглед.
	Прокарвам ръка през косата си. Можем да караме до всяка автогара по този маршрут, но предполагам, че това ще е все едно да гониш вятъра. Ела е умна и умее да бяга, свикнала е за минути да изчезва от един град и да устройва отново живота си. Научила го е от майка си.
	Една мисъл минава през главата ми и пак имам неприятното усещане, че стомахът ми се преобръща. Дали ще се хване на работа в друг стриптийз клуб? Знам, че Ела би направила каквото е нужно, за да оцелее, но като си представя, че може да се съблича за група мръсни перверзници, кръвта ми почва да кипи.
	Трябва да я намеря. Ако нещо й се случи, защото съм я отблъснал, няма да си го простя.
	— Отиваме у дома — съобщавам.
	— Защо? — Брат ми изглежда стреснат.
	— Татко има договор с детектив. Той ще я открие много по-бързо от нас.
	— Татко ще изгуби разсъдъка си.
	Без майтап. И ще се погрижа за последствията по възможно най-добрия начин, но в момента откриването на Ела е по-важно от всичко.


>	Глава 3

	Както Истън предсказа, татко беше бесен, когато му разказахме, че Ела е изчезнала. Не съм спал повече от двайсет и четири часа и съм изморен, твърде изморен, за да се разправям с него тази вечер.
	— Защо, _по дяволите_, не ми звъннахте по-рано? — вика баща ми. Крачи из огромната всекидневна на имението, обувките му броуг за хиляда долара плющят по пода от твърдо дърво.
	— Мислехме, че ще я намерим, преди да се е стигнало дотук — отвръщам, притеснен.
	— Аз съм нейният попечител! Трябваше да бъда осведомен. — Татко започва да диша по-тежко. — Какво си направил, Рийд?
	Разяреният му поглед ме изгаря. Не гледа към Истън, нито към близнаците на дивана, които са еднакво загрижени. Не съм изненадан, че татко реши да хвърли вината върху мен. Знае, че братята ми ме слушат, че единственият Роял, който може да е отпратил Ела, съм аз.
	Преглъщам. Мамка му. Не искам да разбере, че с Ела сме имали нещо точно под носа му. Предпочитам да се съсредоточи върху издирването й, а не да се разсейва с новините, че синът му се е задявал с новата му повереница.
	— Не беше Рийд.
	Тихото самопризнание на Истън ме свари неподготвен. Поглеждам го, но той гледа към баща ни.
	— Заради мен избяга. Имахме неприятна среща с букмейкъра ми предната вечер, дължах му пари и Ела се изплаши. Онзи мъж не е от най-дружелюбните, ако ме разбираш.
	Вената на челото на баща ни изглежда, сякаш ще се пръсне.
	— _Букмейкърът_ ти? Пак си се забъркал в тези глупости?
	— Съжалявам — Истън свива рамене.
	— Съжаляваш? Въвлякъл си Ела в някоя от кашите си и толкова си я уплашил, та е избягала!
	Баща ми тръгва към брат ми и аз тутакси заставам на пътя му.
	— Ийст е допуснал грешка — намесвам се сурово, но избягвам погледа на брат си. Ще му благодаря по-късно, задето пое бремето. Сега трябва да успокоим стареца. — Но вече е станало, свършено е, ясно? Трябва да се съсредоточим върху намирането й.
	Татко свива рамене в знак на съгласие.
	— Прав си — кима и изражението му става сериозно. — Ще звънна на частния детектив.
	Излиза буреносно от всекидневната, тежките му стъпки ехтят в коридора. Минута по-късно чуваме затръшването на вратата в кабинета му.
	— Ийст… — започвам.
	— Не го направих за теб. Направих го заради нея — казва и ме поглежда убийствено.
	— Знам — гърлото ми се стяга.
	— Ако татко знаеше за… — Спира и предпазливо поглежда близнаците, които през цялото време и дума не обелиха. — Щеше да отвлече вниманието му.
	— Мислиш ли, че детективът ще намери Ела? — пита Сойер.
	— Да — твърдя уверено, макар да не съм убеден.
	— Ако използва личната карта на майка си, със сигурност ще я открием — убеждава Истън по-малките ни братя. — Ако измисли как да се добере до фалшива карта… Не знам. — Отпуска рамене пораженчески.
	— Не може да се крие вечно — окуражава ни Себ.
	Да, може. Тя е най-изобретателният човек, когото познавам. Ако Ела иска да остане скрита, ще го постигне.
	Телефонът в джоба ми вибрира. Бързо го изваждам, но не е човекът, когото се надявах да чуя. Неприязън залива гърлото ми, когато виждам името на Брук.
	_Едно малко птиченце ми каза, че принцесата ти е изчезнала._
	— Ела? — пита Ийст с надежда.
	— Брук. — Името й пари езика ми.
	— Какво иска?
	— Нищо — измънквам и още едно съобщение се появява.
	_Калъм сигурно не е на себе си. Горкият човечец. Има нужда някой да го утеши._
	Стисвам зъби. Едно е сигурно — не е никак съобразителна.
	По време на лудата ни гонитба след Ела не си позволих да мисля за бременността на Брук и за сделката, която сключих с нея снощи. Сега няма как да я избягвам, съобщенията продължават да прииждат.
	_Имаш работа за вършене, Рийд._
	_Даде обещание._
	_Отговори ми, малък нехранимайко._
	_Искаш разправии с майката на бебето? Това ли е?_
	Боже. Нямам нужда от това сега. Преглъщам яда си и се насилвам да й пиша:
	_Успокой се, кучко. Отивам да говоря с него._
	— Какво иска? — пита отново Истън гневно.
	— Нищо — отвръщам пак. Оставям го с близнаците във всекидневната и се дотътрям до кабинета на татко.
	Не искам да го правя. Наистина, наистина не искам да го правя.
	Чукам на вратата.
	— Какво има, Рийд?
	— Откъде знаеш, че съм аз? — Отварям.
	— След като Гидиън го няма, ти си водачът на веселата братска дружинка. — Татко гаврътва чашата със скоч и се пресяга за шишето. А аз се чудя защо не мога да отърва Истън от бутилката.
	— Може би трябва да се обадиш на Брук — казвам и сдържам дъха си.
	Татко спира да върти капачката на бутилката.
	„Да, чу ме, старче. И повярвай, аз съм не по-малко стъписан от теб!“
	Тъй като не отговаря, си налагам да продължа.
	— Когато върнеш Ела, ще имаме нужда от помощ. Ще трябва някой да заглади положението. Уменията на жена, предполагам. — Гади ми се от думите ми. — Ела е била близка с майка си. Ако преди Брук беше по-често наоколо, може би Ела нямаше да си тръгне.
	— Мислех, че мразиш Брук — отбелязва баща ми намръщено.
	— Колко пъти искаш да ти повторя, че съм тъпак? — Извивам устни в широка болезнена усмивка.
	— Тя иска пръстен, а аз не съм готов за това — отвръща той. Явно още се съмнява.
	Слава богу. Явно пиячката не е изтрила изцяло добрата му преценка.
	— Не е нужно да се жениш за нея. Просто… — Облизвам устни. Толкова е трудно, но търпя, защото сключих това споразумение. Не мога да оставя Брук да оповести, че дяволското изчадие е мое. — Просто знай, че няма проблем, ако решиш да я доведеш обратно. Нуждаем се от хора, за които да ни е грижа. Които ги е грижа за нас.
	Това поне е истина. Любовта на Ела ме накара да вярвам, че мога да бъда по-добър човек.
	— Това е великодушно от твоя страна — отбелязва татко сухо. — Какво пък, може и да си прав. Ще я намерим, Рийд — добавя и хваща пълната чаша.
	— Надявам се.
	Той се усмихва леко и аз се изнизвам от стаята. Преди вратата да се затвори, го чувам да взема телефона и да казва:
	— Брук, Калъм е. Имаш ли минута?
	Бързо й изпращам съобщение:
	_Готово. Не му казвай за бебето. Само ще го разсее._
	Изпраща ми емотикон — вдигнат палец. Тънкият метален калъф на телефона се впива в пръстите ми от стискане вследствие на борбата ми с желанието да го запратя в стената.


>	Глава 4

	— Рийд — Валери Карингтън ме догонва в задния двор, косата й, която стига до брадичката, се вее от мразовития октомврийски вятър. — Почакай!
	Спирам нерешително и се обръщам, за да посрещна пламтящия поглед на чифт тъмни очи. Вал е голяма колкото феичка, но иначе е като командващите сили. Походката й на булдозер би ни била от полза на офанзивната линия.
	— Закъснявам за тренировка — смотолевям.
	— Не ми пука. Престани да играеш игрички с мен. Ако не ми кажеш какво става с Ела, кълна се, ще звънна в полицията — казва и скръства ръце.
	Вече два дни, откакто Ела си тръгна, а от детектива няма и дума. Татко ни накара да ходим на училище, все едно нищо не се е случило. Каза на директора, че Ела е болна и си е вкъщи, та същото пробутвам и аз сега на Вал:
	— Тя е у дома, болна.
	— Пълни. _Глупости._
	— Там е.
	— Тогава защо не мога да я видя? Защо не ми пише и не отговаря на обажданията ми? Нали не е болна от холера?! Това е _грип_, има ваксини. И би трябвало да може да вижда приятелите си.
	— Калъм, общо взето, я държи под карантина — лъжа аз.
	— Не ти вярвам — срязва ме тя направо. — Май нещо не е наред, даже никак не е наред и ако не изплюеш камъчето, ще те сритам в топките, Рийд Роял.
	— Тя е вкъщи, хванала е грип — повтарям.
	Ченето на Валери увисва. После се затваря. След това пак се отваря, за да освободи гневен писък:
	— Ти си такъв лъжец.
	Изпълнява заканата си, втурва се към мен и забива коляно в слабините ми.
	— Кучи син!
	Облива ме непоносима болка. Очите ми се насълзяват и аз притискам топките си.
	Вал си тръгва наперено, без да продума.
	Зад мен се носят звучни освирквания. Продължавам да се държа за пулсиращите си орехчета и да охкам. До мен се промъква Уейд Карлайл.
	— Какво си направил, че да заслужиш това? Да не си й отказал? — ухилва се той.
	— Нещо такова.
	— Фокусираш ли ме или първо трябва да ти потърсим лед? — пита той и прокарва длан през рошавата си руса коса.
	— Виждам те ясно, задник.
	Тръгваме към салона — аз накуцвам, а Уейд се киска като стара дама. Между три и шест салонът е запазен за отбора по футбол, което означава, че имам три часа на разположение да тренирам, та тялото и мозъкът ми съвсем да се изтощят. Точно това и правя. Вдигам тежести, докато отмалеят ръцете ми, бъхтя се до пълно изтощение.
	По-късно същата вечер отивам в стаята на Ела и лягам на леглото й. Уханието на кожата й става все по-слабо с всяко мое влизане. Знам, че и това е по моя вина. Предната вечер Истън надникна вътре и заяви, че стаята вони на мен.
	И бездруго цялата къща смърди. Откакто Ела замина, Брук е тук всяка вечер, ръцете й са върху татко, а погледът — върху мен. От време на време поставя длан върху корема си като предупреждение, че ако прекрача границата, ще разгласи новината за бебето. Бебето сигурно е на баща ми, което означава, че ми е полубрат или полусестра, но не знам какво да сторя, нито пък как да погледна нещата по друг начин, освен че Брук е тук, а Ела я няма — а това е израз на всичко, което не е наред с моя свят.


	Следващият ден е същият.
	Симулирам дейност, седя в часовете, без да слушам какво говорят учителите, и после отивам на двора за следобедната тренировка. За съжаление, е само загряване за истинската игра и не ми се отдава възможност да ударя никого.
	Тази вечер имаме мач на наш терен срещу „Девлин Хай“, чиято офанзивна линия с всеки следващ удар все повече се разпада като евтина играчка. Поне ще мога да помета куотърбека им. Ще играя до несвяст. И когато се прибера, да се надяваме, че ще съм прекалено капнал, та да се прехласвам по Ела.
	Веднъж тя ме попита дали се бия за пари. Не. Бия се, защото ми харесва. Приятно ми е да усещам юмрука си в нечие лице. А нямам нищо против и болката от нанесен върху мен удар. Носи ми усещане за нещо истинско. Никога обаче не съм се нуждаел от това. Общо взето, нищо не ми е трябвало, преди да се появи тя. Сега ми е трудно дори да дишам без нея.
	Стигам до задните врати на сградата, през които група момчета излитат. Един от тях ме блъска с рамо и изревава:
	— Гледай къде ходиш, Роял.
	Мускулите ми се стягат. Отправям взор в очите на Даниел Делакорт — извратенякът, който миналия месец дрогира Ела на едно парти.
	— Радвам се отново да те видя, Делакорт. Изненадан съм, че изнасилващият ти задник е още в „Астор Парк“ — отбелязвам провлачено.
	— Не би трябвало да си. Та тук пускат всякакви отрепки — сопва се той.
	Не знам дали говори за мен, или за Ела.
	Преди да отговоря, момиче, прикриващо лицето си с ръце, изтичва между нас. Силните й, сподавени хлипове мигом привличат вниманието ни с Даниел. Двамата я гледаме как тича към паркинга за ученици и се качва в бял пасат.
	— Това не беше ли гаджето на близнаците? Какво е станало? Да не би да й е писнало от брадите им? — пита той и самодоволно се извърта към мен.
	Обръщам се отново към момичето и го оглеждам, но това определено не е Лорън Донован. Тази е руса и висока. Лорън е дребна червенокоска.
	— Не знам за какво говориш — отвръщам презрително. Връзката на близнаците с Лорън е объркана, но си е тяхна работа и нямам намерение да зареждам Даниел с патрони, които да използва срещу братята ми.
	— Разбира се, че не знаеш. Вие, Роял, сте болни. Близнаците делят. Истън оправя всичко, което мърда. Ти и баща ти топвате чушлето в едно и също гърне. Със стареца сравнявате ли оценките си за Ела? Бас ловя, че да — извива устни той.
	Стисвам здраво юмруци. Може и да се почувствам по-добре, ако избуша бушоните на тоя задник, но татенцето му е съдия и вероятно трудно ще ми се размине обвинение за нападение от семейство Делакорт.
	Последния път, когато се сбих в „Астор“, татко заплаши да изпрати близнаците във военно училище. Успяхме да потушим напрежението благодарение на неколцина ученици, които се съгласиха да се закълнат, че другият тип е нанесъл първия удар. Не помня дали наистина беше така. Спомням си само как онзи каза, че майка ми е друсаща се курва и че е предозирала, за да се отърве от мен и братята ми. Направо обезумях.
	— А, и дочух, че таткото е забременил горкото сираче Ела. Калъм Роял, педофил. Убеден съм, че в борда на директорите на „Атлантик Авиейшън“ ще се радват да чуят това — не спира да грачи Даниел.
	— Няма да е лошо да си затвориш плювалника — предупреждавам го.
	Засилвам се към него, но Уейд се появява изневиделица и ме блъсва назад.
	— Какво, ще ме удариш ли? — предизвиква ме Даниел. — Баща ми е съдия, помниш ли? Толкова бързо ще те вкара във възпитателно училище, че свят ще ти се завие.
	— Баща ти знае ли, че можеш да си хванеш момиче само като го надрусаш?
	— Мърдай, Делакорт. Никой не те иска тук — казва Уейд и избутва назад Даниел.
	Даниел май е тъп като галош, защото изобщо не слуша.
	— Мислиш, че не знае ли? И преди е подкупвал заради мацки. И твоята Ела няма да каже нищо, защото устата й е пълна с роялски пениси.
	Уейд тутакси вдига ръка, за да поеме удара ми и ако беше само той, щях да мина покрай него. Но още две момчета от отбора ми се появяват и хващат Даниел, за да го извлекат. Той обаче не млъква.
	— Властта ти в училището ти се изплъзва, Роял! Няма да си още дълго крал тук.
	Сякаш ми пука.
	— Успокой се. Имаме мач довечера — напомня ми Уейд.
	— Този боклук се опита да изнасили момичето ми — казвам и се отскубвам от хватката му.
	— Момичето ти…? Чакай, за сестра си ли говориш? — примигва той. — О, човече, със сестра си ли се задяваш? — зяпва той.
	— Не ми е сестра. Дори не сме роднини — изръмжавам.
	Изблъсквам Уейд и проследявам с присвити очи как Даниел се качва в колата си. Явно нещастникът не си е взел поука от отмъщението на Ела и приятелките й, които го съблякоха и вързаха заради това, което причини на Ела.
	Следващия път, когато се засечем, няма да му се размине толкова лесно.
	Треньорът обяснява някои промени на куотърбека ни Уейд в последната минута. През това време аз бавно навивам бинт на едната си ръка, после на другата. Ритуалът ми преди игра е същият от дете, когато играех в „Поп Уорнър“, и обикновено ми помага да се съсредоточа върху случващото се на игрището.
	Екип, бинт и малко бийтове. Днес Ту Чейнс и Джийзи ме молят да ги заровя до кучките им.
	Тази вечер ритуалът не помага. Мога да мисля само за Ела. Сама. Гладна. Тормозена от мъже в стриптийз клуб или на улицата. Сцените, които Истън описа на автогарата, се въртят в главата ми отново и отново. Ела малтретирана. Ела плачеща. Ела нуждаеща се от помощ, без да има кой да се отзове.
	— С нас ли си, Роял? — Груб вик приковава вниманието ми и вдигам поглед към ядното изражение на треньора.
	Срещу мен Истън ми прави знак, че времето тече. Трябва да приключа с бинтоването и да вървя.
	— Да, сър.
	Изтичваме през тясното коридорче и излизаме на игрището зад Гейл Хардести и коня му, които играят поло. Цяло чудо е, че никой от нас не е настъпвал конска фъшкия по време на това цирково представление.
	Удрям един в друг бинтованите си юмруци. Истън се присъединява към мен.
	— Да унищожим тези копелета.
	— Абсолютно.
	Напълно единодушни сме. Не можем да изкараме яда си един на друг, но тук, в играта, и после един бой? Може и да го докараме до поносимо съвместно съжителство.
	„Девлин Хай“ печелят жребия и избират посрещане. С Истън сблъскваме каските си и тичаме в защитата.
	— Колко платихте на съдията тази вечер? — чурулика тайтенда, срещу когото заставам. Устато копеле. Не се сещам как е името му. Бетме. Бетински. Бетман? Няма значение. Ще го погледна на тениската му, след като размажа задника му на тревата, преди да съм се добрал до куотърбека им.
	Хвърлят заден пас и с Истън се впускаме към крайната част на полето. Тайтендът едва ме докосва, с Истън вече сме при рънингбека точно когато посреща топката. Навеждам се и забивам рамото си в корема му. Изпуска топката и тълпата започва да вилнее, овациите продължават достатъчно дълго, та да разбера, че някой от „Астор Парк“ тича към тъчдаун линията.
	Един съотборник ме хваща за подложките на раменете и ме вдига на крака, в това време Истън минава през голлинията.
	Поглеждам към рънингбека и му подавам ръка.
	— Пич, само да те предупредя, с Истън сме в много кофти настроение и тази вечер ще си го изкараме на вас. Може да разпространиш новината.
	Момчето се ококорва от уплаха.
	Бетман си проправя път с лакти насам.
	— Имаше късмет. Следващия път твоят задник ще е на тревата.
	— Да те видим — заяждам се.
	Ако нанеса достатъчно удари, може би ще успея да изкарам Ела от мислите си за повече от пет секунди.
	— Добро вземане на топката — Уейд ме тупва по шлема и посреща бурно Истън, който се задава към нас. — Ще оставиш ли и офанзивата да се включи в играта, Истън?
	— Защо? Ще се справим и сами тази вечер. Пък и дочух, че май си разтегнал някой мускул около слабините с мажоретка от „Норт Хай“.
	— Гимнастичка е, не мажоретка — ухилва се Уейд. — Но, да, ако искаш да отбележиш още няколко пъти, не съм против.
	Зад него виждам Лиъм Хънтър, който ни мята убийствени погледи. Иска да остане колкото може по-дълго в играта. Това е последната му година и му се ще да блесне под прожекторите.
	По принцип нямам проблем с Хънтър, но заради начина, по който ме зяпа сега, ми се иска да го фрасна в квадратната челюст. Мамка му. Нуждая се от сбиване.
	Плясвам шлема в ръката си. На терена Бетман продължава да пелтечи, устата му работи, а блокиранията му — не. Още след първия рунд съм готов да му се нахвърля, но Истън ме издърпва.
	— Запази го за после — предупреждава ме.
	До полувремето водим с четири тъчдауна — още един от дефанзивата и два от офанзивата. Хънтър направи на палачинка неколцина играчи от дефанзивата и получи своя звезден миг, който му трябваше за пред набиращите нови кадри треньори на колежанските отбори. Би трябвало всички да сме в добро настроение.
	Треньорът дори не ни изнася мотивираща реч. Обикаля наоколо, потупва няколко глави и се скрива в кабинета си, за да състави перфектния план за подреждане, да пуши или да лъска.
	Момчетата обсъждат партито след мача и кой чие котенце ще пръсне. Изваждам телефона си и изпращам съобщение:
	_Бой после?_
	Поглеждам Ийст и казвам беззвучно: Искаш ли? Той кимва. Държа телефона и чакам отговор.
	_Бой в 11. На пристанището в 10. И искали?_
	_И иска._
	Треньорът излиза от кабинета си и ни дава сигнал, че полувремето е приключило. След като офанзивата бележи точка отново, ни уведомяват, че това е последният сет за първия отбор. Значи ще трябва да седя на пейка до края на третата четвъртина и цялата четвърта част от мача. Това е супер шибано.
	До момента, в който отново заставам срещу Бетман, вече съм на косъм да избухна. Заравям ръце в изкуствената трева и пружинирам на краката си.
	— Разбрах, че новата ти сестра е толкова широка, че са нужни двама Роял, та да я изпълнят.
	Превъртам. Пада ми пердето и се хвърлям върху тъпака още преди да е вдигнал ръката си от земята. Изтеглям шлема му и забивам дясното си кроше. Хрущялът на носа му поддава. Бетман надава вик. Удрям го отново. Тълпа ръце ме вдигат, преди да успея да нанеса още един удар.
	Съдията надува свирката си в лицето ми и гневно сочи с палец зад рамото си.
	— Вън от играта — крещи, почервенял повече от сварен омар.
	— Къде ти е умът, Роял? Къде е проклетият ти ум! — чува се треньорът отстрани на игрището.
	Умът ми е на мястото си — в главата ми. Никой няма да говори така за Ела.
	Връщам се в празната съблекалня, свалям дрехите си и сядам по гол задник върху кърпа на пейката пред шкафчето си. Веднага осъзнавам грешката си. Без действията в играта, които да ме разсейват, мога само да се вманиачавам по Ела.
	Опитвам се да избутам мислите за нея настрани и да се съсредоточа върху слабите подсвирквания и овациите от терена. В крайна сметка обаче нейни образи се прокрадват и започват да се въртят като филм пред очите ми.
	Когато пристигна в къщата, беше по-секси, отколкото едно момиче има право да бъде.
	Когато слезе, облечена като послушно момиченце за партито на Джордан, ми се прииска да разкъсам дрехите й и да я наведа над парапета.
	Когато танцуваше. Мамка му, как танцуваше.
	Скачам на крака и тръгвам към душовете. Ядосан съм и възбуден, цялото ми тяло пулсира, завъртам кранчето на студената вода и потапям главата си под ледената струя.
	Но това с нищо не помага.
	Нуждата не стихва. По дяволите, какъв е смисълът да се боря с нея?
	Улавям го с ръка, затварям очи и си представям, че съм в къщата на Джордан Карингтън и гледам Ела как се движи. Тялото й е греховно. Дълги крака, тънко кръстче и идеален бюст. Гръмката музика от телевизора се превръща в страстно парче под плавното люлеене на бедрата й и елегантните движения на ръцете й.
	Хващам члена си по-здраво. Картината се превключва от дома на Карингтън към стаята на Ела. Помня вкуса й върху езика си. Колко сладка бе. Как устните й оформиха онова идеално за чукане „О“, когато свърши за първи път.
	Не издържам дълго след това. От напрежение усещам изтръпване чак до гръбнака и си представям как тя стои под мен, как лъскавата й коса с цвета на слънцето се допира до кожата ми, как гледа нагоре към мен с очи, изпълнени с ненаситно желание.
	Когато тялото ми се успокоява, себеомразата ме връхлита с пълна сила. Взирам се в ръката, с която съм се обхванал насред съблекалнята. Ако можех да потъна още повече, вече щях да съм по средата на пътя до Китай.
	Надявам се мъжът, с когото ще се бия тази вечер, да е най-големият и зъл гадняр в трите щата и да ми причини цялата болка, с която Ела трябваше да ме дари, но не е тук, за да го стори.


>	Глава 5

	С Истън пропускаме партито след мача и се отправяме към къщи, за да убием час преди боя. Ще си възвърна контрола и ще гледам трезво на нещата, веднъж щом смачкам с юмруци лицето на някой пич долу на пристанището.
	— Трябва да звънна на Клеър. Искам да видя дали ще дойде по-късно — мънка Истън, когато влизаме.
	— Клеър? Не знаех, че пак спиш с нея — казвам и бърча чело.
	— Да. Е, и аз не знаех, че оправяш Брук. Явно сме квит.
	Той слага телефона на ухото си — знак, че разговорът с мен е приключил.
	Действията му ме жегват. Откакто Ела замина, се държи толкова студено с мен.
	Качвам се горе, вратата ми е леко открехната и противното чувство на дежавю ме облива. Изведнъж се връщам в понеделник вечер, когато намерих Брук в леглото си.
	Кълна се в бог, ако тази кучка пак играе игрички с мен, ще изгубя разсъдъка си.
	В стаята обаче откривам Гидиън. Изтегнал се е на леглото и цъка на телефона си. Посреща ме със замъглен поглед.
	— Мислех, че няма да се прибереш този уикенд — започвам внимателно. Писах му във вторник, за да го уведомя за бягството на Ела, но всеки път, когато ми звъннеше през седмица, го пренебрегвах. Не бях в настроение да се занимавам със състоянията на самообвинение на Гид.
	— Това би ти харесало, а?
	— Не те разбирам — казвам, избягвайки погледа му. Събличам тениската, за да я сменя с бял впит потник.
	— Пълни глупости. Не искаш да водиш тоя разговор, откакто Ела се изпари от града. Повече не може така, братле — Гидиън се надига от леглото и тръгва към мен.
	— Виж, не е кой знае какво, ясно? Аз и Ела сме… бяхме?… заедно. И какво?
	— Ако не е кой знае какво, защо го скри от мен? Защо трябваше да разбера от Истън? И какво, за бога, си мислеше, когато започна да се занимаваш с нея? Няма нужда да намесваме и други хора в нашата бъркотия…
	— Твоята бъркотия — прекъсвам го, но тутакси съжалявам, защото той се дръпва, сякаш съм го ударил.
	— Точно така. _Моята_ бъркотия — изрича приглушено. — Колко глупаво от моя страна да си мисля, че брат ми ми пази гърба.
	— Пазя ти гърба. Знаеш, че е така. Но Ела няма нищо общо с това. Нашата връзка е… — Безпомощност стяга гърлото ми.
	Грубият му смях ме прекъсва.
	— Вашата връзка? Е, значи си късметлия. Сигурно е хубаво. И аз някога имах връзка.
	Премълчавам язвителния си отговор. Разбирам, че е нещастен, но не заради мен е в положението, в което се намира. Сам си го причини.
	— Знаеш ли какво имам сега? Абсолютно нищо. — Гидиън крачи из стаята ми и изглежда така, сякаш е готов всеки момент да оскубе косата си.
	— Съжалявам — казвам съвсем не на място, но е единственото, което мога да предложа.
	— Така и трябва. Трябва да стоиш далеч от Ела. Тя е добро момиче, а ти я завличаш.
	Истината в думите му ме попарва повече от осъдителния му поглед. Не мога да преглътна вината.
	— Може би, но не мога да я оставя — отвръщам дрезгаво.
	— Не можеш? Искаш да кажеш, че не искаш. Забрави Ела. — Лицето на Гидиън почервенява.
	Невъзможно.
	— Ти си един егоистичен задник — изсумтява брат ми в отговор на отказа в погледа ми.
	— Гид…
	— И аз някога имах една Ела. Имах момиче, с което си представях бъдещето и разбих сърцето й. Сега тя е толкова бясна на целия свят, че не гледа трезво. Това ли искаш да стане с Ела? Искаш да си като баща ни? Да я доведеш до такова отчаяние, та да се самоубие?
	— Хм.
	И двамата се обръщаме към вратата, където стои Истън. Премества подозрителните си сини очи от мен на Гид.
	— Дори няма да питам дали прекъсвам нещо. Очевидно е така. Няма и да се извинявам — заявява той.
	— Дай ни минута, Ийст. Това не те засяга — Гидиън стисва челюсти.
	Лицето на по-малкият ни брат поруменява. Влиза и затваря вратата.
	— Никакъв шанс. Вие двамата няма ме държите в неведение. Вече не. До гуша ми дойде от вашите тайни и подшушвания — казва Истън и забива пръст в гърдите на Гидиън. — Нека позная, Гид. Ти си знаел, че Рийд оправя Брук.
	Гид свива рамене.
	— Какво, не съм достатъчно важен, че да съм в кръга ли? — Язвителният поглед на Ийст се прехвърля върху мен.
	— Няма кръг. Беше просто тъпа грешка, ясно? И откога трябва да ти давам отчет за всяка мацка, с която се забивам? Искаш да живееш чрез преживяванията на члена ми ли, или нещо подобно?
	Това ми докарва юмрук в слънчевия сплит.
	Залитам назад и удрям рамото си в гардероба. Но не отвръщам на удара. Истън сякаш е хванал бяс. Никога не съм го виждал толкова ядосан. Последният път, когато ме удари, бяхме деца. Май се карахме за видеоигра.
	— Може би трябва да звънна на Брук. Нали? Защото очевидно да чукаш гаджето на татко, е някакво гнусно изискване, за да получиш ВИП достъп до вътрешния кръг. Ако сваля панталона си за нея, няма да имате друг избор, освен да ме пуснете в кръга, нали? — пени се той.
	Гидиън отвръща с безизразно мълчание.
	Аз също не говоря. Няма смисъл, не и докато Истън е в такова състояние.
	— Знаете ли какво? Майната ви и на двамата. Дръжте тайните си и си ги отнесете в ада. Само не пълзете обратно при мен, когато ви трябва някой да гаси пожара. — Прокарва длани през косата си и издава гневен рев.
	Излита от спалнята и затръшва вратата толкова силно, та касата се тресе. Тишината, която оставя след себе си, е оглушителна. Гидиън изглежда изтощен. Моите нерви са изопнати. Трябва ми бой. Трябва да изпусна парата, преди да съм наранил някого в тази къща.


>	Глава 6

	На следващата сутрин мъчително ставам от леглото, цялото ми тяло отказва да направи и най-елементарното движение. Не бях точно в най-добрата си форма в боя снощи. Да, заслепяващият гняв бе на моя страна, но не бях достатъчно издръжлив. Поех няколко крошета, от които сега, при настъпването на дневната светлина, ме боли.
	Контузията от лявата страна на ребрата ми вече е в лилаво и зелено. Ровя за някоя по-широка тениска, която да скрие нараняването, и нахлузвам анцуг.
	Долу в кухнята намирам Брук, седнала в скута на баща ми. Едва девет и половина е, а до ръката му, както винаги, стои чашата със скоч. Ако спях с Брук, сигурно и аз щях да съм денонощно пиян, но, мамка му, защо не вижда каква е?
	— Новини от детектива? — питам баща си.
	— Още не — леко поклаща глава той.
	— Стомахът ми се преобръща, като си помисля за горкото момиче, съвсем самичко някъде там — вайка се Брук. — Скъпи, трябва да поговориш с Истън за залаганията. Представи си колко страшен трябва да е бил онзи букмейкър, та да изплаши толкова Ела.
	Брук среща погледа ми над главата на баща ми и ми намига.
	Това е чист кошмар. Заемам се със закуската. Сандра е станала рано и е направила цял куп пържени филии и още толкова бекон, които чакат в печката да бъдат погълнати. Отрупвам чинията си и се навеждам над плота — отказвам да седна на масата, където жената дявол се натиска с баща ми.
	Татко забелязва и премества Брук на стола до себе си.
	— Ела и седни Рийд. Ние не сме животни.
	Поглеждам го злобно.
	— Използваш думите на мама срещу мен? Това е подло — измърморвам, но веднага започва да ме гложди угризение, тъй като баща ми свива устни наранен. Брук също не изглежда особено доволна, но това е защото предпочита да се преструва, че Мария Роял никога не е съществувала.
	— Останаха ли пържени филийки? — гласът на Себастиан прекъсва това, което Брук щеше да каже.
	— Да, ще ти сложа в чиния — предлагам. — Сойер ще слезе ли?
	— Още не. На телефона е.
	Себ леко се подсмихва. Сойер сигурно си разменя мръснишки съобщения с Лорън, гаджето на близнаците.
	Изведнъж в ума ми изникват подмятанията на Даниел.
	— Внимавате ли? — питам почти шепнешком и подавам чинията на Себ.
	— Теб пък какво те засяга? — мръщи се той.
	— Нищо, просто хората говорят в училище. Не искам някой да изтича при татко със слухове, които да ви изпратят във военно училище.
	— Защото ти пък си света вода ненапита — подиграва се Себ.
	Забелязвам, че Брук наблюдава с жив интерес тихия ни разговор. Обръщам се с гръб към нея и снижавам глас:
	— Виж, пука ми за вас, момчета, и не искам нищо да ви се случи, но не заблуждавате никого с малките си размени.
	— Гледай си твоята работа. Ние поне можем да задържим момичето, което искаме, и не я прогонваме.
	Изумлението сигурно се е изписало на лицето ми, защото Себ се засмива.
	— Да, знам, че вината е в теб, а не в Ийст. Не сме толкова глупави. И за нея знаем също — леко посочва с глава към Брук. — Така че, задръж тъпото си мнение за себе си. И ти си не по-малко извратен от нас.
	Себ грабва чинията и се изнася от кухнята.
	— Това пък какво беше? — пита татко от масата.
	— Момчетата си остават момчета — чурулика Брук. Усмивката на лицето й е искрена. Наслаждава се да ни гледа как се караме. _Иска_ да се караме.
	Натъпквам още филии в устата си, макар да имам чувството, че стомахът ми е пълен с олово. Не знам дали това семейство някога ще се възстанови от смъртта на майка ни. Образът й — просната на леглото, с вкаменено лице и студени, невиждащи очи, винаги е в мислите ми. Покрай Ела бъркотията в главата ми се бе уталожила.
	Сега всичко се разпада.
	Къщата е тиха. Не виждам Себ, нито пък Сойер. Не ми се мисли къде ли е Гиб в момента. А Ийст ме отбягва и не отговаря на съобщенията и обажданията ми.
	Предчувствам, че може и да не ми проговори, докато Ела се върне.
	Към девет Уейд ми праща съобщение за парти в дома на Дийкън Мил. Нямам желание да се напивам, нито да седя около пияни, затова отказвам поканата. Но му изпращам друго съобщение:
	_Кажи ми, ако И се появи. Не го откривам._
	Към единайсет Уейд ми пише:
	_Брат ти е тук. Пиян на мотика._
	Мамка му.
	Нахлузвам чифт кецове и навличам блуза с дълъг ръкав. С настъпването на есента крайбрежният вятър стана мразовит. Чудя се как ли се справя Ела. Дали е на топло? Дали спи добре? Има ли храна? В безопасност ли е?
	Пристигам у Мил, къщата е претъпкана. Целият завършващ випуск е там и изглежда напушен. След петнайсет минути в търсене на Истън се предавам и пиша отново на Уейд, който също никъде не се вижда.
	_Къде е?_
	_Игралната зала._
	Отправям се през всекидневната към огромното помещение за развлечения, което се ползва като зала за билярд. Уейд е до билярдната маса и си говори с един от съотборниците ни. Когато ме забелязва и погледите ни се срещат, посочва наляво.
	Проследявам погледа му. Брат ми се е разположил на дивана с някаква блондинка в скута. Светлата й коса пада над лицето й като завеса и не мога да позная коя е, но виждам, че устните й са залепени за устните на Истън. Бавно плъзва ръка под полата й. Тя се кикоти и аз замръзвам на място. Познавам този кикот.
	Тя вдига глава и… Да, това е Аби.
	— Ийст — бумтя от вратата.
	Поглежда към мен с блуждаещите си сини очи и зачервени бузи. Фиркан е до козирката. Супер.
	— Виж, Аби, това е големият ми брат — фъфли той.
	— Хайде, време е да си вървим — нареждам и се протягам към него.
	Аби се взира в мен с изцъклен, гузен поглед, но аз съм по-притеснен за Истън. Някой демон го е обладал, щом е решил да се натиска с бившата ми.
	— Закъде бързаш? С Аби тъкмо започваме. Нали, скъпа?
	— Рийд — започва тя. Бузите й поруменяват още повече.
	Не я отразявам.
	— Ставай. Тръгваме — викам на брат си.
	— Никъде няма да ходя.
	— Напротив.
	— Само защото ти си на сухо, не означава, че и моят член трябва да седи неизползван, нали Аби?
	Аби издава слаб звук. Може би на съгласие. Може би на отрицание. По дяволите, не ми пука. Искам само да завлека Истън вкъщи, преди да е направил нещо, за което да съжалява.
	— Използваш члена си предостатъчно.
	— Може пък да искам повече. К’во ти пука на теб? И двамата знаем, че ще я оправя по-добре от теб — казва Истън и се хили самодоволно.
	Лицето на Аби е вече аленочервено.
	— Истън — срязва го тя.
	— Какво? Знаеш, че е така. Губиш си времето, като се прехласваш по него, скъпа. — Хвърля й подигравателен поглед. — Някога да ти е казвал, че те обича? Не, нали? Защото не те е обичал.
	Аби изстенва болезнено.
	— Майната ти, Истън. Майната ви и на двамата. — Втурва се навън, без да се обърне.
	Истън гледа как Аби си тръгва, после се обръща към мен и се засмива. Студен, безрадостен смях.
	— Прогони още една, а братле? Ела, Аби…
	— Ти я накара да избяга. Остави я на мира. Тя не е една от играчките ти, Истън — поклащам глава.
	— Какво, твърде добра е за боклук като мен?
	Да.
	— Не казах това — лъжа аз.
	— Пълни _глупости_. Не искаш да опетня невинната ти, сладка Аби. Не искаш да я прецакам. — Истън идва към мен. Вълната от алкохолни изпарения, носеща се от устата му, едва не ме поваля. — Шибан лицемер. Ти си гнилата ябълка. Ти си този, който проваля мацките. — Идва още по-близо, лицата ни са на сантиметри едно от друго, доближава устните си до ухото ми и изсумтява. — Ти провали Ела.
	Изтръпвам.
	Всички погледи са насочени към нас. Дами и господа, хаос цари сред семейство Роял. Близнаците не ми говорят. Себ сигурно е казал нещо на Сойер и сега и двамата ме гледат така, все едно съм прокажен. Истън лекува болката с безразборен секс. Гид е бесен на целия свят. А аз? Аз просто потъвам.
	— Добре. Приключих тук. Прави каквото искаш, приятел — казвам и се отдръпвам настрани, опитвайки да запазя самообладание.
	— Естествено, че правя каквото си искам — дърдори той.
	Виждам Уейд и му посочвам с глава вратата. Не ме оставя да го чакам дълго.
	— Гледай Истън да се прибере невредим. Не може да шофира — негодувам аз.
	— Ще се погрижа — кима той. — Прибирай се. На сутринта всичко ще е по-добре.
	Ако Ела се появи — да. Ами ако не се появи? Прецакани сме.
	Сломен, на път за къщи, се опитвам да не мисля за това как животът ми отива по дяволите. Ела я няма. Ийст е в пълна каша. Брук се върна. Не мога пак да се бия. Прекалено много ме болят ребрата, но ръцете ми са добре, затова се запътвам към стаята за вдигане на тежести и изкарвам яда си на боксовата круша.
	Представям си, че крушата съм аз. Удрям я, докато от ръцете ми шурва кръв и по целите ми крака остават червени следи.
	Изобщо не ми помага.
	По-късно измивам потта и кръвта под душа, обувам широк анцуг и се качвам горе. Вземам си от кухнята енергийна напитка, обаче поглеждам часа и се стряскам. Минава един. Бил съм в мазето почти час и половина.
	Изтощен, завличам задника си нагоре по стълбите. Може би тази вечер най-накрая ще успея да заспя. Коридорът е тъмен и всички врати са затворени, включително и вратата на Истън. Чудя се дали се е прибрал от партито.
	Докато се приближавам до стаята, чувам звуци. Приглушени пъшкания и охкания.
	„Какво по дяволите?“
	Дано Брук не е вътре.
	Отварям широко вратата и първото нещо, което виждам, е голият задник на брат ми. Той е на леглото ми. Както и Аби, която изстенва леко, когато брат ми прониква в нея. Сграбчила е раменете му, увила е крака около хълбоците му. Косата й е разпиляна по възглавницата ми.
	— Сериозно ли? — изръмжавам.
	Истън спира да се движи, но не маха ръката си от гърдата на бившата ми. Хвърля поглед през рамо и ме дарява със свирепа усмивка.
	— О, човече, това твоята стая ли е? Сигурно съм я объркал с моята. Извинявай, братле — изрича подигравателно.
	Затръшвам вратата и залитам обратно към коридора.


	Оставам да спя в стаята на Ела. Или по-скоро да лежа на леглото й и да размишлявам цяла нощ. Сутринта се натъквам на Истън в кухнята.
	— Аби ми хареса на вкус снощи — усмихва се, доволен от себе си, и отхапва парче ябълка.
	По случайност се замислям дали би му харесало, ако взема ябълката и я натъпча в гърлото му. Сигурно би се изсмял и би казал, че иска още една, само за да ми се докаже. Да докаже, но какво точно? Че ме мрази от дъното на душата си?
	— Не знаех, че ще си делим като близнаците — казвам и грабвам каната с вода с повече сила, отколкото ми се ще. Филтрираната течност се разлива върху ръката ми.
	— Защо не? — засмива се той насила. — Може би, ако аз чуках Ела, тя нямаше да си тръгне.
	Гняв замъглява очите ми.
	— Пипни я и ще…
	— Как да я пипна, като даже не е тук, задник такъв. — Истън хвърля нахапаната ябълка и тя се разбива в шкафа на сантиметри от главата ми. — Иска ми се това да беше тухла и да беше строшила главата ти.
	Да, много добре се справяме тук, в дома на Роял.
	Отбягвам Истън до края на деня.


>	Глава 7

	Измина още една седмица. Ела още я няма, братята ми все така не ми говорят. Животът е гаден, а не знам как да го оправя, затова и спрях да се опитвам. Оставих се на отчаянието и изключих света, прекарвам всяка вечер, чудейки се какво ли прави Ела. Дали е в безопасност. Дали й липсвам… разбира се, че не. Ако й липсвах, досега щеше да се е върнала вкъщи.
	В понеделник се събуждам и отивам на тренировка. На всички им е ясно, че с Истън сме скарани. Той е застанал в единия край на игрището, а аз — в другия. Разстоянието между нас е по-голямо от стадион. По дяволите, сигурно целият Атлантически океан би могъл да се побере в заформилата се между нас бездна.
	След тренировка Вал ме спира в коридора. Пренебрегвам желанието да прикрия топките си.
	— Просто ми кажи дали е добре — умолява ме тя.
	— Добре е.
	— Сърдита ли ми е? Направила ли съм нещо? — гласът й поддава.
	Да му се не види. Никой ли не може да сдържа чувствата си?
	— Какво съм аз? Да не съм ви консултант за двойки. Не знам защо не ти се обажда — тросвам се от яд.
	— Това беше гадно, Рийд. Тя е и моя приятелка. Не можете да я криете от мен — свъсва вежди.
	— Ако Ела искаше да те чуе, щеше да ти звънне.
	Това беше най-подлото, което можех да кажа, но все пак думите се изсипаха от устата ми. Преди обаче да успея да ги върна обратно, Вал вече е изчезнала.
	Ако Ела вече не ме мрази, то със сигурност ще го направи, когато се върне и види кашата, която съм забъркал.
	Гневен и изнервен, се извръщам и забивам крак в шкафчето. Металната врата се огъва под натиска и запраща вибрации по прасеца ми. Усещането не е особено приятно.
	Надолу по коридора чувам смях. Поглеждам нататък и виждам как Истън протяга ръка. Доминик Брънфелд удря нещо в дланта му. Неколцина от другите ни съотборници също вадят банкноти и ги подават.
	— Никога не съм мислил, че ще те видя изтерзан заради мацка. Разочароваш всички ни — казва Доминик, минавайки покрай мен.
	Показвам му среден пръст и чакам Истън да стигне до мен.
	— Искаш ли да ми обясниш какво става?
	— Най-лесно изкараните ми пари. — Истън развява пачката пред лицето ми. — Не си на себе си, братле. Всички в училище го знаят. Беше въпрос на време да загубиш самообладание. Затова избяга и Ела.
	— Тя ще се върне — дишам тежко.
	— О, да не би като по чудо да си я намерил посред нощ? Защото тя не е тук — казва той и разтваря широко ръце. — Виждаш ли я? Дом, ти виждаш ли я? — Дом извръща поглед от Истън към мен и обратно. — Не, не я вижда. Ами ти, Уейд? Виждаш ли я? Да не е била с теб под душовете?
	— Млъкни, Истън.
	Болка проблясва в погледа му и той се прави, че си заключва устата.
	— Млъквам, господарю Рийд. Ти знаеш кое е най-добро за семейство Роял, нали? Ти винаги правиш каквото трябва. Получаваш добри оценки. Играеш добре. Чукаш точните момичета. Освен когато не го правиш. — Обгръща врата ми и ме издърпва напред, за да се допрат челата ни. — И когато прецакаш нещо, засяга всички ни. Така че, защо _ти_ не млъкнеш, Рийд? Ела няма да се върне. Тя е мъртва — точно както скъпата ни майка. Само дето този път не е по моя вина, а по твоя.
	Срам ме залива като тъмно и грозно вещество, което полепва по костите ми и ме тегли надолу. Не мога да избягам от истината. Истън е прав. Аз допринесох за смъртта на мама и ако Ела е мъртва, ще е отново заради мен.
	Измъквам се от хватката му и се промъквам обратно в съблекалнята. Никога не съм се карал с братята си на обществено място. Винаги сме били един за всички и всички за един.
	Мама мразеше, когато се карахме вкъщи, но въобще не понасяше да го правим навън. Дори от най-невинната забежка се правеше, че не ни познава.
	Момчетата на Мария Роял никога не излагат нея или себе си пред хората. Един неодобрителен поглед от нея и започвахме да си изтупваме ризите и да се прегръщаме, като че ли е откриването на бейзболния сезон и просто сме щастливи да сме живи, макар да бяхме на косъм да се сбием.
	Вратата на съблекалнята се открехва. Не поглеждам да видя кой е. Знам, че не е Истън. Когато е гневен, предпочита да се усамоти.
	— В петък, преди мача, една от Пастелките е взела ножица и е отрязала косата на деветокласничка. Мацката се е разциврила и е избягала от училището.
	Напрягам се. Мамка му. Това трябва да е момичето, което профуча покрай мен и Делакорт и се качи във фолксвагена.
	— Руса, слаба? Кара пасат?
	Уейд кима и се настанява до мен на пейката, която изскърцва под тежестта му.
	— Ден преди Дев Кан да подпали научния проект на Джун Чен.
	— Джун не е ли ученик със стипендия?
	— Да.
	— Хм. Други прекрасни истории, които да ми разкажеш? — питам и неохотно се надигам.
	— Само тези са сочни. Чух слухове и за други глупости, но още не съм ги потвърдил. Джордан се е изплюла върху някакво момиче в час по здравеопазване. Гуди Белингъм предлага петдесет хилядарки на онзи, който се съгласи да се изредят на някоя на игрището.
	— Минаха едва две седмици. — Разтривам уморено челюстта си. Тъпо училище.
	— И през тези две седмици братята ти спряха да ти говорят, сдърпахте се с Делакорт, смачка шкафчето. О, и преди Ела да замине, явно ти е хрумнало, че не ти харесва лицето на Скот Гастънбърг, и си решил да го разкрасиш.
	— Говореше небивалици — обиди Ела. Не го чух, но по самодоволния му вид в клуба разбрах, че си мисли, че му се е разминало нещо. Не и под мое наблюдение.
	— Най-вероятно. Нищо, което излиза от устата на Гасти, не си струва да бъде чуто. Направи ни услуга, като му я затвори, но останалата част от училището се разпада. Трябва да бъдеш мъж.
	— Не ме интересува какво ще стане с „Астор“.
	— Може и така да е. Но без Роял, които да управляват всичко, училището ще отиде на кино. Хората говорят и за Ела. — Уейд се намества на твърдата метална повърхност.
	— Все тая. Да си говорят.
	— Сега казваш така, но какво ще й бъде на нея, когато се върне? Вече се сби с Джордан. Вярно, беше много секси. Но после стана и това с Даниел, а сега я няма. Всички казват, че е изчезнала, за да направи аборт или да се лекува от венерическа болест. Ако я криете, сега е времето да я извадите на показ и да се докажете като действаща сила.
	Не продумвам.
	Уейд въздиша.
	— Знам, че не ти харесва да си командващ, но познай какво, пич — такъв си, и то откакто Гид завърши. Ако оставиш нещата да ти се изплъзнат, до Хелоуин тук ще е истински кошмар. Ще има разпръснати по стените на училището черва и сиво вещество. Дотогава някой ще се превърне в Кери заради Джордан.
	Джордан. Това момиче носи само беди.
	— Защо не поемеш ти контрола тогава? Семейството ти има достатъчно пари да купи Джордановото — мърморя. Уейд идва от стара богата фамилия. Май в мазето си още имат златни кюлчета.
	— Не става дума за пари. А за Роял. Карате хората да ви слушат. Вероятно защото сте много.
	Прав е. Роял се разпореждат в училището от втората година на Гид тук. Не знам как се случи, един ден се събудихме и всички се подчиняваха на Гид. Ако някое хлапе прекрачеше границата, Гид го връщаше обратно в строя. Правилата бяха ясни. Заяждай се с някого от твоята величина.
	Величината е метафора. С твоята величина означаваше някой със същия статут, финанси, интелект. Ако Джордан погне някоя от Пастелките, няма проблем. Но да погне ученик със стипендия? Това никак не е добре.
	Ела бе попаднала в пролука. Не беше със стипендия. Не беше и богаташче. И аз си мислех, че спи с баща ми. Реших, че той е довлякъл някоя курва от първокласен публичен дом. Той и Стив обичаха често да посещават такива места на бизнес пътуванията си. Да, татко е от истинска класа.
	Стоях настрана и чаках, а всички чакаха мен. Освен Джордан. Тя веднага прозря какво правя. Видя, че Ела е направена от нещо по-здраво, каквото не бяхме виждали в „Астор Парк“. И я намрази. Аз бях привлечен.
	— Не искам такава власт — продължава Уейд. — Искам само да ме огрее, да поиграя малко футбол, да дразня гаджетата на мама и да се напивам. Мога да правя това и докато Джордан тероризира всяко красиво момиче, което я дразни с дишането си. А ти? Ти имаш съвест, човече. Но с всички тези глупости… с Даниел, който се разхожда по коридорите, сякаш не се е опитал да изнасили Ела… Е, мълчанието е знак за съгласие. Всички разчитат на теб. Бреме е, разбирам, но ако не се стегнеш, ще стане касапница. — Той се изправя.
	— Нека запалят училището. Не е моя работа да гася пламъците — смотолевям под нос. Ставам и се запътвам към вратата.
	— Брат.
	— Какво? — Спирам на вратата.
	— Поне ми кажи как ще се развият нещата. Не ми пука. Само искам да знам дали ще трябва да нося защитен костюм.
	Поглеждам през рамо и свивам рамене.
	— Колкото до мен, всичко да върви по дяволите.
	Чувам сломена въздишка зад себе си, но не оставам и секунда повече. Докато Ела е още безследно изчезнала, отказвам да се занимавам с друго освен с намирането й. Дори и всички около мен да са нещастни, хубаво. Може всички заедно да бъдем нещастни.
	Крача бавно по коридора с наведена глава. Почти успявам да стигна до стаята, без никой да ме заговори, когато познат глас ме вика.
	— Какъв е проблемът, Роял? Увесил си нос, защото никой не иска да си играе с теб ли?
	Спирам. Извъртам бавно лице към джафкащия от смях Даниел Делакорт.
	— Извинявай, не те чух. Искаш ли да повториш? Но на юмрука ми този път? — питам хладно.
	Той се спъва в собствените си крака, усещайки, че заплахата в гласа ми не е празна. Коридорът е пълен с деца, тъкмо приключили с извънкласните си дейности. Учениците, които се занимават с музика, отборът по дебати, мажоретният състав, клубът по науките.
	Приближавам го целеустремен, адреналин тече във вените ми. Предния път успях да стоваря един удар върху този помияр, но само един. Братята ми ме извлякоха, преди да успея да нанеса истинско поражение.
	Днес никой няма да ме спре. Стадото животни, което съставя ученическото тяло на „Астор Парк“, надушва кръвта във въздуха.
	Делакорт леко се завърта настрани, така че да не е изцяло с лице към мен, но е наясно, че е с гръб към мен. „Не бих нападнал някого в гръб. Това е твоята специалност“, иска ми се да се заям.
	Делакорт обаче мисли по друг начин. Дъската му хлопа, преследва хора, които смята за по-слаби от себе си.
	От стройното му тяло се излива гняв на вълни. Какъвто е страхливец, не му допада да му се противопоставят. Все пак тати винаги го спасява. Няма нищо, но тати го няма тук в момента, нали?
	— Всичко ли опира до насилие при теб, Рийд? Мислиш, че юмруците ти могат да решат проблемите ти?
	— Поне не използвам наркотици, за да се справя с тях. Мацките не те искат, затова ги упояваш. Това е твоят стил, нали? — Усмихвам се, доволен.
	— Ела го искаше.
	— Не ми харесва името й да излиза от устата ти. По-добре го забрави. — Пристъпвам напред.
	— Или какво? Ще се бием до смърт? — Той разперва ръце към публиката, за да ги подкани да се смеят с него, но те или го мразят, или ги е страх от мен, защото получава само сподавено хихикане.
	— Не. Мисля, че ти си загуба на пространство. Ползваш кислород, който би бил по-ползотворен, ако излизаше от нечий задник. Не мога да те убия, поради тъпи законови причини и така нататък, но мога да те нараня. Мога да направя мизерен всеки твой буден миг. Махни се от това училище, пич. Никой не те иска тук — казвам, сякаш споделям факт.
	— Теб никой не иска — присмива се той. Дъхът му прекъсва.
	Поглежда към зяпачите за подкрепа, но те проявяват по-скоро жив интерес към възможното кръвопролитие. Скупчват се по-близо и избутват Даниел напред.
	Слабакът в него подивява. Замеря ме с телефона си и пластмасовият калъф одрасква челото ми. Всички си поемат дъх. Нещо топло и алено се стича на тънка струйка и замъглява зрението ми, покрива устните ми.
	Мога да го фрасна. Това би било лесно. Но аз искам наистина да го заболи. Затова го хващам за раменете и удрям челото си в неговото.
	Кръвта ми обагря лицето му и аз се ухилвам доволно.
	— Лицето ти вече е по-красиво. Да видим какво друго чудо ще мога да извърша за теб. — Шамаросвам го, здраво.
	Той почервенява от яд, не толкова от самата болка, колкото от пренебрежението на досега ми. Шамарът е оръжието на момичетата, не удар, който момчета биха си разменили. Дланта ми издава пляскащ звук, когато отново го зашлевявам. Даниел отстъпва назад, но не може да избяга далече от мен — отстъплението му е препречено от шкафчетата.
	Ухилен, пристъпвам напред и пак го изплющявам. Той блокира с ръка, но оставя цялата си лява страна незащитена. Плясвам го бързо два пъти по лявата буза и се отдръпвам.
	— Удари ме. _Удари ме._ Използвай юмрука си — крещи той.
	— Не заслужаваш юмруците ми. Ползвам ги само върху мъже. — Усмихвам се още по-широко.
	Удрям го отново, но този път толкова силно, та кожата му да се цепне. Кръв се насъбира около раната, ала това не задоволява жаждата ми за отмъщение. Плясвам едното му ухо, после другото. Едва-едва се опитва да се защити.
	Даниел свива устни и събира слюнка. Отскачам вляво, за да избегна храчката, която изплюва. Отвратен го хващам за косата и навирам главата му в шкафчето.
	— Когато Ела се върне, няма да иска да вижда боклук като теб наоколо, така че или напусни, или вземи да тренираш уменията си за спотайване, защото не искам повече да те виждам или чувам.
	Не чакам отговор — удрям челото му в металното шкафче и го пускам.
	Свлича се на земята, седемдесет и седем килограмов тъпак се стоварва на пода като захвърлена играчка.
	— Мислех, че не ти пука — мърка Уейд, когото откривам зад себе си.
	Усмивката, с която го удостоявам, трябва да е била дивашка, защото всички освен Уейд и неотлъчната му сянка Хънтър отстъпват назад.
	Навеждам се и вземам телефона на Даниел от земята, после го обръщам и вдигам отпуснатата му ръка. Отключвам екрана с палеца му и набирам номера на баща ми.
	— Калъм Роял — отговаря той нетърпеливо.
	— Здравей, татко. Ще се наложи да дойдеш до училище.
	— Рийд? Откъде се обаждаш? — пита настоятелно.
	— От телефона на Даниел Делакорт. Синът на съдия Делакорт. Донеси и чековата си книжка. Здраво го ступах. Той си го просеше де, буквално — казвам, развеселен.
	Затварям и прокарвам ръка през лицето си, за да избърша кръвта, която се стича от порязаното и капе в окото ми. Заставам над тялото на Даниел.
	— До скоро — отсъждам провлачено. — Уейд. Хънтър — кимам на големия, тих нападател.
	Той също кимва с брадичка и аз се запътвам навън да подишам малко свеж въздух.


	Татко се пени покрай устата, когато се появява в чакалнята пред кабинета на директора Берингър. Не коментира нищо за разкървавеното ми чело. Само ме хваща за ревера на униформата и ме повдига близо до лицето си.
	— Това трябва да престане — изсумтява.
	Изплъзвам се от ръцете му.
	— Успокой се, не съм се сбивал повече от година — напомням му.
	— Медал ли искаш за това? Потупване по гърба? Господи, Рийд, колко пъти трябва да минем през това? Колко проклети чека трябва да напиша, преди да поумнееш?
	— Даниел Делакорт дрогира Ела на едно парти и се опита да я изнасили. — Гледам го право в очите.
	Татко вдишва насечено.
	— Господин Роял.
	Обръщаме се и виждаме секретарката на Берингър, която стои пред отворената врата на директора.
	— Господин Берингър ще ви приеме веднага — оповестява тя прямо.
	— Стой тук, ще се погрижа за това — подмята татко през рамо и минава покрай мен.
	Опитвам се да скрия задоволството си. Успях да изкарам гнева си тук, а татко ще разчисти бъркотията. Яко. Не че смятам случилото се за „бъркотия“. Делакорт си го заслужи. Заслужаваше як пердах още в нощта, когато нарани Ела, но не въздадох възмездие, понеже се заплеснах — бях твърде зает да се влюбвам в нея.
	Насаждам задника си на мекия стол в чакалнята и старателно отбягвам неодобрителното мръщене, което секретарката на Берингър непрестанно ми отправя.
	Срещата на татко с Берингър продължи по малко от десет минути. Седем, ако часовникът над вратата е верен. Излезе от кабинета с обичайния триумфален поглед, който има, когато сключва някоя доходоносна бизнес сделка.
	— Всичко е наред — казва и ми прави знак да го последвам. — Върни се в час, но гледай да се прибереш право вкъщи след училище. Братята ти също. Без странични спирки. Трябвате ми всички у дома.
	— Защо? Какво става? — питам и внезапно се напрягам.
	— Щях да почакам да ви кажа след училище… но така или иначе вече съм тук… — Татко спира насред огромното, облицовано с дърво фоайе. — Детективът е намерил Ела.
	Преди да успея да схвана смайващата новина, татко вече е излязъл, оставяйки ме да зяпам слисан след него.


>	Глава 8
>	Ела

	Автобусът пристига в Бейвю прекалено, прекалено скоро. Не съм готова. Но знам също и че никога няма да съм. Предателството на Рийд се е загнездило в мен. Прокрадва се във вените ми като черен катран, атакува каквото е останало от сърцето ми като скоротечен рак.
	Рийд разби сърцето ми. _Изигра ме._ Накара ме да повярвам, че нещо хубаво може да съществува в този ужасен, шибан свят. Че на някого може наистина да му пука за мен.
	Трябваше да се досетя. Прекарах целия си живот в мизерия и като обезумяла се опитвах да изпълзя от нея. Обичам майка си, но исках повече от живота, който ни бе осигурила. Мечтаех за повече от занемарени апартаменти, мухлясали остатъци и отчаяни опити да свържем двата края.
	Калъм Роял ми даде това, което мама не можа — пари, образование, луксозно имение, в което да живея. Семейство. И…
	„Една илюзия“, негодува огорчен глас.
	Да, предполагам, че това беше. И най-тъжното е, че Калъм дори не знае. Дори не съзнава, че живее в къща, пълна с лъжи.
	Или пък знае. Може и да е съвсем наясно, че синът му спи с…
	Не. Отказвам да си припомням онова, което видях в спалнята на Рийд вечерта, когато избягах от града.
	Ала образите вече набъбват на повърхността на съзнанието ми.
	Рийд и Брук в леглото му.
	Брук гола.
	Как го докосва.
	Звук като от гадене се изтръгва от устата ми и кара жената от съседната седалка да ме погледне тревожно.
	— Добре ли си, миличка? — пита.
	Преглъщам надигналото се неприятно чувство.
	— Добре съм — казвам тихо. — Малко ме боли стомахът.
	— Стой спокойно. Ей сега ще отворят вратите. След секунда ще излезем оттук — усмихва се тя успокояващо.
	Боже. Не. След секунда е твърде скоро. Не искам да сляза от този автобус. Не искам парите, които Калъм ми пробута в Нашвил. Не искам да се върна в имението на Роял и да се преструвам, че сърцето ми не е пръснато на милион парченца. Не искам да виждам Рийд, нито пък да чувам извиненията му. Ако изобщо има.
	Не изрече нито дума, когато го заварих с приятелката на баща му. _Нито дума._ Кой знае, може да мина през онази врата и да открия, не Рийд се е върнал към старото си жестоко аз. Може би всъщност предпочитам това, тогава ще мога да забравя, че съм го обичала.
	Препъвам се по стълбите на автобуса, притискам дръжката на раницата плътно към рамото си. Слънцето вече е залязло, но цялата автогара свети. Хората жужат около мен, шофьорът стоварва багажа им от търбуха на превозното средство. Нямам друг багаж освен раницата.
	Вечерта, когато избягах, не взех нито една от луксозните дрехи, които Брук ми бе купила, и сега те ме чакат в имението. Искам да изгоря всяко парче плат. Не желая да нося тези дрехи, нито пък да живея в тази къща.
	Защо Калъм не ме остави на мира? Щях да започна нов живот в Нашвил. Можех да съм _щастлива_. Рано или късно.
	А сега отново съм в лапите на Роял, след като Калъм използва какви ли не заплахи, та да ме върне. Не мога да повярвам колко далеч стигна, за да ме намери. Оказа се, че банкнотите от първоначалните десет хиляди, които ми даде, са били с последователни серийни номера. Трябваше само да изчака да използвам някоя, за да открие къде съм.
	Дори не искам да знам колко закона е нарушил в тази страна, за да проследи сериен номер на стодоларова банкнота. Но предполагам, че хората като Калъм са над закона.
	Клаксон на кола изсвирва и застивам неподвижно — черен линкълн спира до бордюра. Това е същият автомобил, който следеше автобуса от Нашвил до Бейвю. От мястото зад волана слиза Дюранд, шофьорът бодигард на Калъм, който е колкото планина и също толкова страшен.
	— Как беше пътуването? Гладна ли си? Да спрем ли за храна? — пита дрезгаво.
	Тъй като Дюранд не е разговорлив, се чудя дали Калъм не му е наредил да бъде по-мил с мен. Аз не съм получила такава заповед, затова въобще не съм мила, когато казвам ниско:
	— Влизай в колата и карай.
	Ноздрите му се разширяват.
	Не се чувствам гузна. Дойде ми до гуша от тия хора. Оттук нататък те са мои врагове. Те са пазачите на затвора, а аз съм затворникът. Не са ми приятели нито семейство. Не са ми никакви.


	Дюранд спира колата на кръговата алея пред къщата. Струва ми се, че всяка лампа в имението свети. Тъй като, общо взето, то представлява огромен правоъгълник почти само от стъкло, ярката светлина е заслепяваща.
	Дъбовите врати зад колоните при входа се отварят широко и Калъм се появява — тъмната му коса е съвършено фризирана, а костюмът му по поръчка прилепва по едрата му фигура.
	Изопвам се, готова да посрещна поредния сблъсък, но попечителят ми се усмихва тъжно.
	— Добре дошла у дома.
	Няма нищо приветствено в това. Този мъж ме проследи чак до Нашвил и ме заплаши. Списъкът му с потресаващи последствия, ако не се върна, изглеждаше безкраен.
	Щял да прати ме арестуват като беглец.
	Щял да ме докладва на полицията, че използвам личната карта на мама.
	Щял да им каже, че съм откраднала десетте хиляди и да ме обвини в кражба.
	Не се поддадох на нито една от тези заплахи. Само заявлението му, че където и да избягам, пак ще ме намери, ме убеди. Където и да отида — той ще е там. Ще ме преследва до края на живота ми, защото, както ми припомни, го дължи на баща ми.
	Баща ми — мъж, когото не познавам. От това, което чувам, е бил разглезен, егоистичен гадняр, женен за гладна за пари, зла жена. Докато е бил женен за нея, е напомпал младо момиче, когато е бил на суша преди осемнадесет години, и някак е забравил да каже на жена си или на когото и да било другиго за това.
	Не дължа на Стив о’Халоран нищо. Нито пък на Калъм Роял. Но и не искам до края на живота ми непрекъснато да се озъртам. Калъм не блъфира. Няма да спре да ме преследва дори отново да избягам.
	Влизам след него в имението, напомням си, че съм силна. Издръжлива. Мога да понеса да живея две години с Роял. Само трябва да се преструвам, че ги няма. Ще се съсредоточа върху завършването на гимназията и после ще замина за някой колеж. Само да завърша и повече кракът ми няма да стъпи в тази къща.
	Горе Калъм ми показва новата охранителна система, която е инсталирал на стаята ми. Биометричен скенер, който идентифицира отпечатъка, вероятно такъв използва в „Атлантик Авиейшън“. Само моята длан може да осигури достъп, а това означава без късни нощни посещения от Рийд. Без гледане на филми с Истън. Тази спалня е моята килия и точно това искам.
	— Ела — казва предпазливо Калъм и ме следва в стаята — точно толкова розова и момичешка, колкото я помня. Калъм се е консултирал с декоратор, но е избрал всичко сам, което само доказва, че нищо не разбира от тийнейджърки.
	— Какво? — питам.
	— Знам защо избяга и искам да…
	— Знаеш? — прекъсвам го, изпълнена с подозрение.
	— Рийд ми каза — кима той.
	— Той ти е казал? — Не мога да сдържа или прикрия изненадата си. Рийд е признал на баща си за Брук? И той не го е изритал? За бога, Калъм въобще не изглежда разстроен. Какви са тия хора?
	— Разбирам защо вероятно те е било срам да дойдеш да ми кажеш, но искам да знаеш, че винаги можеш да говориш с мен за всичко — продължава Калъм. — Всъщност мисля, че трябва да подадем жалба в полицията още утре сутрин.
	— Жалба? — Напълно недоумявам.
	— Онова момче трябва да бъде наказано за това, което е натворило, Ела.
	— Онова момче? — Какво, по дяволите, става? Калъм иска да арестуват сина му за… за какво? Секс с малолетни? Аз съм девствена. Мога ли да бъда осъдена за… Леле. Цялата се изчервявам.
	От следващите му думи се стъписвам.
	— Не ми пука, че баща му е съдия. На Делакорт не може да му се размине заради дрогиране и опит за сексуално насилие над момиче.
	Вдишвам рязко. О, боже. Рийд е споделил с Калъм какво се е опитал да ми причини Даниел? Или по-скоро въпросът е защо сега, а не преди седмици, когато се случи?
	Каквито и причини да е имал Рийд, ненавиждам го, задето е издал това. Последното, което искам, е да намесвам полицията или да се окажа в дълъг и сложен съдебен процес. Мога да си представя точно какво ще се случи в заседателната зала. Стриптийзьорка гимназистка набеждава богато бяло момче, че се е опитало да я надруса, за да прави секс с нея? Никой няма да повярва.
	— Няма да подам жалба — отвръщам сковано.
	— Ела…
	— Не е кой знае какво, ясно? Синовете ти ме откриха, преди Даниел да ми навреди. И не заради това избягах, Калъм. Аз просто… Не принадлежа на това място, разбра ли? — Усещам раздразнението в себе си. — Не ставам за богата принцеса, която ходи на уроци и пие на вечеря чаша шампанско за хиляда долара. Това не съм аз. Не съм изискана или богата, или…
	— Но ти си богата — прекъсва ме той. — Ти си много, много богата, Ела, и е крайно време да го приемеш. Баща ти ти остави цяло богатство и в някой от следващите дни ще се наложи да седнем с адвокатите на Стив и да решим какво ще правиш с парите. Инвестиции, влогове и тем подобни. Даже — изважда кожен портфейл и ми го подава — парите ти за месеца, както се споразумяхме, и кредитна карта.
	Изведнъж ми прималява. Споменът за Рийд и Брук е единственото, върху което се бях съсредоточила, откакто заминах. Съвсем бях забравила за наследството от Стив.
	— Ще го обсъдим друг път — промълвявам.
	Той кима.
	— Сигурна ли си, че няма да размислиш за информирането на властите относно Делакорт?
	— Няма да размисля — отвръщам категорично.
	— Добре — примирява се той. — Искаш ли да ти донеса нещо за ядене?
	— Ядох на последната спирка за почивка. — Искам да се махне и той го знае.
	— Добре. Е, защо не си легнеш по-рано? Сигурно си изтощена от дългото пътуване. Ще си поговорим утре — добавя и се извръща към вратата.
	Калъм излиза, но се дразня, като виждам, че не е затворил вратата докрай. Отивам да я затворя, но точно в този момент тя се отваря широко и едва не ме събаря по задни части.
	В следващия момент чифт здрави ръце ме обгръщат силно.
	Първо се вцепенявам, защото мисля, че е Рийд, но когато виждам, че е Истън, се отпускам. Той е също толкова висок и мускулест, със същите сини очи и тъмна коса, но ароматът на шампоана му е по-сладък и афтършейвът му не е толкова остър като на Рийд.
	— Истън — започвам, но ахвам, когато при звука от гласа ми той затяга прегръдката.
	Остава безмълвен. Прегръща ме така, сякаш съм одеялцето му, с което се чувства в безопасност. Отчаяна прегръдка, която може да ти строши ребрата, а и не можеш да дишаш. Опира брадичка на рамото ми и заравя глава в косата ми. Би трябвало да съм сърдита на всеки Роял в това имение, ала не мога да се възпра и да не го погаля по косата. Това е Истън, когото сама обявих за свой „по-голям“ брат, макар да е на моите години. Той е над живота, непоправим, често досаден и никога не знае какво прави.
	Сигурно е знаел за Рийд и Брук, няма как Рийд да е пазил това в тайна от него, и все пак не мога да се накарам да го мразя. Не и когато трепери в ръцете ми. Не и когато се отпуска назад и ме гледа с такова преизпълващо облекчение, че чак дъхът ми спира.
	И после, докато мигна, и него го няма, изчезва от стаята, без да продума. Усещам искра на тревожност. Къде са остроумните забележки? Няма да се оставя пак да бъда въвлечена в драмата на Роял, не и ако искам да оцелея тук.
	Пъхвам портфейла в раницата си, свалям суитшърта и се катеря на леглото. Допирът на голите ми ръце до копринената кувертюра е направо божествен.
	В Нашвил бях отседнала в мотела с най-грапавите чаршафи, които съществуват. Освен това бяха целите на петна, които никога, ама никога не искам да разбера от какво са. Бях си намерила работа като сервитьорка в крайпътен ресторант, когато Калъм се появи по същия начин, по който се появи в Къркуд и ме извлече от стриптийз клуба.
	Още не мога да преценя дали животът ми е бил по-хубав, или по-лош, преди Калъм Роял да се появи.
	Сърцето ми се свива, когато си представям лицето на Рийд. По-лош, решавам. Много по-лош.
	Сякаш знаейки, че си мисля за него, Рийд проговаря иззад затворената врата.
	— Ела. Пусни ме да вляза.
	Изобщо не му обръщам внимание.
	— Моля те. Трябва да поговорим. — Почуква два пъти.
	Обръщам се на една страна с гръб към вратата. Гласът му ме убива.
	От другата страна на вратата се чува стон.
	— Наистина ли мислиш, че този скенер ще ме спре, скъпа? Познаваш ме — изчаква. — Хубаво. Сега се връщам. Отивам за инструменти — добавя, понеже не отговарям.
	Заплахата, която знам, че не е напразна, ме кара да скоча от леглото. Слагам ръка на скенера и силно бипкане изпълва стаята, вратата се отключва. Отварям и срещам погледа на мъжа, който, преди да замина, бе започнал процеса по унищожаването ми. Слава богу, прекратих това. Никога вече няма да се доближи толкова, та да има въздействие върху мен.
	— Не съм _ти_ скъпа — изсумтявам. — Не съм _нищо_ за теб, както и ти за мен, разбра ли ме? Не ме наричай скъпа. Не ме наричай нищо. За бога, стой далеч от мен.
	Сините му очи ме оглеждат щателно от глава до пети.
	— Добре ли си? — пита с дрезгав глас.
	Толкова слабо дишам, та е цяло чудо, че не съм припаднала. Не ми достига кислород. Дробовете ми горят, виждам в червено и замъглено. Не чу ли какво му казах?
	— Отслабнала си. Не си се хранила — отбелязва той безизразно.
	Опитвам се да затворя вратата.
	Той просто поставя длан върху нея, избутва я и влиза, а аз се взирам гневно в него.
	— Излез — срязвам го.
	— Не — продължава да ме оглежда, сякаш търси травми по мен.
	Трябва да прегледа себе си, _той_ е този, който изглежда като пребит. Буквално — лилава синина се подава от яката на тениската му. Участвал е в бой наскоро. Или може би няколко боя, съдейки по това как лицето му леко се изкривява, като си поема въздух, сякаш ребрата му не могат да понесат самото дишане.
	„Чудесно“, грачи отмъстителното у мен. Заслужава да страда.
	— Добре ли си? — пита отново, без да отмества очи от моите. — Някой… докосна ли те? Нарани ли те?
	Истеричен смях набъбва у мен.
	— Да! Някой ме нарани! _Ти_ ме нарани!
	— Тръгна, преди да ти обясня. — Гняв помрачава лицето му.
	— Няма обяснение, което да ми дадеш, та да ти простя. Чука гаджето на баща си! — крясвам.
	— Не. Не съм — отвръща непоклатимо.
	— Глупости.
	— Истина е. Не съм. — Поема си отново дъх. — Не и онази вечер. Искаше да ме накара да говоря с татко вместо нея. Опитвах се да се отърва от нея.
	Опулвам се в недоумение.
	— Та тя нямаше дрехи! — виквам. Умът ми се блъска заради нещо конкретно, което той каза.
	_Не онази вечер?_
	Неприязън се надига в гърлото ми.
	— Да се престорим за секунда, че ти вярвам, че не си спал с Брук онази вечер, което не е така. — Гледам го свирепо. — Но да се престорим, че е така. Все пак си спал с нея друг път, така ли?
	Вина, дълбока и очевидна, проблясва в очите му.
	— Колко пъти? — питам настоятелно.
	— Два, може би три. — Рийд плъзва длан през косата си.
	Сърцето ми спира. О, боже мой. Част от мен се надяваше на отрицание. Но… той наистина признава, че е правил секс с приятелката на баща си. Повече от _веднъж_?
	— Може би? — изскърцвам.
	— Бях пиян.
	— Противен си — прошепвам.
	Дори не трепва.
	— Не съм бил с нея, докато аз и ти бяхме заедно. От мига, в който между нас стана нещо, съм твой. Само твой.
	— О, каква щастливка съм. Получих мръсните остатъци на Брук. Ура!
	Този път _трепва_.
	— Ела…
	— Млъкни! — Вдигам ръка, толкова съм отвратена, че не мога да го погледна. — Няма изобщо да те питам защо си го направил, защото знам много добре. Рийд Роял мрази татенцето си. Рийд Роял решава да си го върне на татенцето. Рийд Роял прави секс с гаджето на татенцето. — Гади ми се. — Даваш ли си сметка колко сбъркано е това?
	— Да. Давам си сметка. Но никога не съм твърдял, че съм светец. Допускал съм много грешки, преди да те срещна — гласът му е тих и дрезгав.
	— Рийд — поглеждам го право в очите. — Никога няма да ти простя това.
	— Не говориш сериозно. — Решителност пробягва в погледа му.
	— Нищо, което кажеш или направиш, няма да ме накара да забравя какво видях онази вечер в спалнята ти. Радвай се, че си държа устата затворена, защото ако Калъм разбере, ще изгуби разсъдъка си. — Пристъпвам към вратата.
	— Не ми пука за баща ми. — Рийд се приближава към мен. — _Ти_ ме изостави — изстенва.
	Ченето ми пада.
	— Ти си ми сърдит, защото си тръгнах? Разбира се, че ще си тръгна! Защо бих прекарала и секунда повече в тази ужасна къща след това, което направи?
	Приближава се още повече, огромната му фигура навлиза в личното ми пространство, протяга се да хване брадичката ми. Свивам се при допира му, погледът му става още по-пронизващ.
	— Липсваше ми през всяка секунда, в която те нямаше. Мислех за теб всяка проклета секунда. Искаш да ме мразиш за стореното? Не се тревожи — мразя себе си много преди ти да се появиш. Спах с Брук и ще трябва да живея с това. — Пръстите му под брадичката ми треперят. — Но онази нощ не съм я чукал и няма да те оставя да захвърлиш това, което имаме, защото…
	— Което имаме? Нямаме нищо. — Отново ми призлява. Приключих с разговора. — Излез от стаята ми, Рийд. В момента не мога да те гледам.
	Понеже не помръдва, слагам ръце на гърдите му и го избутвам. Силно. И продължавам да бутам и удрям мускулестите му гърди, докато го поместя, сантиметър по сантиметър, до прага. Леката усмивка на лицето му още повече ме разгневява. Забавно ли му е? Всичко ли е игра за тоя тип?
	— _Излез_ — нареждам. — Приключих с теб.
	Поглежда ръцете ми, които още са върху него, после лицето ми, което, сигурна съм, е по-червено от домат.
	— Разбира се. Тръгвам си, щом това искаш. Но не сме приключили, Ела. Дори не сме близо до приключили — вирва вежда.
	Едва дочаквам да пристъпи прага и затръшвам вратата в лицето му.


>	Глава 9

	Първото нещо, което виждам, когато се събуждам, е вентилаторът на тавана. Меките и тежки памучни чаршафи ми напомнят, че вече не съм в онзи скапан мотел със стаи за по четиридесет долара на нощувка, а съм отново в палата на Роял.
	Всичко си е същото тук. Усещам мириса на Рийд по калъфките, сякаш е спал тук всяка вечер, докато ме е нямало. Хвърлям възглавницата на земята и си записвам наум да купя нови чаршафи.
	Правилно ли постъпих, като се върнах? Имах ли избор? Калъм доказа, че може да ме открие навсякъде. Поставих каквито можах изисквания. Ключалката със скенера на вратата на спалнята ми. Кредитна карта на мое име. Обещание, че щом завърша гимназия, зоркото наблюдение ще престане.
	Въпросът, който би трябвало да си задавам, е дали ще оставя някакъв тип да провали живота ми. Толкова ли съм слабохарактерна, та да не мога да се справя с Рийд Роял? Винаги съм се справяла, първо се грижех за майка си, а после и за себе си. С течение на времето раната в сърцето ми от смъртта на мама оздравя. Раната, която Рийд издълба, също ще зарасне.
	Нали?
	Обръщам се и виждам на нощното шкафче телефона, който Калъм ми беше дал. Бях го оставила заедно с колата, дрехите и всички останали подаръци. Но това, че се отделих от семейство Роял, и по-точно от Рийд, не означаваше, че съм спряла да мисля за него. Така и не успях да го оставя зад себе си и спомените ме преследваха през всеки пропътуван километър.
	Грабвам телефона, решена да посрещна последствията от кашата, която бях оставила. Всички тези съобщения ме изпълват със смесени чувства. Никога преди, когато съм си заминавала, не съм липсвала никому. С мама не оставахме някъде за по-дълго от няколко години.
	Имам над трийсет съобщения от Валери и няколко от Рийд. Неговите изтривам, без да ги прочета. Има няколко и от Истън, но подозирам, че също са от Рийд, та изтривам и тях. Останалите са от шефката ми Луси, собственичката на „Френска плитка“, пекарна близо до „Астор Парк“. Отначало съобщенията й издават загриженост, а после — припряност.
	От съобщенията на Вал стомахът ми се свива на кълбо. Трябваше да й кажа. Мислех си много за това, докато ме нямаше, но ме беше страх. Не само, че Роял можеха да я подмамят да издаде информация, но и защото тя ме свързваше с нещо, което исках да забравя. И все пак се чувствам гадно заради начина, по който постъпих с нея. Ако тя се бе изпарила така, щях да побеснея.
	_Съжалявам. Аз съм най-скапаният приятел на света. Още ли искаш да поговорим?_
	Оставям телефона и се взирам в тавана. За моя изненада телефонът веднага звънва. Снимката на Вал изскача на екрана.
	Поемам дълбоко дъх и вдигам.
	— Здравей, Вал.
	— Къде беше? Звънях ли, звънях! — пищи тя.
	Понечвам да й пробутам извинението с болестта, но думите й ме спират.
	— И въобще не ми казвай, че си била болна, защото никой не боледува две седмици, без да звънне един телефон! Е, освен ако не е източник на разпространяващ се зомби апокалипсис.
	Слушам притеснените й думи и си мисля как това е изпитание за приятелството ни. Дори след като две седмици не съм отговаряла на обажданията й, тя е склонна да ме приеме отново в живота си. Да, задава въпроси, но такива, чиито отговори заслужава да знае. Тя е важна за мен. Толкова важна, та да получи откровен отговор, независимо колко ми е неудобно.
	— Избягах — признавам.
	— О, Ела, не. Какво са ти сторили тези Роял? — въздиша тъжно.
	Не искам да я лъжа.
	— Аз… не съм готова да говоря за това. Но може и да съм преувеличила…
	— Защо не дойде при мен? — Болката е осезаема във всяка нейна дума.
	— Не помислих за това. Аз… Нещо се случи тук, качих се в колата, купих си билет за автобуса и заминах. Мислех само как да стигна възможно най-далеч оттук. Не се сетих да дойда при теб. Не съм свикнала да разчитам на друг. Съжалявам.
	За момент настъпва тишина.
	— Още съм ти ядосана.
	— Така и трябва.
	— Днес ще дойдеш ли на училище?
	— Не. Пристигнах късно снощи и Калъм ми даде един ден да се настаня.
	— Хубаво. Тогава и аз няма да ходя, а ти ще дойдеш и ще ми разкажеш всичко.
	— Ще ти кажа каквото мога. — Не искам повече да мисля за онова с Брук и Рийд. Искам да забравя, че се е случило. Искам да забравя, че допуснах Рийд в сърцето си.
	— И аз имам някои неща за разправяне — признава тя. — Кога можеш да дойдеш?
	Проверявам часа.
	— След час? Трябва да се изкъпя, да ям, да се облека.
	— Звучи добре. Влез през задната врата, иначе леля ми ще се чуди защо не сме на училище.
	Вал живее с леля си, за да може да посещава „Астор Парк“. Виждала съм само злата й братовчедка Джордан. Предполагам, че денят, в който си играя на криеница, не е най-подходящият да се запозная с останалата част от семейството й.
	— Разбрано. До скоро.
	Вдишвам дълбоко и се обаждам на Луси.
	— Здравей, Луси. Ела е. Съжалявам, че изчезнах така. Може ли да дойда следобед?
	— И аз съжалявам, но не мога да говоря сега. Пълно е. — Луси е рязка и изведнъж се разкайвам, че не отидох още щом отворих очи сутринта. — Ако можеш да минеш днес преди два, може да поговорим.
	— Ще съм там — обещавам. Имам чувството, че няма да ми хареса това, което ще ми каже.
	Ставам бавно от леглото, къпя се и обувам чифт стари джинси и фланелена риза. По ирония на съдбата, бях облечена по същия начин първия път, когато пристигнах в имението на Роял. Гардеробът ми е пълен със скъпи дрехи, но не бих взела и конец, избран от Брук Дейвидсън. Може това да е дребнаво и глупаво, но не ми пука.
	Отварям вратата и спирам. Рийд се е подпрял на стената срещу стаята ми.
	— Добро утро.
	Затръшвам силно вратата.
	Гръмкият му глас лесно минава през нея.
	— Колко време ще ме пренебрегваш?
	Две години. Не. Възможно най-дълго.
	— Няма да си тръгна. А рано или късно, ще ми простиш, така че просто ме изслушай — добавя.
	Отивам до прозореца при леглото и поглеждам надолу. Разстоянието от втория етаж до земята е твърде голямо, пък и не съм сигурна, че цялата работа със спускането по завързани чаршафи ще свърши работа в истинския свят. С моя късмет чаршафите ще се развържат, ще се озова на земята с няколко счупени ребра и със седмици ще трябва да стоя прикована към леглото.
	Отивам до вратата, отварям и марширувам покрай него, без да продумам.
	— Извинявай, че не ти казах за историята с Брук.
	„Може да си вземеш извиненията и да се задавиш с тях!“
	Насред стълбите ме хваща за ръката и ме дръпва така, та да съм с лице към него.
	— Знам, че още ти пука, иначе не би ме наказвала с мълчание. — Дори има наглостта да ми се усмихва.
	О, боже мой. _Не_ му е позволено да се усмихва. Първо, защото е невероятно секси, когато го прави. И второ, защото… уф… защото съм му _бясна_.
	Хвърлям му леден поглед и издърпвам ръката си.
	— Реших, че няма да си губя времето и енергията по хора, които не го заслужават.
	Рийд изчаква да сляза и вика след мен:
	— Значи не ти пука за Истън?
	Споменаването на Истън ме кара да се обърна, защото освен Вал Истън стана един от най-близките ми приятели тук.
	— Случило ли се е нещо с него?
	Рийд също слиза до мен.
	— Да. Ти избяга, а целият му живот е пълен с жени, които обича и които го изоставят.
	Поруменявам от угризение.
	— Не съм изоставила _него_.
	„Изоставих твоя лъжлив задник.“
	Рийд свива рамене.
	— Тогава ще трябва ти да го убедиш в това, не аз. Но съм сигурен, че ще го спечелиш на своя страна.
	Какъв арогантен задник. Смекчавам колкото е възможно изражението си в най-миловидната физиономия, която мога да извадя.
	— Ще ми направиш ли една услуга?
	— Разбира се.
	— Вземи си снизхождението, нежеланите съвети и зловещото дебнене пред стаята ми и си ги заври отзад.
	Правя пирует и тръгвам. Но излизането ми не е никак грандиозно, защото Рийд просто ме следва до кухнята, където откривам всички от семейство Роял с изключение на Гидиън.
	— Никой ли няма тренировка днес? — питам бдително.
	Истън и Рийд играят футбол. И двамата трябваше да са в училище вече. Калъм обикновено е в офиса си преди изгрев-слънце. Нямам никаква представа кога се излюпват близнаците от леглото. Тази сутрин всички седят на огромната стъклена маса в ъгъла, откъдето се вижда басейнът, а зад него и Атлантическият океан.
	— Специален ден — отвръща Калъм иззад ръба на чашата си с кафе. — Всички ще участват в семейното събиране. Сандра ти е приготвила закуска, в хладилника е. Защо не я вземеш и не дойдеш да седнеш? Рийд, стига си висял и седни.
	Не е предложение нито към мен, нито към него и макар Калъм да не ми е баща, а Рийд да има навика да не го слуша, и двамата правим каквото Калъм ни нареди.
	— Хубаво е, че се върна — казва Сойер, когато сядам. Или поне мисля, че е Сойер. Белегът от изгорено на китката му, по който преди различавах близнаците, е изчезнал, та не съм сигурна.
	— Да. Става студено и Рийд ни обеща, че ще ни заведеш на пазар за зимни дрехи — обажда се и Себ.
	— О, така ли ви каза?
	— Да, доста сме безпомощни без теб — ниският глас на Рийд ми действа като ритник в корема.
	— Не ми говори — отрязвам го.
	— Съгласен съм. Не говори с нея — намесва се Истън.
	Внезапно се слисвам — виждам как три от момчетата Роял хвърлят изпепеляващи погледи на Рийд. Той стисва зъби. Припомням на глупавото си сърце, че не му е позволено да изпитва дори капка съчувствие към Рийд. Каквото и да жъне в момента на тази маса, знам, че го е посял стотици пъти преди това.
	— Добро утро, Истън — чуруликам. — Изпуснах ли нещо интересно по биология? — Искам да повдигна въпроса със странната прегръдка снощи, но знам, че не тук е мястото.
	Все пак ми се ще да знам, че е добре. Истън има проблеми с пристрастяването. Смятам, че му липсва майка им и се опитва да запълни празнината с каквото може, но открива, че нищо не помага. Била съм на неговото място.
	— Да, правим дисекция на прасета.
	— Сериозно? — правя се, че ми се повръща. — Добре че пропуснах.
	— Не — побутва ме с рамо. — Шегувам се. Нищо не си изпуснала. Изпитите обаче са другата седмица.
	— О, гадост.
	— Не се тревожи. Калъм ще се погрижи за всичко, нали, тате? — Истън вдига брадичка.
	Калъм не реагира на предизвикателството и кима.
	— Да, ако ти трябва повече време, Ела, сигурен съм, че ще може да се уреди.
	Защото в неговия свят парите купуват всичко, дори повече време за полагането на нормативни изпити. Даже може да не ми се наложи да държа приемен изпит за колеж. Не знам дали това ме прави щастлива, или тъжна. И двете, предполагам. Смесените чувства в главата ми вече са нещо обичайно.
	Като например, когато Рийд сяда до мен и тялото ми ликува при спомена за удоволствията, които той му е доставял. Сърцето ми литва, като си помисля как запълни пукнатините в него с обич и топлина, от които не бях и разбрала, че се нуждая. Но главата ми ме подсеща колко ужасно постъпи с мен това момче. Мога единствено да го оправдая, задето се опита да ме предупреди да стоя настрана, но аз продължих да го следвам като влюбена глупачка, убеждавах го, че ме иска и само трябва да си го признае. Явно и двамата сме виновни.
	Каза ми да стоя далеч.
	Каза ми, че мястото ми не е тук.
	Само ако бях го послушала.
	— Да не би кравайчето да те обиди? — пита Истън.
	Поглеждам надолу и намирам закуската си разпарчетосана в чинията. Избутвам я настрани и придърпвам купата с пресни плодове и мюсли и киселото мляко. Единственото хубаво нещо да живееш в къщата на Роял е огромното количеството храна в кухнята, достъпна по всяко време. Не ядеш по веднъж на ден, нито се надяваш тялото ти да не се разбунтува, задето си успял да се добереш до нещо от заведение за бързо хранене.
	И всичко е прясно, свежо, зелено и здравословно.
	Ако Калъм ми бе напомнил какво има в хладилника, може би нямаше да се съпротивлявам чак толкова.
	— Не ми стигат въглехидратите тази сутрин — осведомявам Истън.
	— И така, сестричке, какво ще правим днес? — пита той и трие длани. — Дочух, че няма да ходим на училище. Е, близнаците ще ходят, защото са много тъпи. Ако изпуснат и един час, ще ги изгонят.
	Близнаците му показват среден пръст.
	— Аз отивам у Валери.
	— Супер. Харесвам Вал. Ще си прекараме чудесно — решава Истън.
	— Пропусна местоимението „аз“.
	Всички на масата подслушват разговора ни.
	— Не съм го пропуснал — Истън се усмихва лъчезарно, но погледът му шари навсякъде. — Тактично го избягвам. В колко тръгваме?
	Почуквам с пръсти по масата.
	— Истън, съсредоточи се. — Изчаквам блуждаещият му поглед отново да се насочи към мен. — Ти оставаш тук. Или може да излезеш, но и в двата случая няма да дойдеш с мен.
	— Казваш думи, но в тях няма смисъл. В колко искаш да се срещнем при колата ти?
	Оглеждам се около масата за помощ, но всички извръщат поглед. Срещу мен близнаците вече се тресат от старанието да сдържат смеха си.
	Калъм поглежда над ръба на вестника си.
	— По-добре се предай. Ако не го оставиш да се вози с теб, ще се появи у Карингтън така или иначе.
	Истън се опитва да се престори на смирен и разкаян, но в очите му играе пламъчето на победата.
	— Добре, но ще си лакираме ноктите и ще обсъждаме кои големи превръзки попиват най-добре. Може да проведем и научни експерименти.
	Усмивката му не помръдва, но близнаците изпъшкват.
	— Отвратително — изричат в един глас и избутват столовете си назад. Сойер, предполагам, че е той, потупва Себастиан по рамото. — Готов ли си да тръгваме?
	Себ мята салфетката си на масата и става.
	— Явно. Предпочитам да уча за геометрията, отколкото за големите превръзки.
	— След петнайсетина минути? — пита ме Истън, преди да се изнесе от кухнята.
	Разтривам чело, чувствам болка над дясното око.
	— Ела — Рийд е толкова тих, че едва го чувам.
	Не му обръщам внимание и се заглеждам през прозореца в чистата, спокойна вода в басейна. Иска ми се животът да беше така гладък и спокоен.
	— Ще ви оставя да довършите закуската си. — Калъм шумно сгъва вестника. Краката на стола изскърцват по плочките на пода и той се надига. — Радвам се, че се върна, Ела. Липсваше ни. — Слага ръка на рамото ми и излиза.
	— И аз приключих — заявявам и пускам лъжицата до недокоснатата закуска.
	— Забрави. Аз се махам. Трябва да ядеш, а очевидно няма да го направиш, понеже аз съм тук — Рийд става на крака.
	Отново не му обръщам внимание.
	— Не съм ти враг — тъга изпълва гласа му. — Не ти казах за миналото си, защото е объркано и не знаех как ще реагираш. Сбърках, ясно? Но ще се поправя.
	Навежда се, устните му на сантиметри от ухото ми. Ароматът му ме обгръща и се старая да не дишам. Опитвам да не извърна очи към изваяната му ръка, която се стяга, като се подпира на масата.
	— Няма да се предам — нежно изрича, топлият му дъх гъделичка врата ми.
	Най-сетне го удостоявам с отговор. Подъл и подигравателен.
	— А би трябвало. По-скоро бих си легнала с Даниел, отколкото да се събера отново с теб.
	Въздухът, който рязко си поема през зъби, изсвистява.
	— И двамата знаем, че не е вярно. Но те разбирам. Нараних те и сега искаш да ми го върнеш.
	— Не — казвам и го гледам право в очите. — Не искам разплата. Не си заслужава да си блъскам мозъка с това, а и нямам намерение да прекарам дълго време в мисли за теб. Не ми пука за теб и момичетата ти. Искам само да ме оставиш на мира.
	Стяга челюст.
	— Бих направил почти всичко за теб. Ако можех, бих се върнал назад във времето и бих променил нещата. Но няма да те оставя — изрича, взирайки се решително в мен.


>	Глава 10

	Влизам и заварвам Истън, проснат на леглото ми. Държи между краката си кенче с безалкохолно, слава богу, не е бира, а в юмрука си — дистанционното ми.
	— Как влезе? — разследвам.
	— Не беше затворила съвсем вратата. Скачай — потупва празното място до себе си. — Ще погледам ИЕсПиЕн, докато говориш с Вал.
	— Звъннах й, преди да сляза за закуска. — Набутвам няколко неща в раницата си и я мятам на рамо. — Имате ли някъде наблизо магазин за дрехи втора употреба?
	Истън се изтъркулва от леглото и идва до мен пред гардероба.
	— Нямам представа, но ако дрехите са ти омръзнали, можеш да ги дариш по време на „Официалната седмица“, имат кампания за благотворителност.
	„Официална седмица“? Понечвам да питам, но решавам, че не ме вълнува особено. Няма да посещавам в бъдеще глупостите на „Астор Парк“.
	— Разбира се, че имат — мърморя. — Калъм твърди, че разполагам с пари. Сигурно мога да ги използвам.
	— За какво са ти?
	— Да си купя дрехи.
	— Ти имаш — казва и сочи гардероба.
	— Ще ги изгоря и ще си купя нови, ясно? Не виждам защо е толкова странно, че искам да пазарувам. Предполага се, че момичетата обичат да пазаруват. — От гняв и раздразнение думите прозвучават по-грубо, не възнамерявах да стане така.
	Истън ме изучава с блестящия си поглед. Всъщност е много по-досетлив, отколкото предполагах.
	— Ти не си обикновено момиче, Ела. Така че, да, странно е, но мога да събера две и две. Брук е купила тези дрехи. Ти мразиш Брук. Дрехите трябва да се разкарат.
	— Рийд ли ти съобщи, или си знаел през цялото време? — скръствам ръце.
	— Сега ми каза… — признава Истън.
	— Добри новини. Топките ти току-що бяха спасени. — Избутвам го встрани и минавам да взема маратонките си.
	Ще си изградя нов живот и ще започна от днес. Той няма да включва типове, които спят с гаджето на баща си, а междувременно ухажват доведената си сестра. Освен това ще се справя с всяка кучка, която се опита да ми направи нещо.
	Хубаво е, че кучка номер едно Джордан, е на училище днес, иначе може да я натикам в басейна й със завързани около шията й камъни.
	— Имаш злобен поглед. Много е секси. Обещай ми, че ще ме оставиш да свърша, преди да ме убиеш? — шегува се Истън.
	— Ще бъдеш много яко шамаросан от някого някой ден.
	— Знам, че го каза като заплаха, но, честно казано, нямам търпение. Струва ми се забавно.
	Което и момиче да хване Истън, ще трябва да държи камшик в едната ръка и пистолет в другата. Мисля обаче, че е неконтролируем.
	Вземам ключа за прекрасния си, боядисан по поръчка кабриолет. Беше ми наистина тъжно да изоставя това бебче.
	— Дали Вал ще има храна за мен? — пита Истън. — Пак огладнявам.
	— Отивай долу тогава, защото няма да дойдеш с мен.
	— Тогава ще дойде Рийд.
	— За какво говориш? — спирам на прага.
	— Татко се притеснява, че може пак да избягаш, затова през цялото време някой от нас ще седи край теб. Добрата новина е, че може да пикаеш сама, но има аларма на прозореца ти.
	Хвърлям ключовете на шкафа и отивам в банята.
	— Виждаш ли червените сензори тук? — Истън се навежда и посочва две миниатюрни точки светлина в рамката на прозореца. — Татко ще получи съобщение, ако го отвориш. Та, кой ще дойде с теб у Вал? Аз или Рийд?
	— Това е лудост — клатя глава. — Добре, да тръгваме.
	Истън послушно ме следва надолу по стълбите и до гаража. Не съм в настроение за разговори, но той не е на същата вълна.
	— Аз трябва да се сърдя. Изчезна, без да кажеш и дума. Бях притеснен. Можеше да те убият или нещо подобно — роптае той, докато минаваме през портите.
	„Вече проведох този разговор с Рийд, много ти благодаря“
	— Май не само на мен си ядосан. За какво бяха злобните погледи, които с близнаците хвърляхте на Рийд на закуска?
	— Държи се като задник.
	— Чак сега ли го откриваш?
	— Преди не беше от значение — Истън свежда поглед към маратонките си.
	Няма смисъл да му отговарям. Освен това Карингтън живеят на по-малко от десет минути и вече паркирам на алеята пред къщата. Забелязвам Вал на задната врата — не изглежда доволна.
	— Какво има? — питам, когато стигам до нея.
	— Той какво прави тук? — кима към Истън.
	— Съжалявам, един Роял трябва непрекъснато да е с Ела. Заповед на татко — обяснява той.
	— Сериозно ли? — Вал ме поглежда с недоумение.
	— Нямам представа, но повярвай ми, ако можех да оставя Истън вкъщи, със сигурност щях да го сторя.
	— Хей, нараняваш чувствата ми — възмущава се той.
	И тъй като има вероятност наистина да е така, преговарям с Вал.
	— Нищо няма да издаде.
	— Както и да е. Просто влизайте — казва тя и завърта очи.
	— Имаш ли нещо за ядене? — пита Истън, след като минаваме през кухнята.
	— Вземи каквото искаш — Вал махва към плота, отрупан с рога на изобилието от плодове и торта под стъклен похлупак. — Може да останеш тук. С Ела се нуждаем от малко време насаме.
	— О, не. Искам да дойда с вас — Истън минава зад мен. — Ела ми каза, че ще тествате поливането на големите превръзки. И аз се интересувам.
	Вал ме поглежда изумена.
	— Истън, моля те, дай ни десет минути — моля го.
	— Хубаво, но ще изям цялата торта.
	— Давай, шампионе — отвръща Вал и ме издърпва към остъклената веранда, простираща се по цялата дължина на къщата.
	Домът на Карингтън е същинско южняшко имение с огромни веранди, канелюри и двор с трева, която изглежда така, все едно е подстригвана на ръка. Представям си как преди години дамите в къщата са седели с огромните си рокли на люлеещи се столове с пъстри ветрила и дантелени ръкавици и са казвали например: „Земята ми“. Май съм гледала повечко пъти „Отнесени от вихъра“.
	— Мисля, че Там ми изневерява — тя се стоварва върху един от диваните на цветя.
	— Не! — вдишвам сепнато и се строполявам до нея. Там и Вал ходят повече от година. Той посещава колеж само на няколко часа оттук. Вал е споделяла, че двамата водят активен сексуален живот, включващ примерно ексхибиционизъм и секс по телефона. Аз дори не съм правила секс на живо, камо ли мръснишки. Ако има връзка, която да може да издържи под натиска на разстоянието, то това е тяхната, нали? — Защо мислиш така?
	— Трябваше да дойде да ме види миналия месец. Помниш ли?
	Помня. Беше толкова развълнувана, но той се отметна в последната минута.
	— Не можал да дойде, защото бил затрупан с домашни.
	„Било е само оправдание?“ — питам се, съдейки по окаяното й изражение.
	— Обади се снощи и каза, че трябва да поговорим — въздиша тя.
	— О, не.
	— Така че, поговорихме по телефона и той сподели, че в колежа му е забавно и е осъзнал какво дете е бил в гимназията. Увери ме, че не ми е изневерил, закле се, но смята, че разстоянието и изкушенията му идват в повече и за да бъде _почтен_ — Вал натъртва отвратена думата, — трябва да е сигурен, че нямам нищо против да се вижда и с други хора.
	— Чакай малко — казвам и вдигам ръка. — Не ти е звъннал, за да скъсате, а да ти иска разрешение да ти изневерява?
	— Нали? Това е супер тъпо — поглежда ме ядосана.
	— И ти му отговори… — „Надявам се да си му казала да си натика разрешението в гърлото и да се задави с него“ — ще ми се да добавя, но не искам да бъда осъдителна. Това е последното, от което тя има нужда сега. По-късно, да, ще й напомня колко невероятна е и че не й трябва нещастник като Там, който да трови живота й, но засега ще я подкрепя. — Е, надявам се да си му обяснила как се чувстваш — довършвам.
	— Казах му, че може да чука всички момичета, които иска, но никога повече няма да има шанс с мен. — Отмята небрежно коса, но ръката й трепери, а очите й се пълнят със сълзи.
	— Той губи, знаеш това, нали?
	— Все си го повтарям, но не се чувствам по-добре. Част от мен иска да открадне колата на Джордан и да отиде до колежа. Не съм сигурна какво ще правя, като стигна там. Или ще го сритам в топките, или ще го целуна. — Вал потреперва и ме поглежда изпод мигли. — Между другото, сритах Рийд в топките заради теб.
	— Наистина ли? — Необуздан смях се изтръгва от мен, когато си представям как мъничката Вал рита огромния Рийд между краката. — И как се стигна дотам?
	— Самото му съществуване. Самодоволното му лице. Отказът му да ми каже къде си. Толкова се радвам, че се върна. — Вал размахва ръце и отново ме прегръща.
	Чувам как някой се покашля и вдигам поглед. Истън се подсмихва срещу нас.
	— Мислех, че искате да си поговорите. Ако ще има екшън с момиче върху момиче, аз съм свободен.
	— Разправяш това на всяка жена на възраст от две до осемдесет и две години — изсумтява Вал.
	— Е, да. Не искам никой да се чувства отхвърлен — Истън си придава обиден вид.
	Влиза с валсова стъпка и се настанява от другата страна на Вал.
	— Проблеми с някой пич?
	— Да. Приятелят ми е решил, че имаме нужда от _отворена_ връзка — отвръща Вал и се хваща за главата.
	— Значи иска да яде навън и после да се връща вкъщи за вечеря?
	— Да.
	— А на теб не ти харесва?
	— Естествено. Предпочитам момчета, които са верни. Вие, Роял, може и да не го разбирате.
	— Ау, Вал. Какво съм ти направил? — Прави се, че го боли и разтрива гърдите си.
	— Имаш пенис. Това автоматично те поставя от грешната страна.
	— Но правя чудеса с пениса си. Попитай, което искаш момиче от „Астор Парк“ — той вирва закачливо вежди.
	— Като например Аби Кинкейд ли? — предизвиква го Вал.
	Извръщам глава към Истън смаяна.
	— Зарибявал си се с бившата на брат си?
	Той се отпуска на възглавниците, бузите му са зачервени.
	— И какво, ако съм? Мислех, че мразиш Рийд.
	Леле. Едно е братята Роял да се карат вкъщи, но такъв публичен раздор е новост… и е неловко. Колкото и да съм сърдита на Рийд, не ми е приятно да гледам разрива между братята. По някакъв странен начин ме кара да симпатизирам на Рийд, което, да му се не види, той не заслужава.
	Опитвам да сменя темата.
	— Освен изпитите, какво друго се случва в училище?
	— Утре е Хелоуин, но Берингър не разрешава да сме с костюми на училище — Вал свива рамене. — Но в къщата на Монтгомъри ще има парти в петък след мача. Всички ще са маскирани.
	— Пас — правя физиономия.
	Не съм голям почитател на Хелоуин. Мама работеше нощни смени в клубовете, затова никога не съм ходила за лакомства и пакости като другите деца. И мразя да обличам костюми. Правила съм го достатъчно, като работех в клубовете.
	— Нещо друго? — питам.
	Вал сочи обвинително Истън.
	— Ами Роял не могат да се понасят и Рийд не иска да се занимава да държи лудите в правия път. А всеки друг със съвест е твърде мързелив или незаинтересован да направи каквото и да е, така че „Астор Парк“ отива по дяволите. С всеки ден става по-зле. Опасявам се, че някой може да пострада физически.
	Значи тази сутрин не е била нещо извънредно. Мръщя се на Истън.
	— Какво става?
	— Ходиш на училище, за да учиш, нали? — отвръща безгрижно той. — Е, едно от тези неща, които трябва да научат децата, е как да се грижат за себе си. Светът е пълен с гадняри. Не се махат, когато завършиш гимназията. Няма да е лошо да научат тези уроци още сега.
	— Истън. Това е ужасно.
	— На теб какво ти пука? Ти изостави всички — обвинява ме той. — И какво, ако малките богати момченца и момиченца в „Астор“ усетят неудобството да няма Роял начело? Не се ли радваш, че мястото се превръща в това, което очакваше да е?
	Честно казано, не съм и помисляла за „Астор Парк“ след като заминах, но сега знам, че хората страдат, и това не ми се нрави.
	— Не, не се радвам. Защо го казваш?
	Истън отправя взор към идеално окосената трева. Вал се намества неловко между нас.
	— Зарежи, Ела. Нищо не можеш да промениш. Можеш само да стоиш с наведена глава и да оцеляваш — казва най-сетне.


>	Глава 11

	Пристигам в два в пекарната, която е необичайно тиха. Исках да дойда по-рано, но Луси щеше да е заета. Иска ми се да ми се разкрещи, да си излее яда, а след това да ми разпореди да взема престилка и да ида зад щанда.
	Истън искаше да влезе с мен, защото не бил ял през последните два часа. След кратки преговори се съгласи да чака в колата.
	— Луси тук ли е? — питам бариста на касата. Високото като върлина момче е ново и имам тягостното чувство, че той е моят заместник.
	— Луси, някакво момиче е тук да те види — провиква се през рамо.
	— Кой е? — Луси надзърта от задната врата.
	Той посочва с палец към мен.
	Красивото й лице посърва, когато ме съзира.
	— А, ти ли си, Ела. Един момент. Защо не седнеш ей там?
	Олеле, ще ме уволнят.
	Касиерът ме дарява със състрадателен поглед и се обръща към следващия клиент. Сядам на една от празните маси и чакам Луси.
	Не се бави много. След около минута се появява от задната стаичка с две чаши кафе. Едната слага пред мен, а от другата отпива и я оставя на масата.
	— Преди две седмици Рийд Роял се появи тук да те търси. На следващия ден попечителят ти Калъм се обади да ме осведоми, че си тежко болна и за неопределен период от време няма да можеш да идваш. Сега изведнъж се появяваш съвсем здрава, макар и по-слаба. Трябва ли ти помощ, Ела? — Тя се навежда напред.
	— Не. Извинявай, Луси. Трябваше да се обадя, но не можех да идвам на работа — трудно изричам лъжата. Луси е много мила дама, а аз обожавам работата си тук. — Наистина ми харесва тук и знам, че пое риск, когато ме нае.
	Тя свива устни и после отпива още една глътка. Почуква по стените на чашата, преди да заговори:
	— Наистина се нуждаех от помощ и понеже не успях да се свържа с теб, трябваше да продължа напред. Разбираш ме, нали?
	Кимам, защото наистина я разбирам. Не ми харесва, но схващам.
	— Съжалявам — повтарям.
	— И аз съжалявам. Ето, звънни ми, ако ти потрябва нещо — казва и пъха ръка в джобчето на побелялата си от брашно престилка.
	„Стига това нещо да не е работа“, мисля си.
	— Благодаря — прибирам визитката.
	— Не бъди така отчуждена, Ела. Ако ми се отвори място, може да опитаме отново — успокоява ме мило и става.
	— Благодаря — речникът ми е съставен от две думи: „благодаря“ и „съжалявам“.
	Луси отпива още една глътка от кафето си и отива в кухнята, а аз оставам с размислите колко неправилно подходих към заминаването си. Не съм свикнала да съм тази, на която да не може да се разчита. Въпреки неприятното чувство в стомаха от разочарованието й, малка част от мен е щастлива, задето се притеснява за мен. Задето някой изобщо го е грижа за мен.


>	Глава 12

	На следващата сутрин чух шушукания още щом стъпих на територията на училището. Получих няколко мазни усмивки и зяпвания, след като оставих колата си на ученическия паркинг, но вътре положението е много по-лошо. Навсякъде — оглушително шепнене, непрестанен нисък тътен от гласове и подигравателен смях, които ме следват по коридора.
	Оглеждам се в малкото огледало на вратата на шкафчето си, проверявам да не би някой кичур коса да стърчи или пък сопол да се подава от носа ми. Но изглеждам нормално. Просто поредният ученик в „Астор Парк“ с бяла униформена риза и морскосини пола и сако.
	Краката ми са голи, защото времето е още топло, за да съм с чорапогащник, но и почти всяко друго момиче в коридора е така. Затова мисля, че не външният ми вид е причината за подигравателните шушукания.
	Не ми харесва. Твърде много ми напомня на първия ден в „Астор“, когато никой не смееше и дума да ми обели, докато не разберат какво ще предприемат Рийд и братята му. Да мразим Ела или да я приветстваме. Накрая ученическото тяло избра нещо средно. Повечето деца така и не ме приеха, вероятно защото нарочно се държах асоциално и общувах само с Вал.
	Днес почти всички, покрай които минавам, ме гледат с презрение. Отправям се към класната стая, но не спирам да нервнича. Чувствам се неловко и това изобщо не ми харесва.
	Тъмнокосо момиче грубо ме избутва настрани, вместо да ме заобиколи, минава право през мен. Продължава, бавно още няколко крачки напред, после се спира и се обръща към мен.
	— Добре дошла отново, Ела. Как беше абортът? Болеше ли? — пита с невинна усмивка.
	Леко зяпвам от изненада, но бързо затварям уста. Момичето пред мен е Клеър нещо си. Забиваше се с Истън, но после му омръзна от нея.
	— Майната ти — смотолевям и я подминавам.
	С Истън стигаме до часа по химия по едно и същото време. Поглежда лицето ми и се намусва.
	— Добре ли си, сестричке?
	— Да — отвръщам през зъби.
	Едва ли ми повярва, но не казва нищо повече, просто ме следва в стаята. Настаняваме се на масата, на която работим от началото на срока, и забелязвам няколко лукави усмивки, отправени към нас.
	— Супер. Секскуклата на Роял се е върнала, а Истън? На бас, че с Рийд тръпнете от щастие — подмята провлачено някакъв тип в дъното на класната стая.
	Истън се извръща на стола си. Не виждам лицето му, но каквото и да е изражението му, мигом затваря устата на мерзавеца.
	Някой се покашля, отварят се тетрадки, дрехи шумолят.
	— Не им обръщай внимание — съветва ме Истън.
	Лесно е да се каже.
	Сутринта става все по-гадна. Истън е почти във всеки мой час и винаги се насажда до мен. Чувам две момичета да клюкарстват, че спя с двама от доведените си братя, и бузите ми пламват.
	— Със сигурност го прави и с Гид — отсъжда едната, вече дори не се стараят да не ги чуят. — Сигурно неговото бебе е отишла да изсмучат.
	Истън отново прилага техниката с обръщането и смъртоносния поглед и макар че злобните кучки млъкват, чоплещото гласче в главата ми не се усмирява.
	Вал ме бе предупредила, че се носят слухове, но това ли наистина мислят хората? Че съм избягала, за да направя аборт? Че съм спала с Рийд, Истън и Гидиън?
	Срамът не ми е непознат, разсъбличането на петнайсет ме научи какво е унижение, но фактът, че всички в училище говорят тези ужасни неща, почти ме разплаква.
	Имам си Вал, напомням си, и тя е единственият човек в „Астор Парк“, чието мнение е от значение. И Истън вероятно. Почти не ме е оставял, откакто се върнах в Бейвю, така че май не ми остава друг избор, освен да го смятам за приятел. Дори и така да е, пак ненавиждам брат му.
	Тъй като учебниците не се побират в чантата ми, след часа отивам до шкафчето, за да ги сменя. Истън стисва ръката ми след поредния поток противно шептене и изчезва по коридора.
	— Днес е ред на Истън, а?
	Сковавам се, като чувам гласа на Джордан Карингтън. Чудех се колко ли време ще й трябва на тая кучка да изскочи от постелката с надпис: „Не си добре дошла“.
	Вместо да й отговоря, грабвам учебника по „История на света“ от най-горния рафт и на негово място слагам този по химия.
	— Това е графикът, нали? Редуваш Рийд и Истън. Понеделник, сряда и петък си с Рийд. Вторник, четвъртък и събота — с Истън. Ами неделите? Да не са резервирани за единия или за двамата близнаци? — казва тя и килва глава.
	Затръшвам вратата на шкафчето и се обръщам към нея с усмивка.
	— Не, в неделя оправям гаджето ти. Освен когато е зает, тогава съм с баща ти.
	— Внимавай какво приказваш, кучко! — очите й подивяват от яд.
	Става все по-трудно да поддържам усмивката.
	— Ти внимавай, Джордан, или може би искаш пак да те зашлевя — подсещам я моментално за ступването, което получи във физкултурния салон миналия месец.
	— Хайде, опитай. Да видим колко далеч ще стигнеш, без Рийд да те защитава — засмива се гърлено.
	Приближавам, но тя дори не трепва.
	— Не се нуждая от защитата на Рийд. Никога не ми е трябвала.
	— О, така ли?
	— Да, така. Мога да се справя сама с теб, Джордан — заявявам, дълбаейки с пръст между щръкналите й цици.
	— Напълно нова ера настъпи в „Астор Парк“, _Ела_. Роял вече не се разпореждат тук. А аз. Една дума от мен и всеки ученик в това училище ще се радва да направи живота ти мизерен.
	— Леле, колко ме е страх.
	— А би трябвало — извива устни.
	— Все тая. Махни се от пътя ми! — Писна ми от заплахите на това момиче.
	— Ами ако не искам? — пита и отмята лъскавата си кафява коса зад рамо.
	— Всичко наред ли е тук? — обажда се мъжки глас.
	И двете се обръщаме и откриваме Сойер да стои там.
	С него е червенокосата му приятелка Лорън. Притеснено хвърля поглед ту към Джордан, ту към мен.
	— Това не те засяга, малко роялче — казва Джордан, без да регистрира присъствието му, но пък се зъби на Лорън. — Нито пък теб, Донован, така че защо със Сойер не се разкарате от погледа ми? Или пък със Себастиан? Ами ти, сладурче? _Ти_ различаваш ли ги? Или държиш очите си затворени, когато те оправят? — злобна усмивка заиграва на лицето й.
	Чудила съм се дали Лорън знае за номера с размяната, който Сойер и Себастиан й спретват, но физиономията й в момента отговаря на този въпрос. Вместо стъписана, тя изглежда засрамена и смутена.
	Това момиче обаче има по-големи топки, отколкото си мислех, среща подигравателния поглед на Джордан и смело й заявява:
	— Шибай се, Джордан — после хваща Сойер за ръката и го завлича далеч от нас.
	— Цялото семейство е извратено, а? — Джордан прихва. — Но съм сигурна, че на теб ти доставя удоволствие, точно като на тази уличница Лорън. Нали, Ела? Мръсна стриптийзьорка като теб сигурно се наслаждава да й се редуват двама Роял.
	— Приключихме ли? — питам остро.
	— О, скъпа, не — отвръща и ми намига. — Никога няма да приключим. Всъщност тепърва започваме. — Тя махва нежно и поема по коридора, без да се обърне назад.
	Гледам я как си тръгва и се чудя що за бъркотия заварвам.


	На обяд с Валери сядаме на маса в ъгъла на помещението, та да мога да се преструвам, че съществуваме само двете. Но е трудно, усещам как всички се взират в мен и се изнервям.
	— Рийд те зяпа — казва Вал и отхапва от сандвича си с риба тон.
	Разбира се, че ме зяпа. Оглеждам се и го откривам на маса, претъпкана с футболисти. И Истън е там, но не е на обичайното си място до Рийд, а е чак от другата страна на масата.
	Хвърлям поглед към Рийд, който ме наблюдава с пронизващите си сини очи. Същите очи, които се притваряха всеки път, щом се целунехме, и горяха всеки път, когато се озовавахме в една стая.
	— Някога ще ми разкажеш ли какво се е случило между вас?
	Спирам съзерцаването и насила натъпквам спагети в устата си.
	— Не — отвръщам игриво.
	— О, хайде де, знаеш, че можеш да ми довериш всичко. Гроб съм — подканва ме тя.
	Колебанието ми не е плод на недоверие, просто не съм свикнала да споделям. По-лесно ми е да преглъщам чувствата си. Ала изражението на Вал е толкова настоятелно, че се чувствам длъжна да й дам поне някоя подробност.
	— Бяхме заедно. Той се издъни. Вече не сме заедно.
	— Леле. Някой някога да ти е казвал, че си ужасен разказвач? — нацупва се тя.
	— Само това мога да ти кажа засега — отвръщам с гримаса.
	— Добре, няма да те тормозя повече, само искам да знаеш, че ще съм тук да те изслушам, когато си готова да си го излееш. И какво ще правим довечера? — Отваря бутилката си с вода.
	— Не ти ли писна вече от мен? — подкачам я аз. След разочароващата среща с Луси се върнах у Вал и се освинихме с една торта, а после изгледахме трите части на „В ритъма на танца“. Истън се изнесе насред втория филм и повече не се върна.
	— Хей, аз скърбя. Трябваш ми да ме разсейваш, за да не мисля за Там — изрича с печално нацупена долна устна. — Хелоуин беше любимият ни празник. Обличахме се с костюми за двойки.
	— О, писа ли ти отново? — Беше й изпратил три съобщения снощи, но Вал не им обърна внимание.
	— Непрекъснато. Сега ми обяснява как ще дойде в града, за да говорим лично — изглежда поразена. — Разбитото сърце е гадно.
	Сякаш не знам.
	Като по сигнал телефонът ми издава мелодията за съобщение. Потръпвам, името на Рийд е изписано на екрана.
	„Не го чети“, заповядвам си.
	Прочитам го, толкова съм глупава.
	_Престани да се правиш, че не ти пука за мен. И двамата знаем, че не е така._
	Стисвам зъби. Ааа. Този арогантен задник.
	Още едно съобщение изскача:
	_Липсвам ти. Както ти на мен. Ще се справим с това._
	Не, няма. Искам да му изкрещя да спре да ми пише, но едно знам за Рийд Роял — че е егоистичен гадняр. Прави каквото си поиска, когато си поиска.
	И следващото му съобщение е доказателство за това.
	_Брук беше грешка. Случи се преди да те срещна. Няма да се повтори._
	Самото споменаване на Брук ме кара да стисна здраво телефона. Преди да успея да се спра, му изпращам рязък отговор.
	_Никога няма да ти простя, че спа с нея. Остави ме на мира._
	— Знаеш, че съм още тук, нали?
	Безизразната забележка на Вал изпраща руменина от смут по бузите ми. Бързо пъхвам телефона в чантата и грабвам вилицата.
	— Извинявай. Само пращах Рийд на майната му.
	Тя отмята глава назад от смях.
	— Боже. Липсваше ми, знаеш ли?
	И аз се засмивам и за първи път в този ден смехът е истински.
	— И ти ми липсваше — отвръщам й искрено.


	Когато и последният звънец удари, бях повече от готова да се разкарам оттук. Първият ми ден бе толкова забавен, колкото би било симулираното удавяне. Злобните смехове, шушуканията, подигравките и мазните погледи. Готова съм да се заключа в спалнята си, да надуя до дупка музиката и да се престоря, че този ден никога не се е случвал.
	Не си правя труда да отида до шкафчето. Нарамвам чантата, пиша на Вал да ми каже, ако ще идва по-късно, и бързо се отправям към паркинга.
	И миг по-късно спирам на място, защото Рийд се подпира до шофьорското място на колата ми.
	— Какво искаш? — сопвам му се.
	Писна ми все да се навира в лицето ми. И не понасям колко добре изглежда сега. Времето е хладно, тъмната му коса е издухана от вятъра, а острите му скули са поруменели от студа.
	Оттласква едрото си, мускулесто тяло от колата и тръгва решително към мен.
	— Сойер каза, че Джордан те е тормозила днес.
	— Единственият, който ме тормози, си ти. Престани да ми пишеш. Престани да ми говориш. Свърши се — отвръщам му с леден поглед.
	— Ако наистина вярвах в това, щях да се оттегля — свива рамене. — Но не вярвам.
	— Ще блокирам номера ти — предупреждавам го аз.
	— Ще си взема нов.
	— Ще сменя номера си.
	— Наистина ли смяташ, че няма да се добера до него? — пита с пръхтене.
	Прегръщам раницата като щит пред себе си.
	— Свърши се — повтарям. Тежка буца е заседнала в гърлото ми. — Ти ми изневери.
	— Не съм ти изневерил. Не съм докосвал Брук от шест месеца — отрича с дрезгав глас.
	Струва ми се толкова искрен. Ами ако наистина казва истината? Ами ако…
	„Не бъди глупачка!“, крещи вътрешният ми глас. Уф. Разбира се, че не е истина, не трябва да се оставям да бъда подведена от искреното му лице и лекото треперене на гласа му. Докато растях, непрестанно гледах как мама се влюбва в неправилните мъже отново и отново. Те я лъжеха. Използваха. И колкото и да я обичах, ненавиждах наивността й, когато идеше реч за мъже. Отнемаше й месеци, понякога близо година, за да осъзнае, че лъжещият мерзавец в леглото й не си струва времето й, а аз седях отстрани и я чаках да възвърне разсъдъка си.
	Отказвам да си играят с мен така.
	— Върви по дяволите, Рийд. Приключих с теб — мънкам под нос.
	— Така ли? Значи ми казваш, че не ме искаш повече? — приближава се.
	— Точно това ти казвам — отмествам се встрани, за да избегна досега му, и почти се хвърлям към колата. Но опитът ми за бягство завършва с провал — той плавно се обръща и ме притиска до вратата.
	Топлината от тялото му се просмуква направо през дрехите ми. Слага длани върху колата и ме заклещва между двете си ръце, от което пулсът ми се ускорява.
	— Казваш, че вече не те възбуждам? — Навежда глава и топлият му дъх пропълзява по врата ми. Неволно трепвам и той се засмива нежно. — Признай си, липсвам ти.
	Стисвам устни.
	Бузата на Рийд докосва моята и той продължава да шепне до ухото ми.
	— Липсва ти начинът, по който те целувах. Липсва ти вечер да се плъзвам до теб в леглото. Липсва ти усещането от устните ми _тук_… — допира ги до врата ми и аз отново потрепервам. Следва още хриплив смях. — Да, сигурен съм, че не те карам да чувстваш нищо, нали, скъпа?
	— _Не ме_ наричай така — избутвам го гневно, без да обръщам внимание на силно биещото ми сърце. Мразя влиянието, което има над мен. — И ме остави на мира.
	— Чу я. Остави я — чува се нисък глас отзад.
	Истън се прокрадва до нас и впива железните си пръсти в рамото на Рийд. Макар и с една година по-малък, Истън е висок и мускулест като брат си. Не му е нужна много сила да разкара Рийд от мен.
	— Това е личен разговор — казва Рийд, невъзмутим от грубото отместване.
	— Така ли? Сестричке, в настроение ли си за приказки с големия ни батко? — Истън ме гледа.
	— Не — отвръщам с пресилена приповдигнатост.
	— Ето, Рийд. Беседата приключи. — Истън се ухилва, но подигравателната нотка бързо се изпарява, заместена от раздразнение. — Освен това татко току-що ми писа. Иска всички ни у дома възможно най-бързо. С Брук ще ни съобщят нещо.
	— Брук? — Погледът ми скача към Истън.
	— Какво, не си ли й казал? — обръща се той към Рийд с груб смях.
	— Какво да ми каже? — настоявам. Защо, за бога, Брук е още в къщата?
	Рийд стрелва брат си с леден поглед.
	— Леле, чудя се, защо ли не си го споменал. Татко и Брук отново се събраха — Истън свива рамене.
	Цялото ми тяло изстива. Какво? Защо Калъм изобщо би се събрал отново с тая вещица?
	Как ще я погледна след онова, което сварих в спалнята на Рийд онази вечер?
	Краката ми омекват и ръцете ми започват да треперят. Дано момчетата не забелязват колко силно се треса, колко покрусена съм от тези новини.
	Изведнъж се оказва, че прибирането вкъщи е последното нещо, което искам да направя.


>	Глава 13

	Един по един паркираме колите си на огромната кръгова алея пред имението на Роял. Моят кабриолет. Пикапът на Истън. Рейндж роувърът на Рийд и роувърът, който близнаците делят. Оставам в колата и наблюдавам как братята Роял затръшват врати и изчезват през страничния вход на имението.
	Не мога да повярвам, че Брук е вътре. Не мога да повярвам, че Рийд е „забравил“ да го спомене. През цялото време, докато се навираше в лицето ми, хвалеше се с насмешка как ще ме спечели отново и как още го искам, не можа да ми каже, че Брук се е върнала?
	Ама разбира се, че няма да каже нищо. Мисли си, че ако се прави, че никога не е докосвал Брук, ако се преструва, че тя не съществува, може би и аз ще забравя това.
	Но няма. Ела Харпър не забравя. Никога.
	Поемам дълбоко дъх и си налагам да сляза от колата. Заповедта обаче не действа, стоя на мястото си. Чак когато вратата се отваря широко, се свличам от шофьорското място.
	— Ела — виква Брук, озъбена до уши.
	Грабвам раницата и се опитвам да мина между колата и нея като булдозер, но тя застава на пътя ми. Никога не съм искала да ударя някого толкова, колкото сега. Тази жена е все така руса и фалшива, колкото я помня, натъкмена със скъпа къса рокля, обувки на висок тънък ток и диаманти, достатъчни да напълнят цял магазин „Тифани“.
	— Нямам какво да ти кажа — заявявам.
	— О, скъпа, не говориш сериозно — засмива се тя.
	— Напротив. Сега се махни от пътя ми.
	— Не, първо трябва да си поговорим по женски. Не мога да те пусна да влезеш, преди да сме изяснили някои неща — чурулика тя.
	— Няма какво да изясняваме — вирвам вежди невярващо. — Ти спа със _сина_ на Калъм. — По някаква причина понижавам глас, въпреки че двамата с Рийд заслужават да го изкрещя с пълно гърло.
	— Така ли? — кикоти се Брук. — Защото ми се струва, че ако някой в тази къща знаеше за това, Калъм вече щеше да е научил. — Поглежда ме косо.
	Тук има право. И сега ме е яд, че тогава си замълчах. Една дума на Калъм и Брук щеше да е история. Щеше да изхвърли задника й по-бързо, отколкото да кажеш „изневеряваща харпия“.
	Но… ще изхвърли и Рийд. Може дори да се отрече от него.
	Боже, не съм добре. Не съм наред с главата. Защо иначе би ми пукало какво ще стане с Рийд?
	— О, горкото, жалко момиченце. Влюбена си в него — отбелязва зорко Брук.
	Стисвам челюсти. Греши. Не го обичам вече. Не.
	— Опитах се да те предупредя. Казах ти, че Роял ще те съсипят, но ти не ме послуша.
	— И заради това ме наказа? — подмятам саркастично.
	— Да съм те наказала? Какво точно си мислиш, че съм направила, сладурче? — примигва тя, като че ли наистина объркана.
	— Спа с Рийд — опулвам се. — Видях ви! Или ти беше по-удобно да забравиш?
	— О, имаш предвид нощта, когато избяга? — размахва тя ръка. — Съжалявам, че те разочаровам, но не е имало… вълнение… онази нощ.
	— Б-беше гола — заеквам.
	— Доказвах теория. Рийд трябваше да научи урока си — пояснява и завърта очи в отговор на моето озадачено лице.
	— Че си изневеряваща лъжкиня?
	— Не, че това е моята къща — посочва към имението зад нас. — Рийд вече не е шефът, а аз. — Брук усуква между пръстите си кичур от лъскавата си златна коса и сетне го пъхва зад ухото. — Исках да му покажа какво ще стане, ако не се придържа към ролята си. Исках да знае, че мога да го съсипя без никакви усилия. И видя ли колко лесно стана? Събличам роклята си и пуф! Връзката му с теб изчезва. Това, съкровище, се нарича власт.
	Хапя вътрешната страна на бузата си. Вече не знам на какво да вярвам. Дали Рийд се е спазарил с нея за това? Би излъгала и би се престорила, че не е спала с него в замяна на… Какво? Има ли значение? В някакъв момент все пак са спали заедно. И ако е способен да предаде по такъв начин собствения си баща, колко ли лесно би му било да стори същото с _мен_.
	Не мога да поема този риск. Знам какво видях в спалнята му. Брук беше гола. А той просто стоеше там и не продума. Ако оставя Рийд и Брук да посеят съмнението, ще бъде въпрос на време, преди да извърша нещо глупаво… например да му простя. И тогава той пак ще ме нарани и ще виня единствено себе си за това.
	— Спа със сина на Калъм — повтарям с неприкрита неприязън към нея. — Няма значение дали сте били заедно онази нощ, все пак си му изневерила със собствения му син.
	Тя просто се усмихва.
	Повдига ми се.
	— Ти си… — не довършвам. Няма достатъчно гадна обида на света, която да опише тая жена.
	— Каква съм? — подсмихва се. — Уличница? Златотърсачка? Нещо друго, свързано с курва, което искаш да добавиш? Не разбирам защо ние, момичетата, не можем да се подкрепяме, но за да съм честна, сладкишче, мнението ти за мен не ме вълнува. Много скоро това ще е моят дом и аз ще раздавам заповедите. Няма да е зле да ме спечелиш на своя страна — вирва вежда.
	Спомням си, че съм срещала такива като Брук хиляди пъти. Тя е от прикритите тирани. Мила към хората с пари, надменна с момичетата, които не могат да й помогнат да се изкачи по стълбата, и направо коварна към всеки, който я застраши.
	Окуражава ме фактът, че тя ме смята за заплаха, и също й вирвам вежда.
	— Калъм никога не би ти позволил да ме изриташ. А и да го направи, все ми е едно. Вече се опитах да избягам оттук, ако си спомняш.
	— Но се върна, нали, съкровище?
	— Защото той ме принуди — измърморвам.
	— Не, защото искаше. Може да твърдиш колкото си искаш, че мразиш Роял, истината е, че _искаш_ да си част от това семейство. Което и да е семейство всъщност. Горкото сираче Ела има нужда някой да го обича.
	Греши. Нямам нужда от това. Бях сама две години, след като мама почина. Мога да бъда и сега. Нямам проблем да бъда сама.
	Нали?
	— Няколко леки намека и ти гарантирам, че и Калъм ще започне да мисли като мен. От теб зависи в каква посока ще го ориентирам. Искаш ли да продължиш да живееш в охолството на Роял, или предпочиташ отново да въртиш дупе за банкноти? Сама определяш съдбата си. Все още има място за теб тук. — Брук сочи с лакирания си нокът празното място до себе си.
	И двете се обръщаме при звука на двигател на кола. Джипът на Гидиън спира рязко зад пикапа на Истън. Най-големият от братята Роял скача от седалката и ни оглежда.
	— Всичко наред ли е? — пита.
	— Просто приветствам Ела отново в семейството — отвръща Брук и ми намига. — Ела и ми дай целувка, съкровище.
	Гидиън изглежда така, сякаш по-скоро би целунал кактус, но все пак се дотътря и едва допира устни до бузата на Брук.
	— За какво е цялата дандания? — негодува той под нос. — Изпуснах следобедните лекции и карах три часа дотук, дано да е важно.
	— О, важно е. Да влезем и с баща ти ще ви съобщим новината — казва Брук и се усмихва загадъчно.


	Пет минути по-късно навъсеният Калъм ни придружава в една от стаите в предната част на имението. Ръката му покровителствено виси зад гърба на Брук. А Брук? Изглежда по-доволна от котка на рибен пазар.
	Стаята е безупречно обзаведена в стил, който назовах „шик на южняшка плантация“. Стените са покрити с тапети в плътен кремав цвят. Таванът е украсен с орнаменти, дебели няколко сантиметра. Стаята е толкова голяма, че в нея има две обособени зони с места за сядане. Една до прозорците, високи от пода до тавана, покрити с копринени прасковени завеси, а другата е откъм вратата. Брук сяда в едно от креслата в светлозелено и прасковено до камината.
	Над облицовката на камината е окачен прекрасен рисуван портрет на Мария Роял. Има нещо нередно в това Брук да седи в тази стая, пред тази картина. Нещо светотатствено.
	След като си налива чаша уиски, Калъм застава зад Брук, подпрял едната си ръка върху гърба на креслото й, а в другата стиска преливащата чаша с алкохол.
	Гидиън пъхва ръце в джобовете си и отива до прозореца, взира се навън към предния двор. С Истън се отправяме към него, но Калъм ни спира.
	— Седнете. Ти също Гидиън.
	Гидиън не помръдва. Дори не реагира на думите на Калъм. Рийд поглежда баща си, после Гидиън и мигом взема решение. Отива при брат си и застава до него.
	Отборите са разпределени.
	Наблюдавам как Калъм извива пръсти около гърба на креслото. Обръща се към най-големия си син, но остава прикован до Брук. С какво го държи тя?
	Не може да е _толкова_ добра в леглото.
	— Брук, тоест ние, имаме да ви съобщим нещо.
	С Истън разменяме несигурни погледи. Близнаците са от другата ми страна и също се споглеждат подозрително.
	— Брук ще има дете.
	Изявлението е приветствано от свистене, резултат от стъписването на всички, поели дъх едновременно.
	Когато последната дума излиза от устните на Калъм, той вдига чашата и пие. И пие. И пие, докато чашата се изпразва.
	Брук изглежда щастлива и задоволството й е противно.
	Лошо ли е да удариш бременна жена? Свивам длани в юмруци, в случай че някой, който и да е, ми даде зелена светлина да прескоча двете кресла и масичката и да започна да я налагам безпощадно, докато започне да моли за милост. Тя съсипва семейството и я мразя заради това повече от всичко друго.
	— Това какво общо има с нас? — пита най-сетне Истън. Гласът му е пропит с безочливост.
	— Бебето е на Роял, значи ще носи фамилията Роял. — Калъм е непреклонен. Явно така говори в офиса, но това не е бизнес сделка, а семейството му.
	Брук вдига лявата си ръка и разперва пръсти.
	До прозореца Рийд направо се вцепенява. До мен Истън издава нисък гърлен звук.
	— Това е пръстенът на мама! — вика Себастиан с неприязън.
	— Не може да й дадеш пръстена на мама! — Сойер грабва ваза от масичката и я запраща през стаята. Не я мята близо до Брук, но от трясъка всички подскачаме. — Това са пълни глупости.
	— Не е нейният пръстен — казва Калъм и прокарва трепереща ръка през косата си. — Може да прилича на него, но пръстенът на майка ви си е горе. Уверявам те.
	Гледам го със зяпнала уста. Що за човек дава на новата си жена пръстен, който прилича на пръстена на починалата му съпруга? И що за жена би искала такъв пръстен? Играта, която Брук играе, е твърде извратена за мен. Сякаш й доставя удоволствие да наранява всички.
	— Обещанията ти не струват и прахта под онзи стол — срязва баща си Гидиън. Той е леден и безкомпромисен, рязка противоположност на обичайното си любезно поведение. От всички момчета Роял Гид винаги е бил най-спокоен. В момента обаче не е на себе си. — Може да правите колкото си искате бебета, но те не са част от нашето семейство и никога няма да бъдат.
	Пристъпва напред, изминава плавно цялото разстояние до Брук и Калъм. Надвесва се над тях и аз затаявам дъх.
	— Мястото ти не е тук — казва й толкова решително, че тя се намръщва. — Без значение за кого отваряш крака, никога няма да си повече от курвата от улица „Салем“.
	— А ти никога няма да си повече от богаташкото забравено синче, чиято майка се е самоубила — отвръща Брук и се усмихва.
	Гидиън се свива. След това се завърта на пети и демонстративно напуска стаята. Близнаците също излизат. После Истън. Оставаме само двамата с Рийд, не мога да не погледна към него. Изглежда напълно отвратен. Гняв. Разочарование.
	Но това, което липсва е… изненада.
	Вестта на Калъм за ново бебе Роял изкара ангелите на всички ни освен на Рийд.
	Погледите ни се срещат и в този момент съзирам истината в сините му очи.
	Той вече знае.


>	Глава 14
>	Рийд

	В мига, в който Ела се завъртя към мен, разбрах, че е стигнала до погрешно заключение.
	Хващам я за китката и я извеждам от салона за гости, преместваме се в отсрещната стая, която по случайност се оказва кабинетът на мама и мястото, където с Гид я открихме след като… след като умря. Чудесно. Това е точното място, където да спася връзката си с Ела. Ама друг път.
	— Виж — започвам, но тя се отдръпва и се отдалечава, преди да успея да кажа друго.
	— Това е твоето бебе, нали? — изсумтява тя.
	— Не. Кълна се. Не е мое.
	— Не ти вярвам — казва тя, стиснала юмручета.
	Искам да я докосна, но мисля, че не е добра идея.
	— Не съм я пипал, откакто ти дойде тук — повтарям вече сигурно за хиляден път. — Бях приключил с нея още преди това.
	Тя удря най-близката повърхност и прах се вдига във въздуха. Тази стая дълго бе заключена.
	— Откъде знаеш, че не е твое?
	Пристъпвам неспокойно от крак на крак. За да отговоря, трябва да извадя на повърхността неприятен спомен, но нямам избор.
	— Когато я видях, тя имаше съвсем лека издутина.
	Ела пребледнява и знам, че си припомня онази нощ, в която намери Брук гола в стаята ми.
	— Не знаеш. Няма как да знаеш. Не и докато не се направи тест. Гади ми се. — Слага ръка на корема си. — Наистина, говоря сериозно, имам чувството, че ще повърна.
	— Не е мое. Трябва да е на баща ми. Или, по дяволите, може да е на всеки. Тя е способна да изневери на баща ми — добавям отчаяно.
	— Както и ти.
	Поемам си дъх. Беше точен изстрел и тя го знае. Но няма да се предам. Това е битка, в която ще победя, та ако ще и с мръсни номера.
	— Не отричам, че се държах като гадняр, и може би все още се държа така, но не съм бащата на бебето на Брук. Не съм ти изневерил. Държах в тайна част от миналото си, а не биваше. Знам. Беше грешка. Съжалявам. Просто… моля те, моля те прости ми — умолявам. — Избави и двама ни от мъките.
	— Вече е все едно. — Липсата на емоция по лицето й ме плаши. Поклаща глава. — Преди да те срещна, животът ми бе пълен с гадости. Но се справях с тях, какъв избор имах? Нямаше значение, че баща ми не бе наоколо, защото мама беше. Казвах си, че трябва да съм благодарна, когато тя умря, понеже се избави от мъките си. После дойдох тук и те видях. Помислих, че мога да прозра под твърдата ти, груба фасада. Това момче е загубило майка си. Той е гневен и наранен, но аз виждам кой е. Може би и той вижда коя съм аз.
	Кръстосва ръце пред корема си, опитва се да задържи нещо в себе си, а мен да отблъсне. Не знам нищо друго, освен че я боли. Пресягам се към нея, но тя се свива, сякаш самата мисъл за допира ми е болезнена.
	Мамка му, толкова е наранена и й го причиних аз.
	— Виждах… виждам те — прошепвам.
	Не ме слуша.
	— И реших, няма да се откажа от него. Накрая ще се предаде и ще го убедя, че сме красива приказка. Ала не сме. Не сме нищо. Ние сме като _пушек_ — без форма и смисъл. — Удря дланта си с два пръста с беззвучно щракане. — И трагедия не сме. По-малко от нищо сме.
	Думите й се забиват в сърцето ми. Права е. Трябва да се откажа, но не мога. И фактът, че толкова я боли, ми говори, че се нуждае от мен. Само един страхливец би се отказал сега. Аз й причиних цялата тази болка, но знам, че мога да я премахна само ако ми даде възможност.
	Поемам дълбоко дъх.
	— Мога да избирам между два пътя. Да се откажа. Или да се боря за теб. Познай кой избирам?
	Ела се е втренчила в мен с безизразно мълчание, затова продължавам да говоря:
	— Оплесках всичко. Трябваше да бъда откровен с теб от самото начало. Брук ми съобщи, че е бременна онази вечер. Паникьосах се. Мозъкът ми изключи. Мъчех се да измисля как да изляза от положението, без да разбереш, че някога съм я докосвал. Беше ме срам. Разбра ли? Срамувах се. Това ли искаше да чуеш?
	Извива устни.
	— Да, е, знаеш ли аз коя съм? Аз съм глупавото момиче във филмите на ужасите. Ти ме _превърна_ в това тъпо момиче — посочва ме обвинително с пръст. — Аз съм момичето, което тича обратно в къщата, където е мъжът с ножа. Ти ме предупреди. Повтаряше ми отново и отново да стоя настрана. Но не те послушах. Реших, че аз знам по-добре.
	— Сгреших. Не трябва да стоим далече един от друг. И двамата добре го знаем.
	Тръгвам към нея и спирам на сантиметри. Пръстите на краката ми почти се опират в нейните. После с едно плавно движение я притеглям към себе си. О, да му се не види. Толкова е приятно да я държа в прегръдката си. Искам да пъхна ръка в меката й коса и да я целувам до несвяст, но тя ме прогаря с разярен, огнен поглед.
	— Престани да ме _пипаш_ — отсича. — По-скоро бих умряла…
	Слагам длан на устата й.
	— Не изричай думи, за които ще съжаляваш. Не казвай неща, от които връщане назад няма — предупреждавам.
	Ръката й полита и се стоварва върху бузата ми. Брадичката ми се извърта надясно, но не я пускам. Очите й са освирепели, раменете й се тресат. Обзалагам се, че сигурно и аз изглеждам също толкова нелепо, налудничаво и необуздано.
	— Какво искаш от мен? Кажи ми и ще го направя. Искаш да падна на колене ли? Да целувам краката ти ли?
	— Не, запази си достойнството — казва подигравателно. — Ще ти трябва нещо да те топли през нощта. О, чакай, за това си имаш Брук. — Силно ме избутва и се отскубва. Преди да я стигна, вече е при вратата и се мъчи да я отвари.
	Татко и Брук се спират в коридора. Татко наблюдава отдалечаващата се Ела, а после ме измерва с присвити очи. Брук направо сияе.
	Гневно крача покрай тях, за да намеря Гид. Може пък той да има отговорите, които търся. На този етап е единственият от братята ми, който още ми говори.
	Откривам го на каменистото възвишение, разделящо двора от тънката пясъчна ивица, която наричаме плаж. Атлантическият океан е студен и тъмен, осветен само от лунния сърп.
	— Бебето твое ли е? — пита ме, без дори да ме погледне.
	— Защо всички мислят така?
	— Леле, братле, не мога да си представя защо някой, който знае, че си спал с нея, би си помислил, че бебето е от теб.
	— Не е — роша с ръка косата си. — Не съм я докосвал отпреди повече от шест месеца. От Деня на свети Патрик. Бяхме се нафиркали, помниш ли? Припаднах горе. Тя се покатери върху мен. Не помня много, само че на сутринта, когато се събудих, тя лежеше гола до мен. Татко беше отвън и ни викаше за вечеря. Щях да му кажа още тогава. Онази вечер. Но ме хвана шубе.
	Гидиън не отговаря. Продължава да се взира във водата.
	— Преди допусках, че Дайна и Брук се опитват да унищожат семейството, но сега си мисля, че го погубваме ние. Не знам как да оправя нещата, Гид. Кажи ми, помогни ми. — Не продумва и отчаяно се опитвам отново да установя контакт. — Помниш ли, когато мама ни четеше „Швейцарското семейство Робинзон“ и обикаляхме нагоре-надолу по брега, търсейки подходяща за живеене пещера? Петимата бяхме заедно. Щяхме да убием кита, да ядем боровинки, да си направим сами дрехи от испански мъх и водорасли.
	— Вече не сме деца.
	— Знам, но това не означава, че все още не сме семейство.
	— Искаше да си тръгнеш — припомня ми той. — Само за това говореше. Как ще се махнеш. Сега, тъй като Ела е тук, смяташ, че си заслужава да останеш? Що за лоялност имаш към семейството си?
	Той скача на пясъка и оставя нощта да го погълне, а мен зарязва сам с клетите ми мисли.
	Никой не ме е карал да спя с Брук. Взех това решение съвсем сам. Доставяше ми някакво смахнато удоволствие да отмъщавам на баща ми, като го набутвам на гаджето му.
	Исках да страда. Заслужаваше го, след всичко, което причини на семейството ни. С изневерите и лъжите си докара мама до ръба. Имам чувството, че лъжите бяха най-лошата част. Ако не беше я уверявал отново и отново, че не е замесен във всички онези неща, които Стив правеше, всички онези публични домове по света с първокласен ескорт, модели и актриси, които парите на милиардер можеха да купят, мама вероятно щеше да го напусне.
	Ако беше го напуснала, сигурно щеше да е още жива. Но тя не е. Тя е мъртва и пренебрежението и изневерите на татко са причината за смъртта й точно толкова, колкото и хапчетата, които изпи онази нощ.
	Стисвам устни. Разбира се, отмъщението ми бе безсмислено, след като нямах топките да му кажа за мен и Брук. Кой да знае, че вкусът на успеха е така горчив.


>	Глава 15
>	Ела

	— Какво става? — настоява Вал на обяда в петък. — И не ми се измъквай, защото всички изглеждате така, сякаш сте сломени от депресия. Дори Истън гледа, все едно някой го е сритал в кутрето.
	— Това евфемизъм ли е? — питам шеговито.
	— Не. Хич даже — отвръща и ми хвърля сърдит поглед.
	Побутвам храната с вилица. Нямам много апетит тази седмица и май си проличава. Всеки път, когато се опитвам да ям, изплува образът на Брук, която ни съобщава за бременността, само дето не Калъм е до нея. А Рийд. И после коварното ми въображение продължава да дълбае в същата насока, показва ми сцени с Рийд — как държи бебето, как бута количка в парка с Брук под ръка, тя е като фитнес модел и двамата се радват на първите стъпки на тъпото си бебе.
	Нищо чудно, че не мога да ям.
	Тази сутрин, като си сложих джинсите, ми се сториха по-широки. Дрехите носят мен, а не обратното.
	Не съм готова да разкрия на Вал цялата ситуация с разпадането на дома на Роял отвътре навън, но ако поне нещичко не й кажа, може да ме наръга с вилицата.
	— Мислех, че е гадно да си единствено дете, но семейните драми са хиляди пъти по-зле.
	— Рийд? — пита тя.
	— Не само той. Всички.
	Не понасям напрежението в къщата. Това, че братята не се поглеждат по време на закуска. А няма къде да се покрия, защото загубих работата си. Налага се да си потърся нова. Не защото ми трябват пари, а защото всеки път, когато вляза в къщата, сякаш върху плещите ми пада тежък товар. И положението ще се влоши още повече, когато се появи бебето. Не знам как ще се справя с това.
	— Животът е гаден, но ако това помага някак — блокирах номера на Там.
	— Наистина ли? Защото от това наистина ми става по-добре. — _Крайно време беше._ Тъпото предложение на Там за отворена връзка на практика бе неговият начин да държи Вал под ключ, докато нехранимайкото развява задника си из колежа, а тя не го заслужава.
	— Да, и чувството беше приятно. Измъчвах се, като четях съобщенията му, и усещах, че се поддавам.
	— Знаеш, че заслужаваш повече.
	— Знам. — Вал отпива глътка от диетичната си кола. — Затова снощи го блокирах и спах спокойно за първи път от много време. Събудих се тази сутрин и да, още боли, но по-малко.
	— Ще става все по-добре — думите увиснаха в пространството. Преди това бе мотото ми.
	Не знам дали още вярвам в него.
	Тя върти кенчето между дланите си.
	— Надявам се. Защо в истинския живот няма копче за блокиране? Имам нужда от такова копче в живота си.
	— Слънчеви очила. Много големи слънчеви очила. Или чакай, още по-добре, щит — съветвам я. Би ми свършил работа вкъщи срещу Рийд.
	— Няма ли да е трудно да маневрираш с такова нещо? — пита тя, размишлявайки над нелепото ми предложение, и несигурна усмивка плъзва на лицето й.
	— Не, гениално е. Да патентоваме джаджата и да изкараме милиони от нея.
	— Дадено! — Тя подава ръка и аз плясвам длан върху нейната.
	— Боже, Вал, мисля, че ти си най-хубавото нещо, което ми се е случвало, откакто се преместих тук.
	— Знам. — Обзема я подозрение, поглежда към масата с футболистите и после пак към мен. — Да отидем на играта довечера.
	— Ами… не, благодаря. Връщам си всичко хубаво, което казах за теб.
	— Защо не?
	— Първо, не харесвам футбол. Второ, не искам да викам за хора, които не понасям. Трето, освен теб, цял „Астор Парк“ може да гори в адски пламъци.
	— Мини да ме вземеш в шест и трийсет.
	— Не. Не искам да ходя на мача.
	— О, хайде де. И двете се нуждаем от разсейване. Ти от Рийд, аз от Там. Всички ходят на мачовете с „Райдърс“. Ще видим какво се предлага на пазара със свободните момчета и ще си изберем по едно да излекува сърцата ни.
	— Не може ли просто да изядем една каца със сладолед?
	— Ще направим и двете. Ще ближем сладолед и нас ще ни ближат.
	Тя вирва палаво вежди и аз неохотно се засмивам, но вътрешно сърцето ми протестира. Искам да ме докосва само Рийд. Изневеряващият тъпак. Може би наистина ми трябва разсейване.
	— Добре, да тръгваме.


	— Слез от колата — нарежда ми Вал по-късно вечерта, след като се настанява на седалката до шофьорското място. — Искам хубаво да огледам този тоалет.
	— Ще го видиш, когато пристигнем на игрището.
	— Правиш го, за да накараш Рийд да свърши във футболния си екип или за да накараш момичетата в „Астор Парк“ да откачат?
	Не обръщам внимание на забележката за Рийд. Определено не кроя планове как да го накарам да кипне от ревност. О, не. Никак даже.
	— Посъветва ме да си потърся друг мъж тази вечер. Това е премяната ми за лов на мъже — казвам и посочвам дрехите си.
	Обух раирани чорапи до коляното върху черен клин, съчетани със стара тениска от спортен екип — намерих я в магазина за втора употреба, който посетих след училище. Не я напъхах в клина, за да не изглежда сякаш имам чорап отпред, затова купих и един голям черен колан и навих тениската около хълбоците си.
	Две по-отпуснати плитки и тежък черен грим, което при мен е плътна очна линия върху дебел слой основа, за да не се разтече, и футболният ми имидж е завършен.
	— Предложих един мъж, не цяло стадо — изтъква Вал иронично. — Но може пък това да работи в моя полза. Ти си избери този, когото искаш, а останалите остави на мен.
	— Много смешно.
	— Сериозно. Чудя се дали да не помолим близнаците да ни придружат вътре. Знам ли какво могат да направят момичетата, когато те видят.
	Предвещанието на Вал не се оказва много далече от истината. Гаджетата на футболистите ми се мръщят, докато вървим през зоната, в която те и родителите чакат играчите да минат, когато тръгват от съблекалнята към игрището.
	Няколко обиди, „уличница“, „долен боклук“ и „а ти какво очакваше“, бавно преминават надолу към останалите зрители.
	— Тези кучки толкова завиждат, че няма да се наложи да пъхат пръсти в гърлото си довечера. Завистта ще изгори всичките им излишни калории — нахоква ги Вал.
	— Чувала съм и по-лоши неща, пък и не ми пука особено — казвам и свивам рамене.
	— Няма смисъл. Следващата седмица ще сме обградени от цял отбор разгонени футболистчета.
	— Ще трябва да се постарая тогава. — Нямам нищо против предизвикателствата.
	Стигаме до сектора с учениците, но Джордан ни пропъжда.
	— Не може да седите с нас — заявява тя.
	— Защото съм прекалено мръсна за чистите ти пейки? — питам и въртя очи.
	— И това — усмихва се тя самодоволно. — Но и защото не носите съответните цветове.
	Вдигам очи към тълпата ученици и разбирам, че е права. Всички са подредени така, че цветовете на тениските им да изписват „А“ в златно на черен фон. Аз съм с бяла тениска, а Вал е с къс сив плетен пуловер. Джордан е с черен костюм на жената котка и единственото, което липсва от латексовото й оборудване на доминираща, е камшик. И стол.
	— Явно сме изпуснали бележката. — Защото очевидно е имало бележка, след като всички останали се вписват идеално в схемата на Джордан. Колкото и да не ми се иска, съм впечатлена. Сигурно не е лесно да наложиш на няколкостотин души да носят определен цвят блуза в зависимост от мястото им на пейката.
	— Може от време на време да проверяваш историите на „Астор“ в снапчат — тя се обръща със замах и лъскавата й коса изсвистява във въздуха.
	Дори не знаех, че „Астор“ има профил в снапчат.
	— Хайде, ще седнем при родителите — казва Вал и ме дърпа за ръката.
	Намираме си място най-отгоре, където можем да ядем пуканки и да се преструваме, че подкрепяме „Райдърс“.
	— Какво, за бога, е облякла Джордан? Да не работи почасово като БДСМ господарка? — прихвам.
	— Не. Танцьорите се включват преди музикантите в полувремето, та предполагам, че това е костюмът им. — Тя мята няколко пуканки в устата си.
	Оказва се права. В полувремето Джордан и групата й представят хореография с толкова клатене на дупе и цици, че се замислям дали да не пъхна в спортните им сакове по една визитка на „Деди Джи“, в случай че фондовете им пресъхнат.
	— Ще им хвърлят поне по петаци — прошепвам на Вал.
	— Само пет долара? Аз ще искам поне по двайсет на човек, преди да почна да се събличам.
	— Какво говориш? Ти би се съблякла и за без пари — закачам се. Беше споделила с мен, че има ексхибиционистични наклонности. Когато ходим в клуб „Лунно сияние“ на нощите за плюс осемнайсет, тя винаги ме кара да танцуваме в спуснатите от тавана клетки.
	— Така е. Но не бих имала нищо против и да ми плащат. Колко каза, че си изкарвала, докато си работела в тези клубове? — Изглежда, обмисля нещо.
	— Не съм казвала. А и стриптийзът е много по-различен от танцуване в клетка пред секси гимназисти и колежани — отбелязвам. Повечето стриптийз клубове вонят на отчаяние и съжаление и това не се отнася само за съблекалнята на стриптийзьорките. Мъжете зад подиума, размахващи банкноти от по един долар над обяда си за осем долара, са също толкова отчаяни, колкото и момичетата на сцената.
	— Не знаех — сбръчква нос Вал. — Би бил добър допълнителен доход, но ти сигурно си се скъсвала от работа, за да издържаш себе си и майка си само с това.
	— Парите са единственото хубаво нещо в тази работа. Обаче не ти препоръчвам да се събличаш някъде в района. Представи си, че някой те види и после да сте заедно в часовете. Би надминало всички нива на неловкото.
	— Беше просто хрумване — въздиша тя.
	Съчувствам й. Знам, че положението на беден роднина наистина я притеснява. Иска ми се да й дам част от моето богатство, дори не ми трябва, но тя не би се съгласила. Ще го приеме като подаяние, каквото и бездруго получава от леля си и чичо си.
	— Ами ако те наема като личен бодигард? Така или иначе, всички ме гледат, сякаш искат да ме убият. Особено онази там — посочвам с глава към втората редица ученици, където позната физиономия на момиче със златиста коса непрекъснато се обръща и ми се муси.
	— Ха. Аби не би убила и муха. Твърде пасивна е. Дали вади същата физиономия на Йори и когато свършва?
	Запушвам устата си с ръка, за да възпра изблика на смях.
	Но е вярно. Бившата на Рийд е с бледа кожа, сдържани обноски, пълна моя противоположност. Някой бе споменал, че прилича на майката на Рийд. Преди това много ме притесняваше, защото Рийд обожава майка си. Напоследък обаче никак не ме вълнува дали ще впечатля Рийд Роял.
	За Аби обаче не е така. И сигурно ме смята за конкуренция, защото не спира да се взира в мен. Ако ме бе попитала, щях да й дам някой и друг съвет как да спечели Рийд. Първо и най-важно — не спи с брат му.
	— Наистина ли се е забила с Истън, докато ме е нямало? — питам Вал.
	— Каква идиотка, нали? Искам да кажа, това със сигурност ще накара Рийд да избяга далеч от нея. Или пък не — свива устни. — Ти се натиска с Истън, но той не се уплаши. Ти обаче си специална — продължава Вал, сменяйки отново тона. — Аби не е. Няма шанс Рийд да се събере пак с нея.
	— Дори Аби е твърде добра за него. Заслужава да си изгние сам — негодувам аз.
	Вал се подсмихва.
	— Всъщност се надявах някой да му строши краката в играта, но за съжаление, още е здрав и ходи.
	— Може ние да му ги счупим.
	— Да го нападна с бухалка посред нощ? — разсъждавам по въпроса.
	— Виждам, че вече си го замислила.
	— Е, може да съм си мечтала — признавам.
	— Като приключим с Рийд, ще минем ли и през колежа?
	— Задължително. После ще предложим услугите си и на други момичета с обява в „Крейгслист“. Ще кръстим бухалката „Мъст“.
	— Кръвожадността ти страшно ме възбужда.
	— Запази го за някой от стадото. Хвърли ли вече око на някого?
	— Не. Още разглеждам предложенията. — Вижда само Там в момента. Имам същия проблем, само дето Рийд наистина седи пред очите ми.
	Облягаме се на пейката и се съсредоточаваме върху играта.
	„Райдърс“ побеждават, както се очакваше, и веднага започват да обсъждат зимните танци, които „Астор Парк“ провежда след Деня на благодарността преди Коледа. Разговорите за танци са като афродизиак за Джордан. С Вал слизаме по стълбите и забелязвам, че тя направо сияе. Тълпата родители, които се спират да я похвалят колко е талантлива и колко им е харесал танцът, ни забавя.
	Джордан изпъчва гърди все по-напред с всеки следващ комплимент. Бащите я гледат жадно и на нея явно й се нрави.
	— Хубаво представление — казвам й, когато стигаме до нея. Изглежда доста добре с впития костюм и порозовелите от упражненията на игрището бузи.
	Тя ме поглежда надменно и с неодобрение.
	— Твърде добра си, за да излизаш с тоя боклук, Вал — обръща се към братовчедка си. — Защо не дойдеш с мен на партито на Ший?
	— Пас. Не се качвам с теб в една кола дори да сме на „Пътя на яростта“ и да ме преследват.
	Няколко деца се хилят зад нас. И Джордан се вбесява още повече.
	— Не мога да повярвам, че сме роднини.
	— Нали? И аз понякога се чудя по този въпрос. Как някой толкова мил като мен може да има кучка като теб за братовчедка.
	Джордан се втурва към Вал и аз решавам, че трябва да застана между тях. Юмрукът на Джордан се стоварва в тила ми, в същия момент Вал се хвърля напред. Отскачам от тях и падам върху оградата, която разделя пейките от игрището.
	— Лелее! Женски бой — крещи някакъв тип.
	Местата се опразват и изведнъж настъпва страхотна бъркотия. Пуканки летят навсякъде. Пред лицето ми се размахват ръце и нокти. Силни ръце ме вдигат през оградата, някой друг ме поема и ме повлича далеч от врявата. Поглеждам нагоре и виждам Рийд.
	Истън се задава от другата ми страна и слага ръка на рамото ми, между мен и Рийд. Разменят си враждебни погледи.
	— Е, ще ходим ли на партито у Монтгомъри? — пита ме Истън.
	— Обясних ти, че не обичам да се обличам с костюми.
	— Изглежда, вече си в костюм, сестричке — сочи тоалета ми и се подсмихва.
	О, боже. Има право.
	— Хайде де. Ще бъде забавно — подканва ме той.
	— Добре — предавам се. — Все тая. Къде е Вал? — Обръщам се към пейките и виждам, че охраната е прекратила боя.
	Ръка ме обръща грубо. Отново е Рийд.
	— Какво, по дяволите, си облякла? Чия е тази тениска? — пита настоятелно.
	— Просто втора употреба…
	— Свали я.
	— Какво? Няма начин.
	Поглеждам към Истън за помощ, но и той се цупи.
	— Сега, като се замисля, не можеш да носиш тениска на друго училище. Лоша поличба е.
	— Вие спечелихте — напомням му.
	— Свали я веднага — заповядва ми Рийд. Думите му не се разбират съвсем добре, защото съблича тениската си.
	— Забрави. Няма да облека твоята тениска.
	— О, напротив. — Подплънките за рамене са до ушите му. — Да му се не види, Ист, помогни ми.
	— Трябва ли ти превоз, сестричке! — Истън не му обръща внимание.
	— Тя ще се вози с мен — нарежда Рийд категорично и ме поглежда така, сякаш казва: „Само смей да ме предизвикаш“.
	Точно това и правя.
	— Извинявай, ама няма да стане, приятел.
	— Не ме наричай приятел.
	— Не ми заповядвай.
	— Вал може да вземе твоята кола до партито. Ти идваш с мен — отново нарежда той.
	— О, боже мой! — избухвам. — Какво да направя, за да разбереш какво ти казвам, Рийд? С теб приключихме. Вече си падам по друг. — Раздразнението и гневът ми достигат нова степен.
	— Да бе, сигурно — изрича с разширени ноздри.
	Поглеждам нагоре към редицата футболисти, които стоят и ни наблюдават, и ми хрумва подла идея. Втренчвам се в Уейд, куотърбекът. Уейд е курва. Даже една вечер пред клуба му се наложи да ползва рейндж роувъра на Рийд за секс, защото, според думите на Рийд, Уейд не е дочакал да стигне до вкъщи, за да чука някакво момиче.
	Усмихвам се лукаво на Рийд и се отдалечавам от Роял. С валсова стъпка отивам при Уейд и му скачам.
	Мускулестите му ръце инстинктивно ме обгръщат. Навеждам се и го целувам, устните му тутакси се разтварят. Има вкус на пот, мирише на трева и е невероятен в целувките. Езикът му си остава в устата му, но използва устните си майсторски.
	Нищо чудно, че момичета зарязват хубави клубове, за да правят секс с него в колата на непознат. Хващам косата му и затягам по-силно краката си около кръста му. Изстенва и се вкопчва в дупето ми.
	Чуват се подсвирквания и рязко секват. В следващия миг Рийд ме издърпва от ръцете на Уейд.
	— Какво, по дяволите, Карлайл? — изревава.
	— Тя ми скочи. Не можах да я оставя да падне — казва Уейд и свива рамене печално.
	— Няма да я пипаш. Никой няма да я пипа. — Рийд запокитва шлема си в корема на клет играч и се втурва към Уейд с вдигнати юмруци.
	Огромният рус куотърбек се хили и вдига ръце.
	— Не съм я карал, човече.
	Рийд го поглежда убийствено, а после сочи към останалите от отбора.
	— Ела е Роял. Тя ми принадлежи. Ако някой от вас, нещастници, я иска, ще трябва да мине през мен.
	Ченето ми пада до земята.
	— Майната ти, Рийд. Никому не принадлежа, още по-малко пък на теб. — Сритвам го зад коляното и се извръщам към футболистите. — Свободна съм. Кой иска да опита с мръсната стриптийзьорка? Знам номера, които дори порнозвездите не знаят.
	Очите им светват, но мигом се стрелват към Рийд. Каквото и да е било изражението му, всички свеждат поглед.
	— Страхливци — мърморя.
	След това се завъртам и с тежка стъпка потеглям към Вал, която ми се хили отстрани. Майната им на тия деца от „Астор Парк“. Майната им, да вървят по дяволите.


>	Глава 16

	Савана и Ший Монтгомъри живеят в имение в района на кънтри клуба. Разположено е навътре в сушата, далеч от брега. На главната порта Вал се пресята през мен и подава бял плик на пазача. Той го осветява със специална светлина, после разчита тайното съобщение с пръстов декодер от кънтри клуба, за да ни пусне.
	— Сериозно, Вал? Какво, по дяволите, беше това?
	— Ултравиолетово мастило. За да не може да се копира. — Тя мята поканата в скута ми. На искрящо бялата повърхност обаче няма абсолютно нищо.
	— Наистина ли? — Прокарвам пръсти по нея, но усещам само гладка хартия. — Какво му е толкова специалното на това гимназистко парти, та му трябват пазачи, порти и суперсекретни покани?
	Хвърлям поканата на таблото и подкарвам през отворената порта.
	— Обичат тълпата да е ограничена — отвръща Вал.
	— Ще ми се да използваха властта си, за да държат задниците настрана — смотолевям. Още не съм виждала Даниел Делакорт, но знам, че посещава училището и се разхожда по коридорите на „Астор“, сякаш нищо не се е случило между нас.
	— Ако задникът има пари, е добре дошъл.
	Права е, но от това не ми става по-добре. Бумтенето на басовете се излива от къщата на Монтгомъри и ни посреща още преди да сме свили по паркоалеята. Налага се да паркираме в края на дълга колона коли, извиваща се нагоре по хълма.
	Вал ме съпровожда през вестибюла до верандата. Къщата на Монтгомъри е по последна мода, цялата е в желязо, стъкло и странни ъгли. Басейнът в задния двор е осветен с лампи по дъното, отгоре извира вода през чучурчета в бетона и на дъги се излива обратно в басейна. Никой обаче не плува в него, защото е много студено.
	— Ще си взема нещо за пиене, ти какво искаш? — пита Вал, сочейки към минихладилник.
	— Бира.
	Забелязвам Рийд в другия край на верандата. Фея с огромни криле и венец говори с него. Пфу. Това е Аби. Главите им са толкова близо, че тъмната му кестенява коса докосва връхчетата на венчелистчетата й. Малко е порнографско. Сцената ужасно прилича на един от първите ми спомени с Рийд.
	Аби бе последната му приятелка. Може да е била и единствената. Рийд, за разлика от Истън, ги подбира. Спа с Аби, а след това с Брук.
	Не знам нищо за останалата част от сексуалния му живот. Може би е само това. Може да е загубил девствеността си с Аби. Може би имат нещо, което ги свързва, и винаги ще ги тегли един към друг.
	Даниел, изнасилвачът, веднъж изръси, че двамата си принадлежат.
	Дали е така?
	Интересува ли ме?
	Разбира се. И се мразя за това.
	Извръщам се настрани, преди да съм сторила нещо безразсъдно — да ида да изтръгна косата на Аби и да заповядам на Рийд да престане да говори с нея, защото е мой.
	Не съм сигурна, че това изобщо е било така, дори в онези интимни моменти, когато пръстите му бяха заровени в косата ми, езикът му — в устата ми и ръката му — между краката ми.
	Къщата е пълна със стегнати корсети, дрехи, напръскани с изкуствена кръв, и вероятно някой и друг чифт изкуствени гърди. Почти всички са с костюми. Част от опълченците са Роял. Те са с тениски и скъсани джинси. Когато ги видях за първи път, ги нарекох „гангстери“. Не приличат на ученици. С мускулестото си телосложение, широки рамене и чорлави коси приличат на работниците на пристанището.
	Хората се обръщат, когато влизаме, и веднага се разкайвам за облеклото си. Аз съм единственият развратен футболист тук и за пореден път се превръщам в зрелище. Странно е, защото някога успявах добре да се слея с тълпата, но откакто дойдох тук, непрекъснато правя неща, макар и неволно, които ме поставят в светлината на прожектора.
	Сбих се с Джордан.
	Натисках се с Истън.
	Задявах се с Рийд.
	Избягах.
	Нося този нелеп тоалет.
	— Трябва да се преоблека или поне да измия лицето си — казвам на Вал. Плътните черни линии под очите ми изглеждат глупаво в сравнение със съвършено гримираните лица на всичките принцеси и балерини. Сякаш Дисни е повърнал тук. — Дисни за възрастни, версията след полунощ.
	— Изглеждаш прекрасно — възразява Вал.
	— Не. Ако искам да изкарам следващите две години тук, трябва малко да укротя топката.
	Вал клати глава в знак на несъгласие, но посочва дъното на коридора.
	— Ще те чакам тук.
	Лесно е да намериш тоалетната, защото пред нея се е заформила опашка. Подпирам се на стената. Защо се опитвам да накарам всички да ме забележат? Дали защото искам Рийд да ми обърне внимание?
	Опашката намалява и най-сетне двете момичета пред мен влизат. Вратата се отваря и отчасти чувам разговора им.
	— Аби и Истън? Не ти вярвам. Аби никога не би пропиляла възможността да се събере с Рийд, като спи с брат му.
	— Защо? Свърши работа при онова момиче, Ела. Тя се натиска с Истън в „Лунно сияние“ и после — бам, беше с Рийд.
	— И какво, Истън подготвя момичетата за брат си?
	— Кой знае. Може да са като близнаците, което е отвратително — следва дълго мълчание. — О, боже, Синти! Мислиш ли, че това е секси?
	— Не знам. Тоест, стига де, ти не би ли искала да си месото в този сандвич? Ако е погрешно, не искам да съм права.
	Настъпва пълна тишина, а после избухва смях.
	— Спи със…, омъжи се за…, или убий Роял — предлага едно от момичетата.
	Вратата се затваря, но още ги чувам. Записвам си наум да пусна мивката, докато пишкам, защото стените тук са тънки като хартия.
	— Но те са петима, Ана — жалва се Синти.
	— Е, избери трима.
	— Добре. Бих спала с Рийд, бих убила Гидиън и бих се омъжила за Истън.
	Нещо се надига у мен при мисълта за Рийд с друго момиче. Достатъчно тежко е да го гледам с Аби. Няма нужда да си представям цяла опашка момичета, които чакат своя ред с него.
	— Истън е помияр — възразява Ана.
	— Той е кукличка — защитава го Синти. — Пък и според баба лошите момчета, влезли в правия път, са най-добрите съпрузи. Твой ред е.
	Добре, може би Синти не е толкова лоша. Истън наистина е изключително мило момче зад цялото това перчене.
	— Бих се омъжила за Гидиън, защото е най-голям и ще вземе семейния бизнес на Роял. Бих спала с Истън, все нещо трябва да е научил за времето, което прекарва под полите на момичетата. Бих убила близнаците.
	— И двамата?
	— Общо взето.
	Трепвам. Жестока. Ана е жестока.
	— Аби и Рийд май са в задушевна обстановка отвън, а? — меден глас прошепва до ухото ми и прекъсва подслушването.
	Уф. Джордан Карингтън. Тя не е с костюм, за жалост. Би била страхотна вещица.
	— Нямаш ли врящ казан за разбъркване? — питам я мило.
	— Нямаш ли някой Роял за чукане?
	— Може би имам един-двама — отвръщам й развеселено. — На бас, че това те побърква, нали, Джордан? Че Роял биха спали с всеки друг освен с теб.
	Лицето й почервенява за секунда, но бързо възвръща цвета си.
	— Сериозно ли се хвалиш каква уличница си? — казва и завърта очи. — Трябва да напишеш книга за опита си. Това ще е история, която истински ще вдъхнови феминизма. „Петдесет нюанса чукане: Гимназиалните години“.
	— Само петдесет? Струва ми се малко за мръсница като мен.
	Джордан отмята завеса тъмна коса зад рамото си.
	— Дадох ти предимството на подценяването. Предположих, че дори ти не може да си толкова неуверена, та да се нуждаеш от одобрението на триста момчета, за да докажеш стойността си.
	Чудя се дали ще ми повярва, ако й разкрия, че още съм девствена. Едва ли.
	Но е така. Преди Рийд не бях правила дори свирка.
	Правихме много неща заедно, но не стигнахме до крайната стъпка. Споделих с него, че съм готова, но той искаше да изчакаме. Тогава предположих, че го прави от загриженост. Сега… е, нямам представа защо не пожела девствеността ми.
	Може би момичетата в тоалетната са прави. Може би Рийд предпочита Истън да ги изпробва първо. При мисълта стомахът ми болезнено се преобръща.
	— Малките ти заядливи обиди не ми действат, Джордан — заявявам и се изправям. По-висока съм от нея и го използвам като предимство. — Отвръщам на удара, помниш ли? И се бия нечестно. Така че, давай, нападни ме. Да видим какво ще стане.
	— Разтрепериха ми се гащичките — подиграва се тя, но в гласа й се прокрадва нотка притеснение. И двете я долавяме.
	— Така и трябва — казвам и оставям настървената усмивка да се разлее по лицето ми.
	Вратата на тоалетната се отваря и аз се плъзвам вътре покрай двете клюкарки. Ръцете ми са потни и треперят. Избърсвам ги в тениската и се взирам в отражението си в огледалото.
	„Астор Парк“ не е моето място. Никога няма да бъде. Тогава защо се опитвам да се променя, за да се впиша? Дори да се обличам точно като Джордан и да си слагам лек грим и хубави дрехи, децата тук пак не биха ме приели.
	Завинаги ще си остана натрапник.
	Отивам до тоалетна, измивам си ръцете и излизам, без нищо да променя.
	Връщам се във вестибюла и изследвам тълпата. Тази вечер футболистите са богове. Не знам дали е така и през останалите месеци, дали например през декември, когато футболният сезон свършва, всичко се върти около отбора по баскетбол или по лакрос, или около някой от другите спортове. Но владетелите тази нощ са широкоплещестите момчета от отбора по футбол. Оглеждам около тях. Погледите ни се срещат и бързо се отместват.
	Обръщам се и виждам Рийд зад себе си. Не съм изненадана. Облегнал се е на стената и се взира изпитателно във всеки гост от мъжки пол.
	Отивам при него.
	— Обеща да направиш всичко за мен.
	— Така е — потвърждава дрезгаво.
	— Така ли? Докажи го.
	— Да те оставя на мира? — предполага той с примирение в погледа.
	— Да. Не ми говори. Не ме пипай. Дори не ме поглеждай или, кълна се в бога, ще хвана първия срещнат мъж и ще го изчукам пред теб.
	Нещо в изражението или гласа ми сигурно го е убедило колко съм сериозна и той рязко кима.
	— Само тази вечер.
	— Все тая — мърморя и изчезвам в тълпата.


>	Глава 17

	— Какво става? — пита Вал, след като се появявам на верандата, и ми подава бутилка със студена бира.
	— Не мога да намеря и едно момче, което да ме погледне в очите. — Сканирам навалицата и откривам Истън, който е в другия край на верандата. Ръката му е на хълбока на Ший Монтгомъри и двамата се гледат страстно. — Явно Рийд наистина е постановил закон.
	— Трябва да отидем до „Харисвил“ — предлага Вал.
	— Какво е това?
	— Местен колеж, на около трийсет минути оттук. Там на никого не му пука за социалната йерархия в „Астор Парк“ — прави пауза. — Но съм изненадана, че въобще някой слуша Рийд. Мълви се, че Роял са напът да изгубят властта.
	Отпивам от бирата, преди да отговоря:
	— Даваш си сметка колко нелепо е това, нали?
	— Но не е. Този ред е постановен още при самото раждане. Че и отпреди това. Губернаторът на нашия щат е посещавал „Астор“. Съдиите, които назначава, са момчета и момичета, с които са били заедно в училище. Какво училище си посещавала, е от значение за по-големите и качествени колежи. Каква работа ще си намериш, зависи в какви извънкласни дейности си участвала. Колкото по-тайни и подбрани, толкова по-добре. Затова живея с Карингтън девет месеца в годината. За да осигуря на децата си привилегирования старт в живота, който родителите ми не са имали.
	— Сигурно. Но можеш да си щастлив и без всичко това — посочвам с бутилката партито. — Аз бях щастлива, преди да дойда тук.
	— Ммм — отвръща Вал недоверчиво. — Наистина ли си била щастлива сама? С болната си майка, за която си се грижела? Вероятно си се справяла, но не можеш да ме убедиш, че си била истински щастлива — обяснява тя, след като й се намръщвам.
	— Може и да не съм била истински щастлива, но определено бях по-щастлива от сега.
	Вал леко свива рамене.
	— Добре, но да се върнем на темата. „Астор“ е умалена версия на това, пред което ще се изправим, когато станем зрели хора. Тези гадняри ще ръководят света ни, ако не направим нещо по въпроса.
	Издишвам раздразнено, най-вече защото е права. И как ще оцелея? Не мога да избягам, така че ще трябва да се изправя пред тези хора и да се справя с тях.
	— Щом Роял слизат от властта, кой се качва?
	— Джордан, разбира се. Тя ходи със Скот Гастънбърг — Вал посочва високо момче, подпряло се на камината.
	Присвивам очи към него. Изглежда ми много познат с каубойските си одежди, само дето последния път, когато го видях, не държеше устата си затворена. Последния път, когато го видях, беше в клуба и лежеше на пода, а Рийд го смилаше от бой.
	— Виждам защо са двойка — отбелязвам лукаво. — Тя само му нарежда, а той се усмихва и кима. Идеалното гадже. — Изобщо не се чувствам гузна, задето Рийд му разби носа. Скот каза ужасни неща за мен. Не толкова гадни, колкото Джордан, но все пак гадни.
	Вал се усмихва ехидно и отпива от виното си в мълчаливо съгласие. После посочва с брадичка едно момче, седнало на една ръка разстояние от нас.
	— Какво мислиш за него?
	— Не съм го виждала. Но има хубави скули. — Момчето, за което Вал говори, е с гарвановочерна коса и е облечено като пират с меч, който виси на кръста му. Изглежда доста заплашително. Металният ефес блести на светлината, та ми се струва твърде истински, за да е част от костюма.
	— Нали? Това е Хиро Каменаши. Семейството му е част от конгломерата „Икото Аутос“. Отвориха завод преди две години и имат повече пари от някои по-малки държави.
	— Добър човек ли е?
	— Не знам — свива рамене Вал. — Но чух, че има задоволителен член. Подръж питието ми. Ще си опитам късмета.
	Взимам виното, преди да е паднало на земята, и гледам как Вал се провира през тълпата и потупва Хиро по рамото. Няколко секунди по-късно го води към съседната стая, където се натискат двойките.
	Стомахът ми се свива. Ако с Рийд бяхме заедно, щяхме ние да сме там. Телата ни щяха да са залепени едно за друго. Щях да усещам как възбудата му се опира в мен. Щеше да чуе желанието в пресекливите ми вдишвания и леките ми, несдържани стонове.
	Щяхме да излезем навън и да потърсим някое тъмно място, където пръстите му щяха да се плъзнат под блузата ми, а ръцете ми щяха да проследят твърдите му плочки. И там, в тъмното, далеч от суматохата, той щеше да обладае устните ми със своите и щяхме да танцуваме, докато усещането ми за загуба и самота изчезне.
	Излъгах Валери. _Имала_ съм моменти на истинско щастие. Проблемът е, че падането от върха на щастието боли адски много.
	Разтърсвам глава, за да разкарам всички опасни мисли за Рийд, и се оглеждам в стаята, за да намеря моя Хиро. Този път съзирам Истън, подпрян на колона на верандата, но не Ший е между краката му. А Савана, която е с ефирна бяла бална рокля. Приказна е, но тъжна, като изоставената принцеса, каквато е.
	„Истън, лайно такова.“
	Но и аз съм като него, оглеждам се за момче, на което да се нахвърля и което да ме накара да се чувствам по-добре. Е, аз вече имам някого, когото го е грижа за мен и мен ме е грижа за него. И няма да го оставя да допусне още една грешка тази вечер.
	— Хей, Истън — приближавам се към него.
	Той обръща лениво глава. Погледът му е замъглен. Мамка му. Нямам представа на какво е, а е близо глава над мен и с петдесет кила по-тежък. Не мога просто да го повлека.
	Затова импровизирам.
	— Вал си намери готин тип и ми трябва партньор за танцуване.
	— Не съм заинтересуван.
	Плъзва длан по кожата на Савана и оставя палеца си под гърдата й. Свива устни упорито, предизвиква ме да кажа нещо по въпроса.
	И аз го правя, защото на сутринта и двамата ще съжаляват.
	— Хайде, Истън — подканвам го. — Гладна съм, да си потърсим нещо за ядене.
	Навежда се и целува Савана по рамото. Вече не ме слуша, ако изобщо отначало го е правел.
	Опитвам със Савана.
	— Няма да се почувстваш по-добре от това. Може и да носят една и съща фамилия, но не са един и същи човек.
	Твърдото й изражение за момент се смекчава, а Истън започва да пелтечи на висок глас:
	— Какво, ти си единственото момиче, което може да си разменяме.
	Кикот и вдишване от изненада докарват усмивка на лицето му. Уцели право в десетката, както и възнамеряваше. Явно не е чак толкова напушен. Знае точно какво прави, както и Савана.
	— Добре, прецакайте си живота. И двамата.
	Болката, изписана на лицето ми, пробива мъглявината от наркотици, в която се намира, и лицето му пребледнява от разкаяние.
	— Ела…
	Минавам покрай двама зяпнали ученици, хуквам и се натъквам на Джордан, която пие коктейл с водка и ми се усмихва самодоволно.
	— Ревнуваш, че твоите Роял продължават напред? Всички винаги сме знаели, че си временно увлечение. — Чашата е все още в ръката й, изтупва невидима прах от рамото ми. Малко от студената течност се плисва в деколтето между гърдите ми. — Забавно е да се занимаваш с някой плужек една-две вечери, но след известно време вонята става твърде нетърпима.
	— Ти знаеш най-добре, нали? — отрязвам я набързо.
	— Всъщност това беше просто хипотеза, не е в мой стил да си цапам ръцете. Нито пък да се мокря.
	Джордан се усмихва и изсипва останалата част от питието си в деколтето ми.
	Гняв пулсира през цялото ми тяло. Сграбчвам копринената й блуза, дърпам я към себе си и отърквам мократа си тениска в нея.
	— Май вече и двете сме мокри — чуруликам.
	— Това е „Балмейн“ за хиляда долара! — изквичава тя и ме блъсва настрани. — Такава си кучка.
	— Казваш го, все едно е нещо лошо — усмихвам й се подло.
	Оттеглям се и отивам да потърся Вал, преди Джордан да е съчинила някоя нова обида. Откривам приятелката си насред дансинга с Хиро, чиито ръце шарят по дупето й.
	Трябват ми няколко силни побутвания, за да привлека вниманието на Вал.
	— Какво има? — пита тя.
	— Искам да си вървя. Не мога да остана тук и минута повече.
	Вал поглежда колебливо Хиро, а после мен.
	— Добре. Почакай само да мина през тоалетната и съм готова.
	Хиро пристъпва напред.
	— Да те закарам аз вкъщи? С мен са Тина и гаджето й, Купър.
	— Става ли? — Вал ме поглежда умолително.
	— Разбира се — отвръщам, но не мисля така. Нужен ми е приятел, на когото да поплача. Искам някой да държи ръката ми, да отмества косата от лицето ми, да ми подаде кърпичка. Искам да се оплача някому каква кучка е Джордан и той да ми съчувства, и да ме уверява, че няма нищо лошо, задето не я харесвам.
	Но Вал е моя приятелка и тази нощ тя също се нуждае от нещо, нещо, което аз не мога да й дам. Затова й отправям окуражителна усмивка и си тръгвам с коктейла с водка, който се стича между гърдите ми.
	Тълпата не ми прави път като в сцена от филм. Налага се да се бутам между ченгета, крадци, супергерои и върколаци. Известно количество бира се разлива върху или до мен и докато стигна до входната врата, мириша така, сякаш съм била потопена в казан с бирена мая.
	Вървя тромаво по асфалта към колата. Токчето ми се заклещва в цепнатина и глезенът ми поддава.
	Ругая под нос и събувам обувката, остатъка от пътя извървявам боса, дори не забелязвам как камъчета се забиват като пиявици в стъпалата ми. Стигам до кабриолета, мятам обувките на задната седалка и понечвам да отворя предната врата.
	Уф!
	Какво е това? На ръката ми има нещо лепкаво. Едва хващам телефона с лявата ръка и светвам с екрана върху дясната. Има нещо лигаво и жълтеникаво по цялата ми длан и — това мравки ли са?
	„Отвратително.“
	Изскимтявам и избърсвам ръка в тениската си, сега пък по лепкавата ми длан са полепнали власинки от плата. Гневно осветявам вратата с телефона. По нея се стича мед и рояк мравки са се струпали около дръжката и в процепа до вратата.
	Лошо предчувствие ме кара да огледам кабриолета отвътре. Телефонът не осветява добре, но виждам още мравки и блестящи локвички брокат и мед върху скъпата кожа. Гърбът на шофьорската седалка също е намазана с тая смес.
	Това е прекалено. Всичко. Градът. Шибаните деца. Целият този глупав живот, който би трябвало да е по-добър от живота, който имах преди, защото имам дебел портфейл. Извивам глава назад и изпускам истеричния писък, който сдържам още от автобуса, който ме върна в Бейвю.
	— Ела! — Тежки стъпки от тичане ехтят по паважа. — Какво има? Кой те нарани? Къде е той? Ще го убия! — Рийд внезапно спира, когато си дава сметка, че съм сама.
	— Защо ме следиш? — питам. Той е последният човек, когото бих искала да видя в момент, когато мравки пълзят по краката ми, цялата съм в засъхваща бира и ръката ми е гнусна и лепкава.
	— Викам името ти от пет минути, но ти си толкова потънала в размисли, че не ме чуваш. Добре ли си? — Грабва ме за раменете.
	Ръцете му минават през моите и спират на хълбоците ми. Завърта ме и аз го оставям, защото жадувам някой да го е грижа за мен и дори това, което прави, ми се струва мило. И се мразя за това.
	Изтръгвам се от него и се подпирам на вратата.
	— Не ме пипай. Добре съм. Изпищях заради това — посочвам гневно колата.
	Той наднича в кабриолета, като също осветява бъркотията с телефон.
	— Кой го направи? — пита, ръмжейки.
	— Може да си бил ти — заявявам едва доловимо, макар разумът да ме предупреждава колко нелепо звучи обвинението. Рийд няма причина да опропасти колата ми.
	— Баща ми ти даде тази кола — отбелязва и въздиша сърдито, с което потвърждава мисълта ми. — Защо ми е да я съсипвам?
	— Кой знае защо правиш нещата, които правиш — отвръщам хапливо. — Изобщо не знам какво се върти в болния ти мозък.
	Май едва сдържа нервите си. От какво е нервен, нямам и най-малка представа. Аз съм тази, която трябва да се оправя с кола, гъмжаща от мравки, докато той си гука с бившата си.
	— Спал ли си с Аби, когато ме нямаше? — Въпросът ми се изплъзва, преди да го спра.
	Съжалих още повече, когато следа от усмивка се появи на лицето му.
	— Не.
	„Тогава какво си шушукахте двамата вътре?“ — крещя безмълвно. Обръщам се и се съсредоточавам върху решаването на проблема. Не ми трябва Рийд или който и да било друг. Грижа се сама за себе си от години.
	Избърсвам отново ръката си и почвам да ровя в телефона за търсачката. Несръчно въвеждам „такси“.
	— Няма ли да ме попиташ за какво си говорихме?
	Не. Научих си урока. Избирам първата компания и набирам номера.
	— Такси „Йелоу“, как да ви помогнем?
	— Аз съм в — заглушавам микрофона с ръка. — Как се казва това място?
	— Госпожо? Трябва ни адрес — казва диспечерът нетърпеливо.
	— Един момент — продумвам в слушалката.
	Рийд поклаща глава и издърпва телефона от ръката ми.
	— Извинете. Грешен номер. — Затваря и пъха телефона в джоба на дънките си. — Аби ми се извиняваше за онова с Истън. Казах й да не се притеснява.
	— Ти трябва да се тревожиш за това. Върни ми телефона.
	Не реагира на заповедта ми.
	— Имам си други неща на главата. Като например да се чудя защо моето момиче целува куотърбека ми.
	— Защото е секси. — Оглеждам джоба на Рийд и кроя как да извадя оттам телефона си. Поглеждам вляво и забелязвам още една осезаема подутина, която, струва ми се, нараства с всяка секунда. Подутина, напомняща как се притискаше в мен, твърда и гореща…
	Части от тялото ми се стягат и тръпнат. Притискам бедра едно в друго.
	— Не го харесваш — произнася Рийд дрезгаво.
	— Не знаеш какво ми харесва.
	— О, напротив, знам. — Като усойница светкавично увива ръка около кръста ми.
	Устните му се впиват жадно в моите.
	Слагам ръце на главата му, за да го избутам, но продължавам да го държа. Не се целуваме, опитваме се да погубим другия с устните и езиците, и зъбите си. Ръцете му приклещват моите. Пръстите ми са вкопчени в скалпа му. Стоманата в джинсите му вече не е просто спомен, а реалност и цялото ми тяло ликува. О, боже мой, колко ми липсваше това. Устните му върху моите. Тежестта на топлото му тяло върху мен. Липсваше ми и се ненавиждам за това.
	Отлепям уста от неговата.
	— Престани да ме целуваш — нареждам му.
	— Тогава ме пусни — казва, крайчетата на устните му се извиват нагоре.
	И когато не го правя веднага, той отново ме целува и езикът му се прокрадва през отворените ми устни. Този път ръката му е на ластика на клина ми и рязко го събува. Неумело се опитвам да повдигна тениската му, за да докосна голата му кожа. Изстенва, вдига ме и краката ми тутакси се сключват около кръста му.
	Усещам студеното желязо на гюрука под разголените си задни части. Рийд стиска бедрата ми и стягането между тях, което усещах преди, започва да пулсира. Гърча се под грубата му прегръдка, защото искам нещо, търся нещо, достигам го. Но то е неуловимо.
	Устните му напускат моите само за да намерят шията ми, а след това и рамото ми.
	— Точно така, бебче. Ти си моя — диша тежко върху кожата ми.
	Да, негова съм. Неговото… _бебче_?
	— Не. Не съм. — Измъквам се изпод тялото му, без дъх и засрамена, и бързо издърпвам клина си нагоре. — Имаш си бебе и това не съм аз.
	Бавно се изправя, без да си прави труда да оправи тениската си или да закопчае джинсите, които явно съм разкопчала.
	— За последен шибан път, Ела, не съм забременил онази жена. Защо не ми вярваш?
	Гласът му звучи толкова искрено, че за момент почти му повярвах. Но почти. Умът ми мигом ме връща към всички онези пъти, в които мама ме умоляваше да дам втори шанс на поредното й невярно гадже. „Той се е променил, мила. Той е различен. Стана недоразумение. Онази жена е негова сестра.“
	Така и не разбрах защо не виждаше лъжите им, но сега се чудя дали дотолкова е искала да вярва в любовта, че сама се е убеждавала в искреността на думите на подлия си приятел поради простата причина да има някого до себе си.
	— Разбира се, че ще отречеш. Какво друго би могъл да кажеш? — казвам, дишайки пресекливо. — Нека забравим, че се е случило.
	— Наистина ли мислиш, че мога да забравя? — гласът му е нисък и трепери. — Ти отвърна на целувката ми. Още ме желаеш.
	— Не се ласкай. Бих целунала всеки. Всъщност го направих. Спомняш ли си? Ако Уейд беше тук вместо теб, щях сега да се целувам с него.
	— Уейд е добро момче. Не разбивай сърцето му, за да си го върнеш на мен. Ти не си такава. — Сключва вежди.
	— Не знаеш каква съм.
	— Напротив. Сама го каза — виждам те такава, каквато си. Виждам болката и самотата ти. Виждам гордостта ти и как тя ти пречи да разчиташ на другите. Виждам голямото ти сърце и как искаш да помогнеш на света, дори на задник като мен. — Възвръща самообладанието си. — Писна ми да играем игрички, Ела. На този свят не съществува друго момиче за мен. Ако ме видиш да говоря с друга, знай, че говорим за теб. Ако ме видиш да вървя до някоя, знай, че ми се иска да съм до теб. — Пристъпва към мен. — Ти си единствената за мен.
	— Не ти вярвам.
	— Как мога да променя мнението ти?
	Бутам го назад. Стои твърде близо до мен, а аз се нуждая от разстояние.
	— Искаш да те умолявам ли? Защото ще го направя. — Понечва да коленичи на земята.
	— Пич! Роял го бичуват. — Коментарът е последван от звук като плющене на камшик и много пиянски смях. Група момчета залитат покрай нас на път към страничния вход на имението.
	Хващам Рийд, преди коленете му да докоснат земята. Колкото и да го мразя, повече мразя хлапетата от „Астор“. Но Рийд изобщо не изглежда притеснен, задето тези нещастници са го чули. Той просто се усмихва лукаво и им показва среден пръст.
	Сълзи напират в очите ми и се обръщам, за да не ги види.
	— Мразя това място — прошепвам. — Всъщност „Астор“ е най-тъпото училище на света.
	Тишината тежко виси над нас, накрая той я нарушава с дълбока въздишка.
	— Хайде. Ще те отведа вкъщи.
	Тъй като колата ми е в неизправност заради лепкавата слуз, се предавам и се качвам в джипа му, но сядам възможно най-далече от него.
	— Какво е станало с тениската ти? — пита отсечено. — Подгизнала е.
	— Джордан.
	— Ще се оправя с нея. — Стисва здраво волана.
	— Как?
	— Остави това на мен.
	Взирам се през прозореца и се опитвам да натикам обратно всички следи от надежди, които се опитват да си проправят път в сърцето ми. Това е Рийд Роял. Той е тип, който е спал с гаджето на баща си. Няма морал и принципи. Интересува го само личната изгода.
	Така че не, няма да си позволя да се надявам отново. Сърцето ми няма да го понесе. Не и втори път.


>	Глава 18

	Да спечеля момичето си отново, отнема повече време, отколкото мислех. И се оказва по-трудно. Мислех, че целувката на партито на Ший е знак за промяна в решението й. Ако не друго, то със сигурност имаше обратен ефект. Ела все още не ми вярва и освен с ДНК тест, не знам как иначе бих могъл да я убедя.
	Татко не е споменавал тест за бащинство, но вероятно ще направи, нали? Не може да се върже за тази змия без доказателство.
	Прекарах целия гаден уикенд, отбягван от всички освен от татко и Брук. Ела, Истън, близнаците, Гид. Всички са ми бесни.
	Не ме разбирайте погрешно, заслужавам си го. Сто процента. Да спя с Брук, е най-глупавото решение, което съм вземал. Фактът, че винаги съм бил изключително придирчив спрямо мацките, го прави още по-лошо — някой като Брук не би трябвало да влиза в краткия списък. Трябваше да й устоя. Трябваше да устоя на желанието да накажа баща си. От опит знам, че всяко вироглаво нещо, което съм правил, винаги е завършвало със собственото ми наказание.
	Но го извърших и не мога да го променя. Може да се мразя за стореното, да се чувствам като нищожество всеки път, когато се сетя за него, но няма как да пренапиша миналото.
	И Ела не може да ми се сърди за това вечно, нали?
	— Зяпаш.
	Обръщам се и виждам Уейд, който върти очи. Да. Хвана ме. Наистина зяпам към масата на Ела. С Вал седят на другия край на столовата и знам, че е избрала мястото нарочно. Стои на колкото може по-голямо разстояние от мен.
	И е седнала така, че да е с гръб към помещението, към мен. Иска да разбера, че с нас е свършено, но и двамата знаем, че не е така. И преди ме мразеше, но си падна по мен. Не се е променило много между нас. Все още се борим, все още се обикаляме един друг като добре обучени съперници, но на ринга сме заедно. И само това е от значение.
	— Позволено ми е да зяпам. На теб, от друга страна — не. — Свъсвам вежди. — Така че дръж погледа си далеч от моето момиче. И устните също.
	— Хей, не аз съм виновен, че тя напъха езика си в устата ми — ухилва се той.
	— Спомени го отново и ще ти скоча — изръмжавам.
	— Никога не би наранил куотърбека си — шегува се Уейд и със смях става от стола. — Ще се видим по-късно, братлета. Чакат ме в тоалетната.
	Всички момчета извръщат очи. Уейд е известен със забивките в тоалетната.
	— Хей, Ийст — някой подвиква в другия край на масата. — Чух, че снощи си се натискал със Савана Монтгомъри.
	Скачам рязко. Сериозно ли? Първо Аби, а сега и Сав?
	На партито Аби ме дръпна встрани, за да ми се извини за случилото се с Истън. Обясни, че я е било яд на мен и си го е изкарала по този начин. Беше ми трудно да не изръся: „Не ми пука с кого се чукаш“. Но е така, не ме вълнува. Бях приключил с Аби още преди Ела да се появи на сцената и наистина не ме интересува с кого спи.
	Това, за което ми пука, е Ийст. Брат ми е извън контрол и няма какво да сторя, за да го спра. По цяла нощ будувам заради това. Е, заради това и Ела.
	Като говорим за Ела, един от съотборниците ми изведнъж споменава името й. Зарязвам преструвките на незаинтересован и се обръщам към двамата футболисти, които клюкарят, сякаш още са на обяд в Детската лига.
	— Какво за Ела? — питам настоятелно.
	Нейман Халоуей, десетокласник, нападател в отбора, прави гримаса.
	— Просто чух, че не й е било лесно в часа по дебати днес.
	— Какво е станало? — Скръствам ръце пред гърдите си и се взирам изпитателно в двамата. Ако не започнат да говорят, ще ходят с отпечатък от табла върху лицата си.
	Нейман прочиства гърло:
	— Не бях там, но сестра ми е имала час с нея. Разказа ми, че Ела е трябвало да изнесе днес реч за хората, на които се възхищава или нещо подобно. Писала е за майка си и ами… — намества се неловко.
	— Изплюй камъчето. Няма да те ударя, задето повтаряш какво се е случило в часа, но може да те спукам от бой, ако не престанеш да ми губиш времето.
	От другата страна на масата Истън също слуша напрегнато. Опитвам се да уловя погледа му, но не гледа към мен.
	— Да. Добре. Предполагам, че някои хлапета са се заяждали с нея, сещаш се. Подмятали са: „И аз се възхищавам на стриптийзьорки. Обикновено, като се отъркват в лицето ми“. И сестра ми каза, че една от Пастелките е питала Ела дали има клипове как майка й я учи да духа на клиентите.
	Усещам как с всяка негова дума ставам все по-мрачен и бесен. Напомням си, че той е само посредник и не бива да убивам посредника.
	Нейман вече е по-блед от призрак.
	— И после някакво момиче й рекло, че майка й е умряла от срам, защото Ела е уличница.
	Забелязвам с крайчеца на окото си раздвижване и съзирам как Ела и Вал си проправят път по лъскавия дървен под с празните си табли.
	Изкушавам се да изтичам след нея, но колкото и да искам да я утеша, знам, че тя не иска и да ме чуе. А и утешението само с това ще помогне.
	Уейд беше прав — нещо трябва да се промени в училище. Преди Ела да изчезне, никой освен Джордан не смееше да й говори така.
	Обръщам се отново към момчетата.
	— Това ли е? — питам през стиснати зъби.
	Нейман и приятелят му си разменят притеснени погледи.
	Не, очевидно не е всичко. Подготвям се за останалото.
	Приятелят му продължава историята.
	— Като излизахме, чухме някой да пита Даниел Делакорт дали са падали банкноти, когато Ела е разтворила краката си за него. Той отговори: „Не, тя е прекалено евтина. Само стотинки“.
	Слагам юмруци на коленете си, защото се опасявам, че ако загубя самообладание, ще срутя цялото училище.
	— Пиши на сестра си — крясвам. — Искам имена.
	Нейман изважда телефона си по-бързо, отколкото се спуска към нападател от противниковия отбор, погнал куотърбека му. Написва бързо съобщение и близо минута чакаме отговор. До мига, в който телефонът му изпиука, бях готов да убия някого.
	— Скип Хенли е изръсил онова за банкнотите…
	Нейман дори не довършва изречението си, защото скачам на крака. С периферното си зрение виждам, че и Ийст е станал, но вдигам ръка да го спра.
	— Аз ще се оправя — отсичам.
	Нещо проблясва в очите му. Неочаквано уважение? Хм. Може би отношенията ми с брат ми не са съвсем неспасяеми.
	Сканирам столовата и откривам мишената си. Скип Хенли. От известно време това хлапе е в списъка ми. Има голяма уста и обича да се хвали с мацките, с които е бил, и то с унизителни подробности.
	Отправям се към масата на Хенли, който онемява, когато се приближавам.
	— Хенли — казвам сухо.
	Скип предпазливо се озърта. С идеално зализаната си коса и добре избръснатото си детско лице прилича на типичното снобарче.
	— Да?
	— Имал си дебати преди обяд…
	Той кима.
	— Да. Защо?
	— Ето каква е сделката — удрям се в гърдите. — Давам ти един удар. Един безплатен удар. Където поискаш. И след това така ще те смеля от бой, че собствената ти майка няма да те познае.
	Нервно се оглежда наоколо, но няма изход. Няма да мине покрай мен и каквито и приятели да е имал, те се правят, че не го познават. Всички на масата гледат встрани, ровят в телефоните и побутват храната. Скип е сам и го знае.
	— Не знам какво си мислиш, че съм направил — започва той, — но…
	— О, искаш да ти припомня ли? Разбира се. Нека ти помогна, приятел. Говорил си глупости за Ела Харпър.
	Паника минава през очите му, но бързо се превръща в негодувание. Скип си дава сметка, че не му остават много възможности, та решава да направи нещо още по-нелепо.
	— Всички знаем, че момичето ти е прекарало толкова време по гръб, че думата „Дормео“ се е отбелязала на кожата й…
	Преди да довърши, вече съм го вдигнал от стола. Сграбчвам яката на ризата му и дърпам лицето му близо до моето.
	— Или имаш железни топки, или самоубийствени наклонности. Залагам на второто.
	— Майната ти! — Хенли крещи, слюнки пръскат лицето ми. — Мислиш, че управляваш училището ли, Роял? Мислиш, че можеш да доведеш някоя курва в нашето място и да ни принудиш да я приемем? Моят прадядо е познавал генерал Лий! Не искам да имам нищо общо с боклук като нея.
	След това се спуска към мен с рев и го оставям да нанесе удар. Слаб е като него. Като всички насилници. Затова са насилници. Защото са комплексирани идиоти, които се опитват да вдигнат самочувствието си.
	Юмрукът му едва докосва челюстта ми, защото не знае как да удря. Изсмивам се, хващам нещастника за гушата и го дръпвам до себе си.
	— Татко ти не те ли обича достатъчно, та да те научи как да се биеш, Скипи? Гледай. Това е „прав удар“. — Нанасям едно след друго две крошета в лицето му. — Разбираш ли как действа?
	Чувам звучно цвилене зад нас, разпознавам гласа на Истън. Брат ми се наслаждава на шоуто.
	Хенли изскимтява от болка и се отдръпва от мен. Миризмата на урина се носи във въздуха.
	— Боже господи, току-що се напика! — някой подвиква.
	Отвратен, хващам Скип за врата, изритвам краката му изпод него и го запращам по лице на пода. Коляното ми пронизва гърба му и накланям глава към него.
	— Кажи още една дума на Ела или на някой от приятелите й и ще ти причиня много по-лоши неща от няколко прави удара, разбра ли ме?
	Той кима, циврещ жаловито.
	— Добре — избутвам го и се изправям на крака. — Това важи за всички ви — обръщам се към тълпата. — От днес ще си оправите държанието или това, което се случи с тоя тъпак, ще ви се стори като приказка.
	В столовата настъпва гробна тишина. Изплашените погледи, които виждам наоколо, ми доставят удоволствие. Уейд бе прав за още нещо — тези хлапета се нуждаят от ръководител, някой, който да ги спре да се съсипват един друг.
	Може и да не съм кандидатствал за тази работа, но тя е моя, независимо дали ми харесва, или не.


	Вместо да отида в час, се отправям към мъжката тоалетна на първия етаж близо до физкултурния салон. Няма писано правило, че тази тоалетна е само за футболния отбор, но някак стана точно това.
	И Уейд добре се възползва. Сега би трябвало да има час по икономика, но откакто майка му спи с учителя, не е стъпил в класната стая. Все повтаря, че след въглехидратите от обяда следва или сън, или чукане, но второто е по-забавно.
	Влизам театрално, за да предупредя посетителите, че не са сами, но това ни най-малко не пречи на Уейд. Чувам задъхани пъшкания, прекъсвани с „да, Уейд, моля те, Уейд“, кънтящи в познат ритъм.
	Облягам се отегчен на мивките и гледам как затворената врата на една от кабинките дрънчи здраво, понеже Уейд започва да я клати още по-силно. По гласа съдя, че сеансът му след обяда е с Рейчъл Коен.
	Уейд има концентрация на пале, но когато е с момиче, се раздава докрай. Няма какво повече да искаш. Поглеждам часовника си. Не искам да изпусна следващия час.
	Чукам на вратата.
	— Приключвате ли, деца?
	Шумът спира и чувам приглушен писък на изненада, съпроводен от успокояващи увещания.
	— Ще се погрижа за теб, скъпа. — Още дрънчене и после… — Точно така. Така ти харесва, нали? Не се тревожи за стария Рийд отвън. Ах, това ти допада. Искаш да отворя вратата… Не? Добре, но той стои отпред. Чува те. Мамка му, това много ти харесва. Да, скъпа, отпусни се.
	Чува се леко пъшкане, още шумолене, последвано от продължителен гърлен стон. Завършекът е отбелязан с пускане на водата в тоалетната.
	Вратата се отваря, поглеждам Уейд и почуквам часовника си. Той кима и дозакопчава панталоните си, после притегля Рейчъл в обятията си и я дарява с мокра мляскаща целувка.
	— По дяволите, скъпа, това беше велико.
	Тя въздъхва срещу него. Познат ми е този звук. Ела издаде подобен, когато двамата се заигравахме. Умирам да го чуя пак и малко се вбесявам, задето тя не ме допуска.
	Шумно прочиствам гърло.
	Уейд полуизпраща, полуизнася Рейчъл до вратата.
	— Ще те видя ли след часовете? — пита го тя с надежда в очите.
	— Със сигурност, скъпа — отвръща и ми хвърля поглед през рамо.
	Клатя глава.
	Свива рамене, сякаш да покаже, че не боли да опита.
	— Ще намина след вечеря. Поддържай това топло за мен, става ли? — Той потупва отпред късата й униформена пола. — Ще си мисля за теб цял следобед. Ще ми бъде тежко.
	Дори след всички тези години с Уейд още не мога да разбера дали е искрен, или просто толкова го бива.
	— Искаш да кажеш, че ще си превъзбуден — гука тя.
	Добре, това беше достатъчно.
	— Уейд — намеквам нетърпеливо.
	— Ще се видим, Рейч. Трябва да поговорим с Рийд, иначе, кълна се, сега щяхме да караме втори рунд.
	Тя се двоуми и се налага Уейд насила да я избута през прага. Затваря вратата, премества кофата за боклук пред нея и бавно идва към мен. Пускам чешмата, за да не ни подслушват клюкарите.
	Започвам направо на въпроса.
	— Колата на Ела беше оплескана с мед в петък вечерта на партито на Монтгомъри и преди малко се разправях с един задник, който я е изтезавал в часа по дебати. Какво, за бога, се случва?
	— Сериозно? И дума ли не чу от това, дето ти казах последния път, като говорихме за това? Всъщност слуша и реши, че не те интересува — обвинява ме той.
	— Е, сега ми пука. Искам да знам защо Ела отново е на прицел. Всички знаят, че съм склонен да пребия всеки, който се осмели дори да я погледне накриво, така че не разбирам защо пак й се подиграват.
	Пъха ръцете си под водата и ги измива, нарочно се бави с отговора си.
	— Уейд — предупреждавам го.
	— Добре, не ме удряй — вдига ръце. — Виж това красиво лице — поглажда брадичката си. — Няма да има повече рейчъли в тоалетната, ако този целувач е съсипан.
	Взирам се надолу в Уейд, който е с пет сантиметра по-нисък от мен.
	— Защо продължават да тормозят Ела? — питам настоятелно.
	— Преди всички се страхуваха от теб. Сега? Не чак толкова — отвръща Уейд и свива рамене.
	— Това пък какво означава?
	— Означава, че Делакорт още е с всичките си зъби, а той се опита да изнасили момичето ти. Джордан прави каквото си иска и няма последствия. Всички си мислят, че с Ела сте приключили и тъй като спря да защитаваш другите, те също няма да ти върнат услугата. Използват Ела да си уредят сметките.
	— Нещо друго?
	— Това не е ли достатъчно? — Той свива унило рамене.
	— Да, предостатъчно е — кимам нервно.
	— Ще направиш ли нещо по въпроса?
	— Ти как мислиш? — Отмествам кофата от вратата.
	— Мисля си, че ако вие, Роял, се обедините на фронта, всички ще се успокоят. На никого не му харесва случващото се тук, но всички ги е страх или са мързеливи. И честно казано, приятел, ти попадаш във втората категория.
	Стисвам здраво челюст, но той не греши. Гидиън беше много по-активен в раздаването на правосъдие в училище, отколкото съм аз. Откриваше кой стои зад нещата и го вкарваше обратно в строя. Обикновено аз доставях съобщенията.
	След като завърши, всички решиха, че аз командвам, а аз не сторих нищо кой знае какво, за да ги опровергая или да потвърдя. Досега.
	Обръщам се, за да го погледна.
	— Прав си. Бях мързеливо копеле.
	Уейд се ухилва.
	— Винаги съм прав. И какво ще направиш?
	— Още не знам. Но не се тревожи, нещата ще се променят. Заемам се.
	Поглеждам го сурово.


>	Глава 19
>	Ела

	Прибирам се от училище и по най-бързия начин се отправям към стаята си, където се мятам на леглото и се свивам на кълбо. Искам да се престоря, че този ужасен, адски ден никога не се е случвал. Всеки път, когато си помисля, че не мога да се почувствам по-унизена, гаднярите в „Астор Парк“ ми доказват, че греша.
	Но няма да плача. Не. Няма да пролея и сълза. Няма да им позволя да имат такава власт над мен.
	И все пак часът по дебати бе отвратителен по един съвсем нов начин. Обидите за майка ми се оказаха почти непоносими за мен. Не мога да повярвам, че учителят стоя тъпо цели пет минути, преди да укроти класа.
	Може би трябваше да отида у Вал след училище, както тя ми предложи. Можеше да се тъпчем със сладолед на леглото й и да обсъждаме момчето, по което сега си пада. Май щеше да е по-добре, отколкото да се цупя цяла нощ в стаята си.
	А и нямаше да се впрягам всеки път, щом чуя стъпки в коридора. Не мога да повярвам, че целунах Рийд онази вечер. Не, беше повече от целувка. Беше събул клина ми и ръцете му бяха на дупето ми. Кой знае колко далеч щях да го оставя да стигне, ако онова с _бебето_ не бе изскочило между нас.
	Ами ако той наистина е бащата на бебето на Брук? Как бих могла да живея в една къща с Рийд, Брук и тайното им бебе, което горкият Калъм, без да подозира, ще отгледа като свое?
	Господи. Кога животът ми се превърна в сапунен сериал?
	Притискам силно лицето си с длани, докато усещам как зъбите ми се впиват в бузите. Тази болка не премахва онази в сърцето ми. Липсва ми… Рийд. Гневна съм на себе си за това, но не мога и да го спра. Всички неща, които му наговорих, че ме _вижда_… още се чувствам така. Рийд ме гледа с дълбоките си сини очи и сякаш вижда право в душата ми. Вижда през изкуствената фасада, зад която се крия. Вижда страховете ми и уязвимостта ми и не ме съди за тях.
	И аз вярвах, че го разбирам. Въобразявах ли си? Изпълнените със смях моменти, в които и двамата сваляхме гарда, искреният му поглед, когато сподели с мен, че иска да е значим, спокойствието, което ме заливаше, когато заспивахме заедно…
	Нима всичко това е било плод на въображението ми?
	Грабвам учебника по математика от раницата и си налагам да се съсредоточа. После се награждавам с два безсмислени епизода на „Ергенът“, но не е забавно без Вал, която пуска духовити забележки за участниците.
	— Ела — чувам гласа на Калъм от коридора, последван от бързо почукване. — Вечерята е готова. Трябва да слезеш.
	— Не съм гладна — отвръщам.
	— Слез — повтаря. — Имаме гости.
	Мръщя се към вратата. Калъм по принцип не се държи много бащински с мен, но сега тонът му е строг като на родител.
	— Ще ядем на двора — добавя и тръгва да чука по вратите на другите, за да събере войската. Лично ни извиква един по един и май е леко… притеснен.
	Изправям се бдително. Чудя се кои ли са „гостите“ ни. Брук, очевидно, защото тази вещица е тук почти всяка вечер, откакто с Калъм пуснаха бомбата с бебето.
	Но кой друг? Доколкото знам, единственият приятел на Калъм е Стив, а той е мъртъв.
	С тежка въздишка се надигам от матрака и бързо сменям училищната униформа с нещо по-подходящо за вечеря. За съжаление, все забравям да ида на пазар, така че се налага да облека една от роклите, с които се сдобих след пазаруването с Брук.
	Излизам в коридора по същото време, когато от стаите си се подават Рийд и Истън. Не им обръщам внимание, те правят същото помежду си и слизането по стълбите се превръща в мълчалив тропот.
	Щом стъпваме на двора, тутакси разбирам защо Калъм е угрижен. Гостите ни за вечеря са двама — Брук и… Дайна о’Халоран.
	До мен Рийд се сковава. Сините му очи се стрелкат от едната руса кучка към другата.
	— Какъв е поводът? — пита студено.
	— Празнуваме годежа, глупчо! — Брук се усмихва широко и отмята коса зад рамото си. — Неофициално, разбира се, но ще има и истинско парти, щом изясним подробностите. На някое шикозно място като „Палас“ или може би „Кинг Едуард“. Какво мислиш, Дайна? Дали ни трябва нещо с по-модерна обстановка, или по-скоро по-изискано?
	Дайна сбърчва нос отвратена.
	— Хотел „Кинг Едуард“ отдавна е загубил чара си, Бруки. Преди беше много по-елитен, но след като смъкнаха цените, клиентите са по-ниска класа.
	Калъм поглежда към мен и момчетата.
	— Седнете — командва. — Държите се невъзпитано.
	Оглеждам свободните места. Брук и Дайна са от двете страни на Калъм, а Сойер и Себастиан с унили погледи са извадили късмет и седят в другия край на масата.
	Рийд и Истън подминават празните столове до жените и се пльосват до близнаците. Това ми оставя два не особено приятни варианта, но решавам, че Дайна е по-малката кучка и неохотно заемам мястото до нея.
	Тъкмо се настанявам, когато Гидиън се измъква през френските прозорци.
	— Добър вечер — смотолевя.
	Калъм кимва одобрително.
	— Радвам се, че успя да дойдеш, Гид — изрича отсечено.
	— Понеже ми остави голям избор, нали тате? — отвръща Гидиън още по-сопнато. Челюстта му се стяга, като вижда, че единственото свободно място е до Брук. Бъдещата му мащеха.
	— Ела седни, скъпи — тя потупва стола до себе си. — Нека ти налея чаша вино.
	— Ще пия вода — отвръща кратко той.
	Неловко мълчание цари на масата, след като всички се настанихме. Момчетата Роял гледат сърдито. Калъм ги наблюдава разочарован.
	Но какво е очаквал? Синовете му почти не му говорят, откакто съобщиха за бебето. Виждам колко огорчени са близнаците всеки път, когато Брук размахва демонстративно диаманта си. Истън е по-често пиян, отколкото трезвен. Очевидно се налага Гид да бъде тероризиран, за да се прибере вкъщи. А Рийд е спал с гаджето на Калъм два или три, или стотици пъти.
	Така че, да. Калъм трябва да е загубил ума си, ако си мисли, че тази голяма семейна вечеря може да бъде нещо друго освен огромно бедствие.
	— Много ти благодаря, че ме покани тази вечер — чурулика Дайна на Калъм. — От години не съм посещавала двореца на Роял.
	Острата нотка в думите й описва точно как се чувства заради липсата на покани към нея. Изглежда красива тази вечер, като изключим отровата в зелените й очи. Златната й коса е сресана назад и чифт диамантени обици висят на ушите й. Облечена е с бяла рокля с дълбоко остро деколте, което разкрива тена и бюста й.
	Виждам защо баща ми е бил привлечен от нея. Дайна прилича на секси ангелче. Чудя се колко ли време му е отнело да си даде сметка, че всъщност е дявол.
	Калъм сигурно е наел кетъринг за вечерта, защото три жени с униформи, които не познавам, се носят из двора и започват да сервират. Чувствам се не на място и се налага да се прикова към стола, та да не скоча да им помагам.
	Миг по-късно и деветимата се храним. Вкусна ли е храната? Нямам представа. Не обръщам внимание на това какво слагам в устата си. Най-вече се старая да не повърна. Брук говори на дълго и на широко за новото бебе Роял и от това ми се гади.
	— Ако е момче, искам презимето му да е Емерсън като бащата на Калъм — обяснява тя на Дайна. — Как мислиш, не звучи ли много приятно? Калъм Емерсън Роял втори.
	Възнамерява да кръсти бебето Калъм? „Защо не Рийд?“, иска ми се да изръся. Вкопчвам се здраво в чашата, защото мисълта, че Рийд може да е биологичният баща на бебето, ме вбесява. Повдига ми се от нея. И изобщо е отвратителна.
	Рийд твърди, че последният път, когато е бил с Брук, е бил преди повече от шест месеца, а тя определено не е чак толкова напреднала. Може пък наистина да _не_ са правили секс онази нощ, когато ги заварих. Той ме увери, че не са. Брук потвърди, че не са.
	Може да казват истината?
	„Да, Ела, и последното гадже на мама със _сигурност_ се държеше за ръка със сестра си. Тъпачка!“
	— Ела?
	Вдигам глава и виждам, че Калъм се взира в мен.
	— Извинете, какво?
	— Брук ти зададе въпрос — подсказва ми.
	Поглеждам с нежелание Брук, която ми намига.
	— Попитах те дали имаш предложения за имена на момиче?
	— Не — мънкам под нос. — Съжалявам, не ме бива с имената.
	— Момчета? — пита тя останалите Роял. — Някакви идеи?
	Нито един не отговаря. Близнаците се правят на много заети да тъпчат храна в устата си, но Рийд, Гидиън и Истън направо я пренебрегват.
	Тъй като аз съм единствената, която допринесе с нещо към разговора — ако изобщо седем мизерни думи могат да се нарекат принос — бързо ставам център на внимание за възрастните.
	— Разочарована съм, че не идваш в мезонета по-често — обръща се Дайна към мен. — Бих искала да опозная дъщерята на съпруга си.
	Произнася „дъщеря“ като мръсна дума. Калъм изпъва гръб, но устата му остава плътно затворена.
	— Не бях поканена — опитвам се да говоря също толкова равнодушно.
	Погледът на Дайна става по-мрачен.
	— Не ти трябва покана — отбелязва мило. — Мезонетът е на половина твой, ако не си забравила.
	— Предполагам.
	На разконцентрирания ми поглед отвръща със свиване на рамене и се обръща към Гидиън.
	— Как е колежът, скъпи? Не съм те виждала от години. Разкажи ми всичко покрай теб.
	— Колежът е добре — отсича той лаконично.
	— Скоро ти предстои състезание по плуване, нали? — Дайна прокарва пръст по столчето на чашата. — Брук май ми спомена нещо такова?
	Мускулът на челюстта му трепва, преди да продума:
	— Да, така е.
	Брук се обажда с оживен поглед:
	— Може би трябва всички да идем там, за да го окуражим. Какво мислиш Калъм?
	— А… да. Мисля, че е… чудесно.
	Рийд пръхти тихо.
	Калъм го поглежда предупредително.
	В момента мразя всички на тази маса.
	Напрежението става все по-тежко и по-тежко, имам чувството, че стените ме притискат и се задушавам. А ние сме навън, за бога.
	— Иска ми се да можеше да опознаеш баща си — казва Дайна. — Стив беше страхотен мъж. Толкова лоялен. Нали, Калъм?
	Калъм кима и си налива още една чаша вино. Убедена съм, че вече е на второто си шише. Брук, от друга страна, пие газирана вода заради бременността.
	— Най-добрият човек, когото съм познавал — непоколебимо допълва Калъм.
	— Обаче не го биваше особено в управлението на парите — отбелязва Дайна. За момент присвива зелените си очи към мен. — На майка си ли приличаш, или на баща си, Ела?
	— На майка си — отвръщам бързо, но откъде, по дяволите, бих могла да знам?
	— Разбира се, че така ще кажеш — размишлява тя на глас. — Все пак Стив не знаеше за теб. През по-голямата част от живота ти просто не си съществувала за него.
	„Ловък прав удар, Дайна.“ Но знаеш ли какво? Израснала съм със злобни жени, които живеят в страх, че единственото им преимущество — външният вид, бързо ще увехне. Мога да се справя с каквото и да тръгне срещу мен.
	— Накрая се поправи. Все пак ми завеща всичко, което можа — усмихвам се.
	„И щеше да ми остави още повече, ако ти нямаше сбирщина адвокати, та да се погрижат всяка изкопчена стотинка да отиде в портмонето ти.“
	Усмивка разкрива зъбите й.
	— Мислех си за теб онзи ден. — „Моля те, недей.“ — И колко много си приличаме. Майка ми не беше здрава, когато бях млада, и непрекъснато се местехме като вас. Тя направи някои лоши избори в живота си. Често имаше… — прави пауза и отпива от питието си.
	Въпреки нежеланието ни, всички попиваме всяка нейна дума, а тя очевидно се радва на вниманието.
	— Често хората, които влизаха и излизаха от живота ми, не бяха пример за подражание. Понякога тези мъже искаха неща от мен, които не бива да молиш едно дете да ти даде.
	Дайна ме поглежда в очакване. Сигурно е като някогашните южняшки свещеници, които се нуждаят от потвърждение, за да са сигурни, че посланието им е било получено.
	— Това е ужасно — промълвявам.
	Тя е права. Историята й е сходна с моето минало. Но не искам да я съжалявам. Животът й сега няма нищо общо с тогавашния.
	— Така е, нали? — Тя потупва с кърпичка ъгълчето на устата си. — Бих искала да ти дам съвет, като едно търсещо мястото си момиче на друго. Не стой със скръстени ръце да чакаш това, което искаш от живота, защото в противен случай ще свършиш като майките ни — използвани и накрая мъртви. Убедена съм, че не искаш това, нали, Ела?
	Калъм оставя вилицата си на масата с повече сила от нужното.
	— Смятам, че темата не е подходяща за разговор на маса.
	Дайна му помахва нехайно.
	— Говорим си по женски, Калъм. Споделям с Ела някои от придобитите си с много труд знания.
	И също така ме предупреждава, че ще се опита да вземе всичко, което Стив ми е оставил.
	— Това да не е сюжетът на някой филм по „Лайф тайм“? — намесва се Истън, преди да се обадя. — Защото блокирах този канал на моя телевизор.
	— Самеси, къде е десертът? — включва се Сойер.
	— Е, ако сте отегчени от историята на моя живот и живота на Ела, да поговорим за вас момчета? Знам, че Истън и близнаците обичат да играят на терена. Ами вие двамата? Рийд? Гидиън? Виждате ли се с някое специално момиче, или разбивате сърца като малките си братя? — Тя се засмива лукаво. Никой обаче не се присъединява към нея.
	— И двамата сме свободни — процежда Гидиън.
	Това привлича вниманието на Брук. Тя увива кичур коса около пръста си и ме стрелва с дяволит поглед, докато сервитьорките носят десертите ни.
	— Ами ти, Ела? Намери ли своя любим вече?
	Сега и Калъм ме гледа втренчено. Явно това е нужно, за да отлепи гърлото на бутилката с вино от опияненото си лице.
	Свеждам поглед към десерта в чинията, сякаш това тирамису е най-интересното нещо, което съм виждала.
	— Не, не излизам с никого.
	Разговорът отново затихва. Поглъщам тортата по възможно най-бързия начин и с периферното си зрение забелязвам, че всички момчета Роял правят същото.
	Гидиън печели, пуска вилицата в празната си чиния и избутва стола назад.
	— Трябва да проведа разговор по телефона.
	— Ще сервират кафето — чумери се баща му.
	— Не искам кафе — смънква Гид. Хуква с все сила през двора, сякаш не може да се отдалечи достатъчно бързо.
	Рийд понечва да каже нещо, но баща му мигом го срязва с поглед: „Никъде няма да ходиш“. И Рийд се отпуска намусен на стола.
	Сервитьорките се появяват с подноси с префърцунени латета с декоративна пяна. На моето има листо. На Брук е дърво, макар че трябваше да е тризъбец.
	— Извинете ме — обажда се Дайна, след като кафето е сервирано. — Трябва да отида до дамската стая.
	Погледите ни с Рийд се засичат и дамата завъртаме очи, но след секунда съжалявам за приятелското отношение, тъй като това изважда доволна усмивчица на лицето му.
	Този път аз и Истън побеждаваме братята, тъй като изгълтваме кафетата си за рекордно време. Оставяме чашите си и казваме едновременно:
	— Ще помогна на сервитьорките за чиниите…
	— Ще отнеса този поднос…
	Зяпаме се злобно няколко секунди, но общата ни нужда да избягаме ни свързва.
	— С Ела ще се погрижим за това — довършва Истън, а аз кимам утвърдително.
	— Жените ще се справят и… — тутакси протестира Калъм.
	Но с Истън вече събираме празни чинии и чаши, откъдето сварим.
	Светкавично се изпаряваме през френските прозорци. Преди това обаче чувам раздразнения тътен на Рийд, който плъзва по гърба ми.
	— Великите умове мислят еднакво — тихо подмята Истън.
	— О, значи сега отново сме приятели? — Стрелвам го с жлъчен поглед.
	Изглежда гузен. Стигаме до кухнята, където той оставя чиниите в мивката, поглежда към сервитьорките и снижава глас:
	— Извинявай за онова, което изтърсих на партито на Сав. Бях… пиян.
	— Не може да използваш това като оправдание — отрязвам го. — Ти _винаги_ си пиян, но никога преди не си ме обиждал по такъв начин.
	— Съжалявам. Аз съм тъпак — бузите му поруменяват.
	— Така е.
	— Прости ми…
	Докарва погледа на малко момченце — запазената му марка, с която разтапя хората, но аз няма да допусна да му се размине толкова лесно. Коментарът, който направи онзи ден, бе злобен. И болезнен. Затова поклащам глава и излизам от кухнята.
	— Ела. Стига де. Почакай. — Настига ме в коридора и ме хваща за ръката. — Знаеш, че ръся простотии, без да се замисля.
	— На практика обяви пред всички на партито, че съм уличница, Истън — лицето ми пламва.
	— Знам — пъшка той. — Оплесках нещата, ясно? Знаеш, че не те мисля за такава. Аз… — изведнъж става сериозен. — Харесвам те. Ти си малката ми сестричка. Моля те, не ми се сърди.
	Преди да му отговоря, тих звук отвлича вниманието ми. Прилича на стон. Или пък въздишка?
	Хвърлям поглед към дъното на коридора. В тази част на къщата има само три помещения — малка тоалетна, вътрешен склад и килер.
	— Чу ли това? — питам Истън.
	Той кима мрачно.
	Нещо ме кара да се промъкна нататък. Спирам пред склада, но не чувам нищо зад вратата. Същото е и при килера. Но при тоалетната…
	И двамата с Истън замръзваме, когато чуваме пъшкането. По звука личи, че е жена. Кръвта ми се смразява, в момента има шест жени в имението Роял и пет от тях знам къде са. Брук е на двора. Сервитьорките са в кухнята. А аз съм тук.
	Което означава…
	Обръщам се към Истън, ококорена, призлява ми на стомаха.
	Сигурно е събрал две и две, защото устните му се разтварят в потрес.
	— Истън — изсъсквам, тъй като той хваща бравата.
	Допира показалеца на другата си ръка до устните си.
	После, за мой ужас, натиска бравата и открехва вратата около сантиметър-два.
	Сантиметър е достатъчен. Дори предостатъчен, та да зърнем двойката вътре. Русата глава на Дайна. Тъмната на Гид. Ръцете му се впиват в хълбока й. Тялото й се извива към него.
	Отвратен, Истън безмълвно затваря вратата на тоалетната и се препъва назад, сякаш току-що е бил зашлевен.
	В негласно споразумение мълчим, докато отидем на безопасно разстояние.
	— О, боже мой — прошепвам, изумена. — Какви, по дяволите, ги върши Гидиън…
	Истън слага ръка на устата ми.
	— Млъкни — нарежда едва доловимо. — Нищо не сме видели, ясно?
	Отмества треперещата си ръка. Мята ми предупредителен поглед още веднъж, завърта се на пети и изчезва през вестибюла. Миг след това се чува трясък откъм входната врата.


>	Глава 20

	В полунощ телефонът звънва. Не спя. Щом затворя очи, виждам само главите на Гидиън и Дайна и ръцете му на задника й. Почти по същия начин си представям Брук и Рийд и не мога да не се запитам дали така му е хрумнала отначало тази глупава идея.
	Протягам ръка и грабвам телефона от нощното шкафче. Екранът показва събраните устни на Вал, които ми пращат целувка.
	— Здравей, момиче, какво става? — шептя в телефона.
	Посреща ме мълчание.
	Сядам в леглото.
	— Вал?
	След насечено поемане на дъх и сподавен хлип чувам:
	— Ела, аз съм. Вал.
	— Знам. Името ти излезе на телефона. Нещо случило ли се е? Къде си? — Вече съм станала от леглото и обувам клина, докато чакам отговор.
	— Пред някакъв склад за разтоварване в южната част на булевард „Индъстриал“. Има рейв парти.
	— Какво става? Трябва ли ти кола?
	— Да. Съжалявам, че ти звъня — звучи толкова отчаяно. — Дойдох тук, защото чух, че Там е в града, но не можах да го намеря и превозът ми отпраши, а тук положението е зле.
	Въздишам, но не я упреквам. Не бях ли аз онази, която се целуваше с Рийд преди няколко вечери? Толкова ме беше срам от това, което сторих, че не можах да го споделя дори с най-добрата си приятелка.
	— Ще бъда там възможно най-скоро — обещавам.
	Понечва да каже нещо, но се спира.
	— Какво? — питам и грабвам ключовете от шкафа.
	— Просто… мястото е опасно. Няма да е зле да вземеш още някого.
	Рийд ли има предвид? Да бе. По-скоро бих си отрязала крайник, отколкото да го моля за помощ.
	— Ще проверя дали Истън е вкъщи.
	— Добре. Ще те чакам тук.
	Намирам обувки, отварям вратата и спирам, понеже виждам Рийд, подпрян на стената. Вратата се хлопва, преди да я хвана, и стържещият звук го събужда.
	Подпухналите му очи преценяват дрехите, чантата и ключовете ми.
	— Къде отиваме? — фъфли провлачено, изведнъж нащрек.
	— Отивам да си взема нещо за ядене — отвръщам. Като повечето лъжи, тази звучи неправдоподобно, но ще се придържам към нея. — Истън тук ли е? — питам непринудено. — Може да е гладен.
	Рийд става на крака.
	— Може и да е. Но ще трябва да му се обадиш, защото, доколкото разбрал, е отишъл да пийне с Уейд и момчетата.
	Мамка му.
	— А ти защо не си с тях? И защо сновеш пред стаята ми така зловещо?
	— Не е ли очевидно? — поглежда ме недоумяващо.
	Затварям уста, тъй като наистина е ясно, но най-вече, понеже ме е страх, че ако я отворя пак, цял куп въпроси ще плъзнат оттам. Като например от колко време прави това и дали е защото го е страх да не избягам отново, или защото иска да е колкото може по-близо до мен? Още повече ме е страх от отговорите.
	А трябва и да взема Вал, затова се обръщам и поемам надолу. Без да продума, Рийд ме следва.
	Той е тихата ми сянка през огромния вестибюл с величествения полилей, през трапезарията, която никога не се използва, и в кухнята, в която някога седях в скута му и мечтаех той да е закуската ми, вместо храната, която Сандра бе приготвила.
	— Качвай се горе, Рийд. Не ми трябваш.
	— Чия кола ще вземеш?
	Спирам рязко и той едва не ме настъпва по петите.
	— О.
	Осъзнавам, че омазаната ми с мед и брокат и гъмжаща от мравки кола не може да се кара. Паркирах я в гаража, който не съм виждала Калъм да използва, тъй като ми трябва време да намеря място да ми я почистят, а междувременно не знаех как да обясня на Калъм цялата бъркотия.
	Рийд се пресяга и дръпва от ръката ми безполезните ключове за колата и ги пъхва в джоба си.
	— Хайде. Ще те закарам.
	Предупреждението на Вал, че е добре да взема още някого, човърка в главата ми, но не искам да моля Рийд за нищо.
	— Не може ли просто да ми дадеш колата си назаем?
	— Първо, не е кола, а джип. И второ — не.
	Нямам време да споря. Вал се нуждае от мен. А на мен вероятно Рийд ще ми трябва. Това обаче не означава, че трябва да съм мила с него. Въздишам ядно и троснато се отправям към антрето, грабвам първото яке, което ми попада. Закопчавам го и виждам, че е на Рийд. Чудесно. Сега обонянието ми е окупирано от неговата миризма.
	— Хубаво, но като стигнем там, ще седиш в колата.
	Той изсумтява, което може да е съгласие, а може и да значи „Няма да споря с теб, преди да си качиш в колата“.
	— И къде отиваме? — пита ме, докато закопчавам колана. Подавам му адреса и той ме поглежда косо. — Не знаех, че товарителниците на пристана са единственото място, от което може да се вземе храна в два през нощта.
	— Чух, че е най-доброто място в града — отговарям духовито.
	— И ти, и аз знаем, че не излизаш за храна. Искаш ли да ми обясниш какво става?
	— Не особено, не.
	Очаквам да подметне нещо злобно като „моята кола, моите правила“, но той мълчи. Стисва волана и пръстите му се вкопчват в покритата с кожа окръжност. Сигурно си представя, че това е вратът ми и как, ако стисне достатъчно силно, ще си излея всичко и ще му кажа: „О, боже, Рийд. Не ми пука, че си чукал гаджето на татко си и има вероятност да е бременна от теб. Ела в спалнята ми и отнеми девствеността ми“.
	Ако въобще още я иска. Тоест, да, _повтаря_ ми, че ме иска, но какво означава това? Само въпрос на гордост ли е за него? Момиче, което му отказва, съсипва егото му и той го преследва, за да си възвърне репутацията?
	Вече дори не мога да разчитам на инстинкта си. Все пак допуснах Рийд до себе си, когато се държеше като гадняр с мен. Сега, когато определено се държи мило, не мога да му имам доверие.
	Трябваше да го послушам, когато ме предупреди да не се забърквам, но аз бях самотна и глупава и имаше нещо в него, което ме привличаше. Мислех си… Не знам какво си мислех. Вероятно нивото на естрогена ми е било твърде високо и съм била в някакъв хормонален етап. Или може просто така да съм устроена. Цял живот гледам как мама взема едно подир друго лоши решения, свързани с мъже. Наистина ли съм изненадана, че правя същото?
	Рийд се пресяга и стиска коляното ми.
	— Ще те заболи мозъкът от толкова мислене.
	Пулсът ми се ускорява при допира и отмествам коляно, за да се освободя от хватката му. Той разбира посланието и връща ръката си на волана, а аз зяпам таблото и се опитвам да преглътна обзелото ме чувство за вина.
	— Проблемът ми не е, че мисля твърде много, а че не мисля достатъчно — мърморя.
	— Ти нямаш проблеми, Ела. Не и такива, каквито си мислиш. Добре си такава, каквато си.
	Комплиментът изпраща топли трепети в стомаха ми.
	Сладкият мил Рийд е още по-могъщ и опасен от гадняра Рийд. Не мога сега да се занимавам с това. Изморена съм и защитата ми е слаба.
	— Не бъди добър с мен. Не си такъв.
	За моя изненада, Рийд се засмива. Не е сърдечен смях, обагрен е с нюанс на горчивина, но все пак е смях.
	— И аз вече не знам кой съм. Май съм се изгубил. Мисля, че и братята ми са изгубени.
	Сърцето ми прескача. О, не. Ранимият Рийд е още по-опасен. Мъча се да измисля нова тема на разговор.
	— Това ли не е наред с Истън?
	— Ако знаех какво му е на Ийст, нямаше да се развявам посред нощ с теб, за да го измъкна от това, в което се е забъркал. Така че, ако имаш предложения как да го вкарам в правия път, моля те, целият съм в слух.
	— Този път няма да спасяваме Истън — признавам. — И ако искаш предложения как да му помогнеш, попитай някой друг. Аз нямам представа какво се случва с него.
	Знам само, че веднъж ми каза, че има проблем с пристрастяването. Безнадеждно му липсва майка му, обича братята си и е покрусен от това, което видя в тоалетната.
	На върха на езика ми е да попитам Рийд дали знае.
	Колкото до всичко останало, случващо се в тази къща, ми се струва, че колкото по-малко знам, толкова по-добре.
	— Според мен не му е приятно да го изолирате — предлагам неохотно. — Близнаците са заедно и вие с Гидиън сте заедно. Вероятно се чувства отритнат.
	Познавам това усещане и то обяснява защо Истън толкова се разстрои, когато видя Гидиън и Дайна заедно. Защо се занимава с Аби и Савана? Защо се напива и напушва до безсъзнание? Може би се опитва да прилича на братята си, но го прави по специален, прецакан, негов си начин.
	Рийд пръхти.
	— Май никога не съм го виждал такъв.
	Почуква с пръсти по кормилото и изведнъж сменя темата.
	— Още не си уведомила баща ми за колата.
	— Откъде знаеш, че не съм?
	— Защото щеше да крачи из къщата и да звъни на сто човека. И пренаселената ти с мравки кола нямаше да седи в гаража, където татко да не я види.
	— Звънях на няколко места за почистване.
	— Ще се погрижа.
	Каквото и да имах да кажа, е прекъснато от сцената, пред която спираме. Колите една по една се изнизват от паркинга и в далечината чуваме едва доловим вой на сирена. Рийд спира, аз отварям вратата и скачам от колата.
	— Вал! Вал! Къде си? — крещя и хуквам.
	Тънка фигура се появява иззад буен храст до тротоара и се хвърля върху мен.
	— Господи, мислех, че никога няма да пристигнеш! — Вал подсмърча на ухото ми.
	Отдръпвам се, за да огледам синината под лявото й око и червеното петно на челото й.
	— Какво се е случило? — възкликвам.
	— Ще ти обясня в колата. Моля те, да тръгваме.
	— Разбира се. — Прегръщам я, но в момента, в който се отправяме към колата, Вал се препъва и едва не прекатурва и мен.
	Рийд изниква до мен и взема Вал на ръце. Кимва към колата.
	— Хайде.
	Този път не се двоумя дали да го послушам. Сирените се приближават и около нас хората се бутат, тичат хаотично, опитват се да се измъкнат.
	Рийд бърза към роувъра. Отварям му вратата и той слага Вал на задната седалка. Аз се качвам след нея, а Рийд скача на шофьорското място.
	— Не ме водете вкъщи. Моля ви, не мога да понеса и Джордан тази нощ — хленчи Вал.
	— Разбира се. Може да останеш при мен.
	Рийд поклаща глава, за да знам, че ме е чул, и потегля. Отправя се на север към къщи.
	— Кой ти причини това, Вал? — питам. — Ще му сритам задника.
	Вал отпуска глава на облегалката. Изтощена е емоционално и физически.
	— Не е нужно да разказваш — казвам и я галя утешително по ръката. Сладкият й тоалет — къса блузка и бродирани къси панталони — изглежда непокътнат. Не виждам други следи от нараняване освен тези по лицето й.
	— Всичко е наред — усмихва ми се тъжно. — Натъкнах се на една от бившите на Там. Озовахме се в глупава свада, така че, ако ще риташ нечий задник, то ще е моят.
	Тя затваря очи и сълзи се стичат по безмълвното й лице. Намествам се по-близо и здраво я прегръщам до края на пътуването.
	Пристигаме вкъщи и й помагам да се качи в стаята ми, където тя се свлича на леглото. Събувам обувките й, събличам блузата и панталоните й и грабвам шише с вода от хладилника. Тя го приема с усмивка на признателност.
	— Тениска с надпис „Астор футбол“ ли предпочиташ, или една стара на „Железният човек“?
	Гледа във футболната тениска, но посочва другата.
	— „Железният човек“, моля.
	Мятам й „Железният човек“, облекчена, че не ме попита защо още пазя една от старите тениски за тренировка на Рийд. Моят отговор би бил, че е много удобна. И наистина е така, но всеки с малко акъл би се досетил, че я пазя по други причини.
	Тя се пъхва под завивките, точно преди да се появи Рийд с шишенце с таблетки.
	— Диазепам. — Той влиза през вратата, която съм оставила отворена.
	Не питам защо има рецепта за успокоителни. Просто изтърсвам едно хапче и го давам на Вал.
	— Имате ли нужда от още нещо?
	— Не, благодаря — отвръщам.
	Пристъпва от крак на крак, а после излиза, макар и с нежелание.
	Вал заспива почти веднага, но аз съм твърде превъзбудена, за да спя. Свивам се до нея и лежа така известно време, когато звук от коридора приковава вниманието ми. Тихо, без да събуждам приятелката си, се промъквам до вратата и леко я открехвам.
	Рийд наистина се настанява пред вратата на стаята ми.
	— Отивай в леглото си — съскам.
	— Вече съм в него. — Отваря едното си око.
	— В коридора няма легло.
	— Не ми и трябва.
	— Хубаво. — Напът съм да затръшна вратата, но в последната секунда се сещам за Вал. Вратата се затваря с глухо щракване и аз се опирам на нея, мъчейки се да си припомня, че не обичам Рийд. Как гадно се държа с мен. Как прекарах седмици далеч в терзания заради сцените, в които си го представях с Брук, и как просто исках да се свия на топка и да умра, но вместо това всяка сутрин се събуждах и се опитвах да си намеря работа.
	А сега седи пред вратата ми и се опитва да ме накара да му повярвам, че се е променил.
	Отварям вратата отново и с тежки стъпки излизам.
	— Защо си тук? — думите звучат по-скоро като молба, отколкото като обвинение.
	Рийд се изправя. Облечен е с прилепнал черен потник и анцуг, смъкнат ниско до началото на бедрата му, а когато се пресяга към мен, бицепсът му се стяга.
	— Знаеш защо.
	Пламъкът в очите му хем ме възбужда, хем подклажда гнева ми.
	— Не ме докосвай.
	Ръката му увисва във въздуха и се ненавиждам за разочарованието, което изпитвам. „Вземи се в ръце, Ела!“
	— Добре — изрича през зъби. — Ще оставя пипането на теб.
	Ококорвам се, когато той започва да сваля дрехите си насред коридора.
	Рийд — гол, с изваяните си гърди и твърдите си като скала бедра, тънката окосмена линия, която сочи право към ластика на бельото му? Не. Не. _Не!_
	— Облечи я — заповядвам му и хвърлям тениската в лицето му.
	— Не. — Той я грабва във въздуха и я мята встрани.
	А после ме притегля към себе си.
	Всеки сантиметър от него е твърд. Всеки.
	Очаквам нова страстна и несдържана серия целувки като онази на паркинга на Савана, ала Рийд ме изненадва. Допирът му, галейки ме по бузата, е внимателен. Диша все по-леко, пръстите му плавно минават през косата ми и наместват главата ми в точното положение за целувка.
	Това е най-сладката целувка, която сме имали. Бавна. Нежна. Лекото като перце докосване на устните му, внимателното усукване на езика му. Усещам, че трепери. Не знам дали защото е нервен, или развълнуван, или и двете.
	Крещя на себе си да се отдръпна, да го избутам. Ако извикам за помощ, може би ще спре да ме целува, сякаш съм най-важният човек в неговия свят.
	Но не правя нищо такова. Глупавото ми тяло се разтапя до неговото. Глупавите ми устни се разтварят за него.
	„Вземи каквото ти предлага и го прати да си върви — шепти малко гласче. — Използвай го.“
	Това не е ли удобно оправдание?
	Ала в опиянението от нарастващата нужда се поддавам за секунда и Рийд напълно се възползва. Вдига ме и ме отнася в стаята си. Рита вратата зад себе си, за да я затвори, и ме оставя на матрака.
	— Липсваше ми — шепне. Отварям очите си и откривам неговите, които блестят разнежено. — Кажи ми, че и аз съм ти липсвал.
	Преглъщам думите, преди да се изплъзнат от устата ми.
	Разочарованието бързо се изпарява от лицето му.
	— Няма нищо, не е нужно да говориш. Може да ми покажеш.
	Маха ръката си от косата ми и я намества между краката ми, но щом пръстите му се извиват, не мога да спра да люлея бедра. Той стене от удоволствие върху устните ми и започва да масажира онова пулсиращо място, което ме кара да изскимтя.
	Ненавиждам, че още има власт над мен. Ненавиждам, че нямам контрол над нищо. Ненавиждам, че съм тук. Че майка ми я няма. И най-вече, че се влюбих в Рийд.
	Сълзи напират в очите ми и се спускат към слетите ни устни.
	— Плачеш ли? — Рийд мигом се отлепя от мен.
	Не мога да престана да го прегръщам силно. Сякаш част от мен ми напомня, че съм претърпяла твърде много загуби в живота си и не е лошо да приема каквито и огризки да ми подхвърли Рийд Роял.
	Но не мога и да спра да плача. Сълзите се стичат, бързо и яростно. Рийд ги изтрива, но те пак си текат.
	— Моля те, скъпа, престани да плачеш. Моля те — умолява той.
	Опитвам се. Сдържам дъха си, но неизплаканите сълзи изпращат по тялото ми вълна от конвулсии.
	— Спирам. Няма да те докосвам повече. Обещавам. Ела, убиваш ме.
	Скланя главата ми на гърдите си и милва косата ми. Отнема ми повече време, отколкото ми се иска да призная, да се овладея, а през цялото време Рийд се извинява и повтаря обещанието си, че ще стои настрана.
	Сама се убеждавам, че това искам, обаче обетът му да не ме докосва ме кара да плача още повече.
	Най-сетне събирам достатъчно сили да го избутам.
	— Съжалявам — прошепвам.
	Взира се в мен с тъжни очи.
	Надигам се от матрака и се отдръпвам от леглото, за да си осигуря нужното разстояние. Главата ми се избистря, тъй като съм далеч от Рийд.
	— Трябва да прекратим. Не си влияем добре един на друг.
	— Какво означава това?
	— Знаеш какво означава.
	Става и слага ръце на хълбоците си. Извръщам очи от голото му тяло и красивото му лице. Ако можеше да погрознее за една нощ, би помогнало.
	— Значи няма да имаш нищо против да излизам с друга? Да целувам друго момиче? И нейните ръце да шарят по мен?
	Едва се сдържам да не повърна на кремавия килим. Мъча се да дишам през носа.
	— Нямам — лъжа аз.
	Усещам изпитателния му поглед върху себе си, струва ми се, че минава цяла вечност. Искам да побягна след него и да го моля да остане, но за да се самосъхраня, свеждам глава и не помръдвам.
	— Напротив, имаш. Боли те и ме отблъскваш, но аз няма да се предам — заявява тихо.
	Идва към мен и аз се стягам в очакване. Но той само ме целува по челото и ме оставя сама в стаята му.
	Последните му думи се носят във въздуха. Стоварвам се на земята и свивам колене до гърдите си. Разстроена съм, че не ме притисна. Знам, че щях да се поддам. Разстроена съм, задето все още твърди, че ще се бори за мен.
	Не, това не е така. Сърдя се на себе си, понеже усещам топлина заради обещанието му, че независимо какво му поднеса, той ще ме спечели отново.


>	Глава 21

	Пренасям се в моята стая и успявам да заспя два часа, преди да звънне алармата за ставане за училище. Подавам ръка изпод завивките и опипвам шкафчето за телефона. Натискам бутона за отлагане и надниквам към другата страна на леглото. Вал е наполовина извън него, единият й крак стърчи от завивката, а ръката й виси от ръба на матрака.
	Разтърсвам рамото й.
	— Време е за ставане, спяща красавице.
	— Не. Не искам — мънка тя.
	— Часовете започват след… — на сънения ми мозък му трябва близо минута да изчисли — … час и десет минути.
	— Събуди ме след двайсет минути тогава.
	Неохотно ставам от леглото, грабвам шише с вода от минихладилника и се пъхвам в банята. Примигвам няколко пъти, за да се избистри образът ми в огледалото.
	Няма следа по кожата ми от докосването на Рийд. Няма следа по шията ми — там, където устните му засмукваха. Няма външни белези от слабостта ми. Слагам пръст на долната си устна и си представям, че е на Рийд.
	Вал се появява зад мен и ме спасява от собственото ми малоумно въображение. Синината около окото й се е влошила.
	— Снощи каза пред Рийд, че си се сбила, но ако някой те е наранил, ще го убия — дори не се шегувам.
	— Тогава ще трябва да започнеш с мен, защото това — тя посочва челото си — е резултат от удара, който нанесох с глава на бившата на Там.
	— Следващият път използвай бирена бутилка. Или още по-добре, вземи ме с теб. — Срещам погледа й в огледалото. — Не си споменавала нищо за рейв парти в училище. Защо не ме помоли да дойда с теб? Щях да ти пазя гърба.
	— Не знаех за партито. Късно вечерта получих съобщение от момиче, което учи в „Джеферсън“. Там учеше там преди и тя се кълнеше, че го е видяла. Не се замислих какво правя. Облякох се, качих се при Джордан, която бе тръгнала към дома на Гастънбърг, и в следващия момент се оказах в някакъв тъп женски бой с непозната заради Там.
	— Не спомена ли, че е бивша, а не непозната? От неговия колеж ли е?
	Вал изглежда така, сякаш някой я е ритал в корема.
	— Не. Мисля, че ми е изневерявал от години. Затова я нарекох негова бивша.
	— О, не — прегръщам я и тя се свива върху гърдите ми.
	— Толкова съм глупава.
	„Не само ти.“
	Прочиствам гърло.
	— Целунах Рийд снощи.
	— Наистина ли? — гласът й звучи почти обнадеждено.
	— Да. От известно време спи пред вратата ми. Зловещо, нали?
	Вал се отдръпва, за да видя облещените й очи.
	— Много зловещо — съгласява се, но не е съвсем убедена.
	Подпирам се на ръба на мивката.
	— Не, и според мен не е странно. Би трябвало, но по някаква необяснима причина мисля, че е… сладко, задето толкова държи да се увери, че няма да избягам, та спи на пода пред вратата ми. — Разтривам челото си, смутена от слабохарактерността си.
	— Онзи ден той преби Скип Хенли заради теб.
	Мигам изненадана.
	— Какво?
	Вал пристъпва засрамена от крак на крак.
	— Не ти казах, защото знам, че не обичаш да говорим за Рийд, но… да. Цапардоса Скипи насред столовата, понеже те е тормозил в час по дебати.
	Вихрушка от чувства бушува около мен. Радост. Задоволство, понеже тези отвратителни коментари вчера в клас бяха жестоки. А след това — вина, че… мамка му, отблъсквам Рийд, откакто съм се върнала, а в това време той спи пред стаята ми, за да ме пази, и се бие с други момчета за честта ми.
	Може би аз… Господи, заслужава ли втори шанс?
	— Просто реших, че може да се почувстваш по-добре, като знаеш — Вал свива рамене. — И, хей, поне Рийд не ти е изневерил и не избягва контакт с теб. Той не е лъжец като Там. — Вал стиска ръката ми. — Имаш ли четка за зъби да ми дадеш назаем? Имам чувството, че животно е умряло в устата ми.
	Навеждам се да претърся шкафчето и намирам кошница с красиво опаковани сапуни и купчина неотворени четки за зъби. Подавам й една, а после изстисквам паста върху моята електрическа четка. Докато Вал мие зъбите и лицето си, аз се връщам в спалнята и се взирам в гардероба, пълен с дрехи, избрани от Брук. Но не виждам нищо. Мисля само за думите: „Рийд не ти е изневерил“.
	Когато Вал го изрече, първата ми реакция не беше да отрека.
	Защото е вярно.
	Вече не вярвам, че ми е изневерил. Не знам дали бебето е негово. Но… ако вярвам, че не ми е изменил, значи трябва да повярвам и че той не е бащата.
	Вал е права и за още нещо — Рийд не е лъжец. Единственото нещо, което никога не е правил, откакто го познавам, е да лъже. Толкова откровено сподели, че иска да напусне града след завършването, че не го бива във връзките, че съсипва хората около себе си.
	И не е имал предвид момичета или някакви младежки глупости. В момент на прозрение разбирам, че е говорел за родителите си. Обичал ги е безусловно, а те са го разочаровали.
	Майка му се е самоубила и е оставила петима синове да се справят сами със загубата. Баща му дави мъката в алкохол и ужасни жени. Изненада ли е въобще, че за Рийд сексът е само секс? Че се е опитал да го използва като оръжие? Че чрез него бичува себе си или другите? Следва завета на малодушните си родители, но в него има нещо борбено и точно тази негова черта ме привлече.
	— Ще олигавиш дрехите си — отбелязва Вал, след като излиза от банята.
	Избърсвам гузно лицето си с ръка и тичам до мивката да се изплюя и изжабуркам. Да призная на Вал, че имам чувства към Рийд, е едно, но да й кажа, че обмислям да му простя — съвсем друго. И не знам как ще завърши това.
	— Какво според теб ще има днес в шкафчето ми? — питам и отивам при нея пред гардероба. — Боклук? Развалена храна? Използвани тампони?
	— Ами това? — Вал сочи синината си. — Приличам на хлапе от плакат на малтретирани гаджета.
	— Мога да го прикрия. Правила съм го и преди. Не за мама или за мен, а на момичета, с които е работила — обяснявам бързо, тъй като тя ме гледа с възмущение.
	— Уф.
	— Знам.
	Обръщам се с гръб към гардероба.
	— Знаеш ли какво? Предлагам пак да не ходим на училище и да идем в мола. Какво ще кажеш?
	— Ще кажа, че искам голям, пухкав геврек и замразено кисело мляко за обяд. — Устата й бавно се разтяга в усмивка.
	Удряме юмруци.
	— Да се престорим ли, че сме болни?
	— Не. Просто няма да идем. Отиваме в мола, ядем ужасни неща, надхвърляме лимита на кредитните карти от попечителите. После се отбиваме в „Сефора“ за малко преобразяване. А след това ще седнем на пристана и така ще се натъпчем с ракообразни, та да станем привлекателни само за морските създания.
	Ухилвам се до уши.
	— _Напълно_ подкрепям плана.


	— Как мина обиколката ви по магазините?
	Чувам гласа на Брук и се обръщам. Правех си лека закуска, но, както винаги, присъствието й убива апетита ми. Избутвам настрани купата с царевичен чипс и се отмествам от плота.
	Брук тръгва с валсова стъпка към мен на десетсантиметровите си токчета. Чудя се дали ще носи тънки токчета в осмия месец и ще се поклаща наоколо на тях с огромния си корем. Най-вероятно. Толкова е суетна, че би рискувала да се спъне и да падне дори когато е с напомпан корем.
	Уф. Защо изобщо мисля за бременността на Брук? Само ми се гади.
	— Ще ме наказваш с мълчание? Сериозно ли? — Брук се смее и отива към хладилника. — Очаквах повече от теб, Ела.
	Завъртам очи зад гърба й.
	— Сякаш наистина ти пука как е минал денят ми. Спестявам и на двете ни мъката от безсмислени разговори, които не вълнуват нито мен, нито теб.
	Брук грабва каната с филтрираната вода и си налива в чаша.
	— Всъщност с нетърпение очаквах възможност да поговоря с теб.
	Аха. Сигурна съм.
	— С Калъм го обсъдихме онази вечер и решихме, че би било добре двете с Дайна да организирате бебешкото ми парти.
	Гърбът ми изтръпва. Шегува ли се?
	— Това е чудесна възможност да се опознаете — продължава. — Калъм е съгласен.
	Да бе. Няма начин да е било хрумване на Калъм. В деня, в който ме заведе да се запозная с вдовицата на Стив, се напи до припадък в колата и ме умоляваше да не слушам и дума от приказките на Дайна о’Халоран.
	— Какво мислиш, сладурче? — гледа ме в очакване.
	— Какво мисля ли? — повтарям с меден глас. — Мисля, че бих искала да видя тест за бащинство, преди да пропилея времето си за бебешко парти.
	— Това беше излишно — изящната й челюст се стяга.
	— Не, не беше — подпирам хълбок на плота и свивам рамене. — Може и да си заблудила Калъм, но аз имам своите съмнения, _сладурче_.
	— О, със сигурност е бебе на Роял. Но _сигурна_ ли си, че искаш да разбереш на кого от Роял принадлежи половината от ДНК-то на това вързопче любов. — Потупва издутината на корема си и ми се усмихва.
	Свивам длани в юмруци. Засегна болна тема и знае това.
	„Не може да удариш бременна жена“, напомня ми разумът.
	Преглъщам надигащия се гняв и отпускам ръце.
	Брук кима одобрително, сякаш чрез вуду е получила достъп до ума ми и е разбрала колко много искам да й причиня болка.
	— Така, да се върнем на бебешкото парти — продължава тя, като че грозната сцена никога не се е разигравала. — Хубаво обмисли предложението да помогнеш на Дайна в организацията. Тя не беше особено доволна от държанието ти към нея на вечерята.
	— Почти дума не съм й обелила.
	— Именно — Брук ми се намръщва. — Едва ли искаш Дайна да е твой враг, Ела.
	— Какво означава това? — свъсвам вежди и аз.
	— Означава, че не обича да се държат грубо с нея и твоето поведение, както и поведението на момчетата, много я ядоса.
	„Не изглеждаше ядосана, докато правеше секс със сина на Калъм в тоалетната“, едва не изстрелях.
	— На следващата сутрин си поговорихме и тя дори спомена думата с „о“ — припява Брук.
	Ченето ми пада. Леле. Дайна ме е нарекла…
	— Оспорване — добавя Брук и се кикоти на смайването ми. Взирам се безизразно в нея.
	— Дайна заплаши да оспорва завещанието на Стив — пояснява. — И ако реши да го направи, уверявам те, че ще проточи делото с години. До момента, в който приключи, вече няма да останат пари за нито една от вас — адвокатите ще получат всичко. Посъветвах я да не го прави, но Дайна винаги е била инат, пък и беше дълбоко засегната от начина, по който се държа с нея.
	— Нея какво я интересува? — поклащам глава раздразнено. — Не я познавам, не познавах и Стив.
	— Чувствай се късметлийка за второто. Че не си познавала Стив — Брук отпива вода.
	Сключвам вежди. Колкото и да мразя да разговарям с жената дявол, не мога да отрека, че любопитството ми се обажда всеки път, когато някой спомене биологичния ми баща.
	— Защо?
	— Защото въпреки мнението на Калъм Роял, Стив беше ужасен приятел.
	Като се има предвид, че източникът й вероятно е Дайна, която е с едно стъпало по-високо от Брук в йерархията на демоните, не вярвам и на една дума, но се усмихвам мило и кимам, защото това е най-лесният начин да се измъкна от разговора.
	— Щом казваш.
	— Това е истината. Имаш късмет, че е мъртъв. Не бих искала да видя какво би причинил на невинно младо момиче като теб. — Думите й са искрени, съвсем различни от обичайния й захаросан начин на говорене. Космите на врата ми настръхват.
	— Знам, че Дайна е ядосана заради завещанието, но нямам нищо общо с това.
	Устната на Брук се извива в грозна линия.
	— Стив би ги оставил и на костенурка, стига да не ги получи Дайна. Учудващото бе, че ги остави на теб. Дори Калъм мислеше, че ще отидат при синовете му.
	Това ме свари неподготвена. Затова ли Гидиън не ме харесва? Защото мисли, че съм откраднала наследството му?
	— Момчетата вече си имат предостатъчно от Калъм — изтъквам.
	Брук поклаща глава, разочарована.
	— На този свят никога не можеш да имаш достатъчно. Още ли не си го научила? — Оставя чашата на плота между нас. — Не е прекалено късно, Ела. Дайна и аз можем да бъдем твоето семейство. Няма нужда да оставаш тук с тези мъже. Те са отровни. Ще те използват и ще те наранят.
	Зяпам я изумена.
	— Никой не ме е наранил повече от теб. Опитваш се да разрушиш това семейство и не разбирам защо. Каква е целта ти? Какво имаш против тях?
	Тя въздиша, сякаш съм дете, което нищо не разбира.
	— Моята цел е оцеляване и бог ми е свидетел, постарах се да науча и теб на това. Опитвах ли, опитвах да ти обясня да се махнеш оттук. Всичко, което направих, докато беше тук, бе, за да ти помогна — тонът й се променя. Вече не е мил, а суров и хаплив. — Но виждам, че и ти си като всички. Толкова сте заслепени от бляскавите усмивки на Роял, че не виждате собственото си спасение. Майка ми ме научи, че не бива да хвърляш бисерите на свинете.
	— И аз съм свиня, защото не вярвам, че Роял ще ме довършат?
	— Ти си невежа и обладана от младежка похот, което е тъжно, но аз не мога да те направя умна. — Леко свива рамене. — Ще трябва да научиш тези тежки уроци сама.
	— Не ставаш за учителка. И не е лошо да се съсредоточиш върху грижата за себе си, защото щом излезе тестът за бащинство, не виждам как портфейлът на Калъм ще бъде отворен за теб. — Грабвам купата с чипс и се отправям към вратата.
	— А ти се грижи за себе си — подвиква Брук след мен. — Защото няма да те утешавам, когато Рийд разбие сърцето ти. Или пък може да опиташ с Гидиън. От първа ръка знам, че е като животно в леглото.
	Не мога да скрия смайването, изписано на лицето ми.
	Брук квичи от смях.
	— Такова дете си. Ужасът на лицето ти е сладък. Ето ти един последен съвет: остави момчетата Роял. Те не са за теб. Нека Дайна и аз ти помогнем с парите ти и всички ще заживеем щастливо.
	— По-скоро бих се доверила на Рийд, отколкото да повярвам на теб.
	Не изглежда засегната от срязващия ми отговор. Напротив, сияе и продължава, все едно нищо не съм казала:
	— Изиграй правилно картите си и може да си шаферка на сватбата ми. Ще е забавно, нали?
	Ха. Предпочитам да измина километри по лава, отколкото да й бъда шаферка.
	— Не, благодаря.
	Очите й прогарят дупка в гърба ми, излизам от кухнята и се натъквам на усмихващ се Рийд.
	— Знаех си, че още имаш чувства към мен — чурулика.
	Искам да отрека, да го уверя, че си въобразява, но думите замират в гърлото ми. Не мога да изрека това, което иска да чуе. Твърде… настървена съм от всичко, което се върти в главата ми. Не съм готова да проведа този разговор с него.
	— Ти току-що се застъпи за мен — настоява, след като аз не отговарям.
	Поклащам глава.
	— Не се застъпих за теб. Отстоявах себе си.


>	Глава 22
>	Рийд

	„Отстоявах себе си.“
	Два дни, след като Ела изрече тези думи, не спирам да мисля за тях. А не мога да изкарам от главата си и онази нощ в стаята си. Сълзите й. Как настояваше, че не си влияем добре един на друг.
	Права е. Е, донякъде. Тя определено ми влияе добре, но аз за какво съм й? Държах се като задник с нея, когато се появи. Изкарах си го на нея и се държах с нея като с боклук, защото не понасях, че татко доведе копелето на Стив в дома ни, а не обръщаше внимание на собствените си деца. Явно бе го грижа за нея, затова с братята ми направихме точно обратното — отлъчихме я.
	Е, да, промених отношението си. Поддадох се на привличането. Свалях гарда по-ниско и по-ниско и накрая бях напълно запленен от нея. Но дори след като се влюбих в нея, продължавах да пазя тайни. Отблъсквах я неведнъж. Оставих я да избяга, вместо веднага да й обясня как стоят нещата с Брук.
	Заявих на Ела, че отново ще я спечеля, но правя ли нещо, та да се случи? Наврях юмрук в лицето на Хенли заради нея, но какво да предложа на човек като нея? Тя отлично се справя и сама.
	Ала работата е там, че води битките си сама и се защитава сама, защото… никой преди не го е правел за нея.
	Днес това ще се промени.
	— Наистина ли няма първо да ме оставиш вкъщи? — Уейд недоволства от седалката до шофьорското място в рейндж роувъра ми. Оглежда всяка кола на паркинга, която подминавам, преди да спра пред „Френска плитка“.
	— Защо да го правя? — Пекарната е точно на пет минути от училище, а имението на Уейд е на двайсет минути в обратната посока. — Ще се върна след пет минути.
	— Чакат ме у дома.
	— Кой? — подпитвам.
	— Рейчъл — отвръща и се хили глуповато. — И приятелката й Дана.
	— Май не е трябвало да съсипваш поршето си миналата вечер — подсмихвам се. — Но го направи, така че сега ще си моята мъжка кучка, докато ти върнат колата.
	— Закъснявам за тройка заради теб, Роял. Никога няма да ти го простя — показва ми среден пръст.
	— Река ще изплача за теб. — Оставям двигателя включен и отварям вратата. — Чакай тук. Няма да се бавя.
	— Дано.
	В пекарната е необичайно пусто. Обикновено по това време е пълно с хора, но заварвам само една двойка от „Астор Парк“ и три възрастни дами на масата в ъгъла.
	Бившата шефка на Ела се начумерва при появата ми до плота.
	— Господин Роял, мога ли да ти помогна? — пита учтиво.
	Поемам си неловко дъх.
	— Тук съм, за да се извиня.
	Вдига вежди.
	— Разбирам. Честно казано, не ми приличаш на момче, което разбира смисъла на тази дума.
	— Повярвай ми, знам как да се извиня — усмихвам се тъжно. — Това май са единствените думи, които повтарям напоследък.
	Тя се усмихва колебливо.
	— Виж, моя е вината, че Ела избяга — обяснявам набързо. — Не знам дали е споделила с теб, но двамата имахме нещо като връзка.
	Луси кима.
	— Не ми е казала, но знаех, че излиза с някого. Не бях я виждала по-щастлива през последната седмица, преди да изчезне.
	Чувството за вина ме пронизва. Да, Ела беше щастлива. Преди да превърна това щастие в нещо грозно. Както винаги правя.
	— Издъних се. — Опитвам се да се държа като мъж и да погледна Луси в очите. — Ела не беше болна. Избяга, защото не й оставих друг избор. Но те уверявам, тук и сега — тя се чувства ужасно, задето те разочарова.
	— Тя ли те изпрати да ми докладваш това? — пита Луси и отново се намръщва.
	Засмивам се хрипливо.
	— Шегуваш ли се? Ще ме убие, ако разбере, че съм идвал. Виждала ли си по-горд човек от Ела Харпър?
	Луси свива устни, сякаш се опитва да сдържи смеха си.
	— Тя обичаше работата тук — изричам откровено. — Всички в семейството ми, включително и аз, не искахме да работи. Това е въпрос, ами… на положение. — Аз съм мерзавец. Осъзнавам, че ние, богаташите, сме най-лошите хора. — Въпреки това Ела започна работа тук просто защото е такъв човек. Не обича да приема подаяния и да си седи на задника по цял ден като всички в „Астор Парк“. Тя много те харесваше като свой шеф.
	— И на мен ми беше приятно да е тук — казва Луси неохотно. — _Но._ Това не променя факта, че ме остави без помощ повече от две седмици.
	— Вината е моя — повтарям. — Наистина, поемам цялата отговорност за случилото се. И се чувствам отвратително заради това. Не ми е приятно, че й струвах работата, която толкова харесваше. Затова те моля да преразгледаш уволнението й. Моля те.
	— Вече наех друг човек, Рийд. Не мога да си позволя да плащам на двама служители.
	— О, разбирам. — Изпълва ме разочарование.
	— Но…
	— Но какво? — питам и изведнъж ме обзема надежда.
	— Кенет има възможност да работи само следобед — добавя Луси и явно не е във възторг от това. — Все още не съм намерила човек, за да поеме смените в пет и трийсет сутринта, които дадох на Ела. — Усмихва се. — Малцина тийнейджъри биха се навили да стават преди изгрев-слънце.
	— Ела би се навила — отвръщам мигновено. — Тя е изрядна в работата си. Знаеш това.
	— Да, май наистина го знам — съгласява се Луси.
	Слагам длани на плота и я гледам обнадежден.
	— Значи ще й дадеш още един шанс?
	Не отговаря веднага.
	— Ще си помисля — продумва след малко.
	Тъй като това е всичко, което мога да сторя, се здрависваме и й благодаря за отделеното време. Напускам пекарната с усмивка на лице.


	За първи път след годежа и известието за бременността, Брук я няма в къщата. Тя и злата й придворна дама Дайна отиват в Париж за две седмици да си търси булчинска рокля. Когато татко ни съобщава новините, близнаците ликуват на глас. Той ги поглежда косо и обявява, че ще вечеряме заедно на двора. Аз свивам рамене и се отправям навън. Стига Брук и Дайна да не ядат с нас, нямам проблеми с вечерята.
	Прислужницата Сандра слага две огромни глинени тави с блюда на масата, спретната за седем човека.
	— Тръгвам си — съобщава тя на Калъм, — но съм ви оставила достатъчно храна в хладилника, момчета, би трябвало да ви стигне до края на уикенда.
	— О, Санди, не. Пак ли ще ходиш на ваканция? — пита Сойер, разтревожен.
	— Не бих го нарекла ваканция — въздиша тя. — Сестра ми роди и отивам за седмица при нея в Сан Франциско да й помагам. Предвиждам много безсънни нощи.
	— Вземи колкото време ти трябва. Още една седмица, ако ти се наложи — предлага й татко с топла усмивка.
	Сандра пръхти.
	— Аха, та после, като се върна, да открия, че тези двамата — сочи близнаците — отново са се опитали да изгорят кухнята ми. Ще ви видя следващата седмица, Роял — казва със строг тон.
	Татко се подхилва зад пълната тъмнокоса жена, която с отмерена крачка излиза от задната врата. От кухнята се носят гласове, а после Ела връхлита през френските прозорци.
	— Съжалявам, че закъснях — изрича тя задъхана. — Говорех по телефона. — Настанява се до Калъм. — Няма да повярвате кой ми звънна!
	Татко я дарява с добродушна усмивка. Аз, от друга страна, прикривам ухиленото си лице, защото не искам да се издам. Но съм убеден, че знам кой се е обадил.
	— Луси! — сините очи на Ела танцуват от вълнение. — Ще ми даде втори шанс в пекарната. Можете ли да повярвате?
	— Наистина ли? — любезнича. — Чудесна новина.
	С периферното си зрение установявам, че Истън ме зяпа странно, но нищо не издава.
	— Да, голяма новина — заявява татко тъжно.
	— Не си доволен, че ме върнаха на работа? — Ела му се мръщи.
	— От самото начало не исках да се хващаш на работа — мърмори той. — Бих предпочел да посветиш времето си изцяло на ученето.
	— Пак ли се връщаме на това? — тя въздиша шумно и се пресята за лъжицата за сипване. — Мога да се справя отлично и с ходенето на работа, и с училище. А сега, кой иска лазаня?
	— Аз — обаждат се близнаците в един глас.
	Ела сервира храната на всички ни и забелязвам, че баща ми и братята ми наблюдават всяко нейно движение. Близнаците се усмихват. Баща ми изглежда доволен. Но Истън май е разстроен. Не се ли радва, че Ела се върна? Едва не загуби шибания си разсъдък, когато тя избяга, не трябва ли присъствието й да го радва?
	— Защо си толкова тих, Ийст? — интересува се татко, след като започваме да ядем.
	— Нямам какво да кажа — свива рамене.
	Близнаците се кискат.
	— От кога? — подмята Себ.
	Истън отново свива рамене.
	— Всичко наред ли е? — подканва го татко пак.
	— Аха. Всичко е чудесно в страната на Истън.
	Веселият му тон ме притеснява. Познавам брат си.
	Знам, че в момента е тъжен, а когато страда, не се контролира. След като мама почина, започна да пие. После подхвана оксикодонът. Комарът. Боевете. Неспирният поток от жени.
	Двамата с Гидиън успяхме да го кротнем. Хвърлихме хапчетата в тоалетната. Започнах да се бия повече, за да му хвърлям по едно око, когато е на кея. Мислех, че сме овладели положението, но сега пак затъва и направо ме убива, като го гледам.
	Татко оставя Истън и се обръща към Сойер:
	— Напоследък не съм виждал Лорън наоколо. Да не сте се разделили?
	— Не, още сме заедно.
	Това е всичко, което Сойер иска да сподели по темата, и татко отново удря на камък.
	— Рийд? Истън? — окуражава ни. — Как върви сезонът? Надявам се да успея да дойда на мача този петък. Вече помолих Доти да ми разчисти графика.
	Не мога да скрия колко съм слисан. Татко идваше на всичките ни мачове преди, когато мама беше жива. Сядаха точно зад местата за футболистите и скандираха като запалянковци, но откакто тя умря, не е стъпвал на стадиона. Сякаш вече не му пукаше. Или може би никога не го е било грижа, а мама е била тази, която го е мъкнала насила на мачовете.
	— Каква е ползата ти? — пита Истън недоверчиво.
	Лицето на баща ни посърва. Май наистина е огорчен.
	— Нямам полза — отвръща той стегнато. — Мина доста време от последния път, в който съм гледал как момчетата ми играят.
	Истън изсумтява.
	Неловко мълчание обгръща масата. След малко Ела го нарушава предпазливо.
	— Калъм — започва тя, — може ли да поговорим след вечеря?
	— Разбира се. За какво?
	— Ами. За моето… наследство. Имам въпроси към теб — тя свежда поглед към чинията си.
	— Разбира се — повтаря той и този път лицето му е по-ведро.
	Останалата част от вечерята минава бързо. После близнаците се покриват в стаята за игри, а баща ми и Ела се затварят в кабинета му. Почистването остава за мен и Истън. Обикновено разнообразяваме скучната работата, като пускаме шеги и обсъждаме безсмислици, но Истън не обелва и дума. Зареждаме миялната и бутаме остатъците в хладилника.
	Мамка му. Липсва ми брат ми. Почти не сме си говорили след завръщането на Ела. По дяволите, едва общувахме и преди това. Мразя, когато с Истън не си говорим. Сякаш животът ми е разбалансиран.
	Истън затваря хладилника и се отправя към вратата, но аз го спирам, преди да излезе от кухнята.
	— Ийст — казвам тежко.
	— Какво? — Бавно се обръща.
	— Някога ще се оправим ли?
	Може да си въобразявам, но май зървам проблясък на разкаяние в очите му. Но изчезва, преди да се уверя.
	— Нуждая се от цигара — промълвява.
	Отново се обръща и аз отпускам гърди пораженчески. Обаче не излиза. Говори, без да ме поглежда.
	— Идваш ли?
	Тръгвам бързо след него и се надявам вълнението ми да не е твърде очевидно. Но, по дяволите, за първи път от векове насам иска да прекара време с мен.
	Излизаме от къщата през страничната врата и отиваме до гаража.
	— Къде отиваме? — питам.
	— Никъде. — Ийст вдига резето на багажника на пикапа си, скача и се настанява на леглото, в което се е превърнало возилото. Изважда кутийка от джоба си, отваря я и взема прилежно свит джойнт и запалка.
	След секунда се качвам при него.
	Запалва и дръпва силно, а после проговаря през облаците дим, излизащи от устата му:
	— Уредил си да върнат Ела на работа.
	— Кой ти каза?
	— Уейд. — Подава ми джойнта. — Ходих у тях след училище.
	— Мислех, че заформя тройка.
	— Стана четворка.
	Издишвам облак дим.
	— Така ли? Мислех, че тези дни се вълнуваш само от бройкане на бивши на Роял.
	— Никой не твърди, че съм умен — свива рамене.
	— Никой не е казвал и че си отмъстителен — изтъквам тихо. — Схващам. Ядосан си ми и затова тръгна след Аби. Но Савана? Знаеш, че Гид още не я е преживял.
	Поне има почтеността да изглежда гузен.
	— Не мислех за Гид, когато свалях Сав. Всъщност изобщо не мислех.
	Подавам му обратно тревата.
	— Ще бъдеш ли честен с Гид, като му признаеш?
	— Ще бъда откровен с Гид, когато той бъде с мен — Ийст се усмихва сурово.
	Какво, по дяволите, означава това? Но не коментирам думите му, понеже не съм тук, за да оправям отношенията между Истън и Гидиън. Тук съм, за да спася _моите_ отношения с Ийст.
	— Сгреших — признавам.
	— За кое? — бърчи чело.
	— Всичко.
	Грабвам джойнта и всмуквам силно, от което главата ми се замайва. Докато издишвам, изпявам всеки тъп ход, който съм правил през годината.
	— Не биваше да спя с Брук. Не биваше да крия от теб. Не биваше да крия от Ела. — Тревата отпуска не само напрежението в главата ми, но и езика ми. — Тя избяга заради мен. Аз я прогоних.
	— Да. Така е.
	— Съжалявам.
	Не отговаря.
	— Знам, че те нарани, когато напусна. — Обръщам се и се взирам в напрегнатия му профил, но изведнъж ми хрумва нещо и се стягам. — Обичаш ли я? — питам дрезгаво.
	Рязко извръща глава към мен.
	— Не.
	— Сигурен ли си?
	— Не я обичам. Не по твоя начин.
	Успокоявам се. Малко.
	— И все пак. Грижа те е за нея.
	Разбира се, че е така. С всички ни е така, защото това момиче връхлетя в къщата ни като ураган и съживи всичко. Събра огъня и желязото. Накара ни да се смеем отново. Даде ни цел — отначало се обединихме срещу нея. После се превърнахме в нейна закрила. Пазим я. Обичаме я.
	— Тя ме направи щастлив.
	— Знам — кимам безпомощно.
	— А после си тръгна. Изостави ни и не погледна назад. Като…
	„Като мама“, довършвам вместо него и мъка залива гърдите ми.
	— Както и да е — смотолевя той. — Не е кой знае какво, нали? Върна се и всичко е наред.
	Лъже. Виждам, че още се ужасява да не би Ела да си събере багажа и пак да си тръгне.
	И аз се ужасявам. Ела почти не е говорила с мен след нощта, в която се целунахме. Нощта, в която плака. Толкова силно ридаеше, та шибаното ми сърце се късаше. Не знам как да оправя нещата с нея. Не знам как да помогна на Ийст. Нито на Гидиън.
	Но съм наясно, че не е само заради Ела. Проблемите на Истън с изоставянето се коренят много по-дълбоко.
	— Мама няма да се върне — налагам си да изрека.
	— Не думай, Рийд. Тя е мъртва, за бога — започва да се смее, но звукът е напрегнат, безчувствен. — Аз я убих.
	Господи.
	— Колко джойнта си изпушил днес, братле? Защото говориш небивалици?
	Очите му са лишени от емоция.
	— Не, никога не съм бил по-трезвен. — Пак се смее, но и двамата знаем, че това не го забавлява. — Мама щеше още да е тук, ако не бях аз.
	— Не е вярно, Ийст.
	— Напротив. — Дръпва набързо от джойнта. Издухва още един сив облак. — Моят оксикодон, човече. Изпи го и предозира.
	— За какво говориш? — поглеждам го изпитателно.
	— Тя намери запасите ми. Няколко дни, преди да умре. Беше в стаята ми да прибере някакво пране, онази гадост беше в шкафчето с чорапите ми и тя я намери. Разпитва ме за хапчетата, прибра ги и заплаши да ме изпрати в клиника, ако пак ме хване с такова нещо. Предположих, че е пуснала таблетките в тоалетната, но… — свива рамене.
	— Ийст… — не довършвам. Наистина ли вярва в това? Това ли си мисли цели две години? Бавно поемам дъх. — Мама не е взела свръхдоза оксикодон.
	— Татко твърди, обратното — присвива очи.
	— Било е само едно от нещата, които е взела. Видях доклада от токсикологията. Умряла е заради комбинация от куп гадости. И дори да беше само на оксикодон, знаеш, че лесно можеше да си издейства рецепта. — Грабвам джойнта от отпуснатата му ръка и вдишвам дима дълбоко. — Освен това и двамата сме наясно, че вината беше моя. Сам каза — аз съм този, който я уби.
	— Направих го, за да те нараня.
	— Е, успя.
	Истън изучава в профила ми.
	— Защо мислиш, че е заради теб?
	Срам плъзва по гърба ми.
	— Просто се чувствах така, сякаш не съм достатъчен — признавам. — Знаех, че си пристрастен към хапчета. Знаех, че нещо не е наред с Гид. Вечерта, преди тя да почине, с татко се скараха заради един от моите боеве. Не обичаше да се бия. А на мен адски ми харесваше. Аз… аз просто бях излишно бреме за нея.
	— Не умря заради теб. Не беше на себе си много преди това.
	— Така ли? Е, ти също не си причината.
	Няколко мига седим в мълчание. Вече става неловко и кожата почва да ме сърби. Роял не говорят за чувствата си. Забравят ги. Правят се на недосегаеми.
	Истън гаси джойнта и прибира остатъка в кутийката.
	— Ще влизам — проговаря. — Ще си легна рано.
	Едва осем часът е, но не коментирам.
	— Лека — отвръщам.
	Спира близо до страничната врата.
	— Искаш ли да отидем заедно на тренировка утре?
	Едва не се задавям от прилив на щастие. Мамка му, аз съм мекушав загубеняк, но… не сме се возили заедно от седмици.
	— Разбира се. Ще се видим сутринта.
	Изчезва в къщата. Оставам в пикапа, но радостта и облекчението ми са краткотрайни. Винаги съм знаел, че ще оправя нещата с Истън. Очаквам да поправя и отношенията ни с Ела. И с близнаците. С Гид. Братята ми никога не ми се сърдят дълго, независимо колко роялски оплесквам всичко.
	Ала седейки тук, разменяйки откровения с Истън, се сещам, че още пазя тайна от баща си. Още по-лошо, толкова отчаяно исках да остане скрита, та дори го окуражих да върне Брук в живота ни.
	Внезапно усещам, че ще повърна, и то не от чувствата и тревата, която изпуших. Брук се върна, защото ме хвана шубето да призная грешките си. Защо просто не й казах да се шиба? И какво, ако разкрие на света, че бебето й е от мен? Един ДНК тест и историята й щеше да стане на пух и прах.
	Но сключих сделка с нея. Накарах баща си да я приеме отново само за да не разбере какво съм сторил. За да не разбере Ела. Но Ела вече знае всичко. И… Вдишвам. Може би е време и баща ми да научи истината.


>	Глава 23
>	Ела

	След безсмисления и вбесяващ разговор с Калъм изкатервам стълбите и се хвърлям на леглото. Калъм е ядосан, защото отново имам работа и искам да върна наследството. Поучава ме двайсет минути по въпроса, но го прекъсвам, за да го попитам дали се опитва да ме контролира, тъй като не може да контролира синовете си. Минава много добре.
	Не разбирам какъв е проблемът? Става дума за моето наследство, нали? И аз не го искам. Ако държа парите на Стив, хора като Дайна и Брук непрестанно ще се опитват да ми ги отнемат. Така че нека го направят. Какво ме вълнува мен?
	За около час се оставям на самосъжалението, а после сядам и изпращам съобщение на Вал:
	_Ко пр?_
	_Барбекю със сем. Ужас._
	_Джордан те тормози?_
	_Не, тя стяга багажа си горе. Ще ходи при баба си (майката на баща й). От време на време я пращат там, защото дъртата кранта има кинти, кинти, кинти. Като чувам как говорят за нея, мисля, че е калъф от кожа, натъпкан с навити стотачки._
	_Смея се._
	_Явно ще живее вечно._
	_Вероятно. Май е на осемдесет._
	_Всички тези $ ме притесняват. Според мен, ако Роял нямаха пари, щяха да са по-щастливи._
	_Скъпа, никой не е щастлив, като е беден._
	Размишлявам над това. Когато мама беше жива, бях щастлива. Да, имахме проблеми и на моменти изглеждаха непреодолими, но в живота ни имаше и много смях. Никога не съм се съмнявала, че тя ме обича с цялото си същество. Именно тази искрена любов ми липсва. Чистата, сладка, непоклатима любов, с която тя ме даряваше, топлеше ме през нощта и засищаше празния ми стомах през деня.
	_Няма гаранция, че ще си щастлив само защото си богат._
	_Има проучвания, според които можеш да си купиш щастие._
	_Добре! Предавам се. Да си купим малко щастие с моите $._
	_Бяхме щастливи онзи ден, като пазарувахме. Съгласна съм за мола, ако и ти си съгласна. Но не тази вечер. Тази вечер трябва да страдам. Всъщност лелчето и сега ме гледа злобно. Изчезвам._
	Пускам телефона на леглото и се взирам в тавана. Явно парите правят живота по-хубав до известна степен. Може би подхождам неправилно към нещата. Може би мога да купя щастието на Роял, като подкупя Брук. Тя иска сигурност под формата на банковата сметка на Роял, нали? Ами ако успея да я накарам да си тръгне, като й предложа моето наследство? Калъм не го иска. Аз мога да живея без него. Мисля, хм… мисля, че това може да е стойностна идея. Иска ми се да имаше някой, с когото да я съгласувам.
	Потупвам по шалтето с върха на пръстите си. _Има_ някой, който познава Брук по-добре от мен и по случайност живее в тази къща.
	Уф. Това оправдание, за да говоря с Рийд ли е? Може би. Избутвам тази мисъл настрани и ставам, за да го намеря.
	Не е лесно. Роял са се разпръснали. Себ и Сойер сигурно са в къщата на Лорън. Вратата на Истън е заключена и музиката кънти толкова силно, че не чува почукването ми. Или пък го чува, но не ми обръща внимание. Надолу по коридора надничам в стаята на Рийд, но го няма.
	Обикалям из голямата къща, докато най-сетне чувам шум. Идва от стаята за трениране. Ритмичните удари ме повеждат по стълбите към мазето. Вратата е открехната и виждам Рийд, който забива юмрук след юмрук в огромна боксова круша. Пот се стича по лицето му и горната част на тялото му лъщи.
	Уф, толкова е секси.
	Заповядвам на хормоните си да се укротят и бутам вратата. Тутакси обръща глава към мен.
	— Хей — поздравявам го тихо.
	Той хваща крушата и се отдръпва, прокарва бинтованата си ръка през лицето. Очите му са зачервени и се питам дали влагата по лицето му се дължи само на потта.
	— Какво има? — пита и гласът му се пречупва. Преструва се, че има нужда от вода, и свежда глава, за да вземе шишето.
	— Близнаците ги няма. А вратата на Истън е заключена.
	Той кима.
	— Близнаците отидоха да видят Лорън. Истън е… — прави пауза, търсейки правилните думи. — Истън е… — отново спира и поклаща глава.
	— Какво не е наред? — питам. — Добре ли е?
	— По-добре, отколкото преди няколко часа.
	— А… _ти_ добре ли си?
	Минава миг. После бавно поклаща глава.
	Въпреки предупредителните сирени в главата ми пристъпвам към него. Това е лошо. Защитата ми се разпада. Усещам, че се предавам в ръцете му. Непрекъснато ме съблазнява с увличащите си целувки, силата и уязвимостта си, която вече не крие от мен.
	— Какво е станало? — питам.
	Виждам как преглъща.
	— Аз… — прочиства гърло. — Опитах се да му призная.
	— Да признаеш какво на кого?
	— На баща си. Отидох до кабинета му, готов да му разкажа какво направих.
	— Какво направи? — повтарям глупаво.
	— Брук — изплюва името. — Щях да му разкажа за Брук. Но се изплаших. Стоях пред кабинета и не можах да се накарам да почукам. Все си представях колко ще е отвратен и разочарован и… просто избягах. Дойдох тук и сега бия тая круша, преструвайки се, че не съм страхливец и егоистичен задник.
	Въздишка засяда в гърлото ми.
	— Рийд.
	— Какво? — пита възмутен. — Знаеш, че е така. Нали затова ме мразиш? Защото съм егоистичен гадняр?
	— Аз… не те мразя — прошепвам.
	Нещо проблясва в очите му. Изненада? Надежда може би? И после угасва, заменена от печал.
	— Заяви, че никога няма да ми простиш — напомня ми той.
	— За кое? — Устните ми се извиват в скръбна усмивка. — Затова че си правил секс с някоя преди мен? Затова че се опита да ме предупредиш?
	Разтрива устни, обзет от съмнение.
	— За всичко. Че не ти казах за Брук. Че не бях до теб, когато имаше нужда от мен. Че се възползвах от теб в нощта, в която Даниел те дрогира…
	— Знаех какво правя онази нощ — прекъсвам го. — Ако бях казала „не“ по което и да е време, ти нямаше и с пръст да ме пипнеш. Исках да се случи, затова, моля те, не ме карай да се чувствам гадно, превръщайки те в нещо, което не си.
	Мята шишето настрани и изпълва пространството между нас.
	— Хубаво. И без това не съжалявам за онази нощ. Има много за какво да се извинявам, но няма да те лъжа. Това беше една от най-прекрасните нощи в живота ми. — Вдига ръка към бузата ми. — И всеки ден, когато се събуждах след това, бе по-хубав, защото очаквах с нетърпение вечерта, за да те държа отново в прегръдките си.
	Знам какво има предвид. След като и двамата свалихме гарда, всичко бе толкова… съвършено. Никога не съм имала истинско гадже и всяка секунда, прекарана с Рийд в целувки, разговори, заспиване заедно, бе ново и приказно преживяване и ми харесваше.
	— Липсва ми майка ми — изрича той със сподавен глас. — Не си давах сметка колко ми липсва, докато не се появи ти. Мисля, че ти беше моето отражение. Гледах те колко си силна и разбрах, че не притежавам и грам от твоята желязна воля.
	— Не е вярно. Не си отдаваш заслуженото.
	— Може би ти ми даваш повече?
	Не мога да не се засмея.
	— Мисля, че не това е случаят от известно време.
	Извива устни миловидно.
	— Да, тук ме хвана — а после лицето му става сериозно. — Искам да ти разкажа за майка си. Съгласна ли си?
	Кимам бавно. Не съм сигурна какво точно става в момента между нас, но каквото и да е, е… правилно. Нещо в това момче винаги ме кара да се чувствам на прав път, дори и да е погрешен, дори след като се заклех, че никога няма да се влюбя в него отново.
	— Почакай да се изкъпя. — Пуска ме. — Не отивай никъде — промълвява тихо и се отдалечава. — Обещаваш ли?
	— Обещавам.
	Отива в банята към стаята. Ако бяхме аз или Вал щяхме да се бавим поне двайсет минути, но Рийд е готов за две. Още мокър се появява с кърпа около ханша и друга в ръката, с която е подсушавал късата си коса.
	Водата се стича по интересен улей между гърдите му, надолу по оформените му плочки и спира при кърпата на ханша му. Кърпата е здраво завързана, но съм убедена, че с едно дръпване ще падне.
	— Твоята стая или моята?
	Бързо вдигам глава. Усмивката му стига до ушите, но не казва нищо повече. Умно момче.
	— Моята — отвръщам.
	— Ти водиш — посочва с ръка.


>	Глава 24

	На горния етаж Рийд отива в стаята си, за да се облече, а аз грабвам две безалкохолни от минихладилника и го изчаквам. Връща се и му подавам колата, той се настанява до мен и застава така, че едрото му тяло да е обърнато към мен.
	— Знаеш, че баща ми е изневерил на майка ми, нали?
	Раздвоена съм. Калъм твърди, че никога не е припарвал до друга жена, докато е бил женен за Мария, но по някаква причина синовете му не му вярват.
	Рийд разчита съмнението по лицето ми.
	— Истина е. Хойкаше наоколо, като пътуваха из света с чичо Стив, който, между другото, изневеряваше на Дайна още от първия ден.
	Преглъщам бучка тъга. Мразя да чувам такива неща за баща си, което е странно, имайки предвид, че дори не го познавам.
	— Но на Дайна не й пукаше. Всички знаеха, че тя се омъжи за чичо Стив заради парите му. Пък и тя също кръшкаше. Мама обаче бе различна. На нея й пукаше.
	— Имала ли е доказателство, че Калъм й изневерява? — подпитвам колебливо.
	— Нямаше го през цялото време и винаги беше със Стив — пич, който не можеше да си го държи в гащите.
	Свивам се.
	— Това не е истинско доказателство, Рийд. А само подозрение. Откъде си толкова сигурен, че е виновен?
	— Защото е.
	Рийд е неумолим. Искам да поспоря още, но той не ми дава такава възможност.
	— Мама беше в депресия и пиеше много хапчета.
	— Чух, че е била допусната грешка с рецептата й. И докторът й е отишъл в затвора или нещо подобно?
	— Няма никаква грешка — изяснява горчиво. — Пиеше хапчета за депресия и безсъние, но започна да предозира, пиеше повече, отколкото бе й предписано. И също се наливаше много с алкохол… — гласът му трепери. — Ставаше все по-зле и по-зле, а баща ми никога не беше вкъщи, така че грижата за нея остана на нас.
	— Ужасно е да си безпомощен — промълвявам, отнесена в спомена как аз се грижех за майка си по време на болестта й.
	Проникновение пламва в очите му в мига, в който разбира, че знам точно как се чувства — да гледаш как неизлечима болест погубва някого, когото обичаш, и да знаеш, че не можеш да направиш абсолютно нищо.
	— Да. Най-отвратителното нещо на света.
	— Откъде знаеш, че не е било инцидент? — питам.
	Бавно и дълбоко си поема дъх.
	— Тя ни каза, на Гид и на мен, че ни обича, но не издържа повече. И че много съжалява. — Устата му се изкривява. — Тези думи са безсмислени, нали? — Затваря очи и потъва в себененавист, сякаш си припомня колко пъти е повтарял същите думи на мен, след като се върнах в Бейвю.
	Сбогуването на Мария вероятно е причинило повече щета, отколкото добро. Ако не бе изповядала любовта и разкаянието си, може би Рийд и Гидиън щяха да се убедят, че смъртта й е била злополука. Вместо това са обременени с угризения, че не са успели да я опазят жива.
	Мария е била не по-малко лоша от Калъм, давам си сметка. Не по-малко егоистична. Не по-малко несигурна. Странно ли е, че децата й са белязани по същия начин?
	— Мразех го за това, което й причини. Което всички ние й причинихме. А после, шест месеца след смъртта й, той започна да води Брук у дома. Исках да го убия. Сякаш се изплю на гроба на мама.
	Издишвам разтреперана, чудя се как може Калъм да е толкова глупав? Не е ли могъл да почака малко повече, преди да започне да парадира с новото си гадже пред синовете си?
	— Бяха заедно от около година и Брук започна да ме сваля — признава Рийд. — Беше грешка. Знаех, че е грешка. Иронията отчасти е, че го правех, за да си го върна на татко, а така и не можах да му призная.
	— Защо просто стоя и не проговори онази нощ? — избухвам. — Защо ме остави да си мисля най-лошото?
	Вдига глава, за да ме погледне в очите.
	— Беше ме срам. Знаех, че трябва да ти разкрия истината за Брук, и се боях, че ще ме намразиш. А после тя ми съобщи, че е бременна. Знаех, че няма как да е от мен, но… замръзнах. Не можех да помръдна. Буквално. Опитах, но не можах. А после се вбесих, бях толкова ядосан на себе си, на нея, на _теб_.
	— На мен? — мускулите ми се стягат.
	— Задето си всичко, което ми се иска да бях аз — гласът му става по-плътен. — Виж, Роял са известни с парите си, с външния си вид и, общо взето, само с това. Предаваме се още при първите признаци на затруднение. Бизнесът на татко е на път да фалира и той започва да ходи по жени. Мама започва да предозира и… умира. — Преглъща шумно. — Аз бях сърдит на баща си и спах с приятелката му.
	Стисвам зъби, но нищо не коментирам.
	— Чух как вратата се затръшва и сякаш бях освободен от онзи затвор. Побягнах след теб. Цяла нощ те търсих.
	Но мен вече ме нямаше, бях в автобуса и бях решена да замина възможно най-далече от Бейвю.
	— Съжалявам — поема ръката ми и преплита нежно пръстите си с моите. — Съжалявам, че те нараних. Съжалявам, че не ти казах истината по-рано.
	— Рийд? — мълвя, дишайки пресекливо.
	— Да?
	— Прощавам ти.
	— Наистина ли? — диша хрипливо.
	Кимвам.
	Ръката му трепери, когато хваща брадичката ми.
	— Благодаря ти.
	Палецът му описва дъга по скулата ми и избърсва сълза, която се е изплъзнала, без да усетя.
	Чувствата стягат гърлото ми и ми е трудно да произнеса следващите си думи.
	— Искам да забравя…
	Целува ме, преди да довърша изречението. Топли устни се разливат върху моите, инстинктивно увивам ръце около широките му рамене и го придърпвам по-близо.
	— Липсваше ми това. Липсваше ми _ти_. — Дъхът му гъделичка устните ми.
	А после пак ме целува. Навсякъде. Устните му минават по бузите и шията ми, и дори по затворените ми клепачи. Изследва ме бавно и нежно и аз попивам цялото преживяване. Едно от бедрата му се плъзва между краката ми и притиска непоносимия копнеж.
	— Рийд — прошепвам, но не знам за какво го моля.
	Той знае.
	— Не тази вечер.
	Стисвам бедрата си около крака му. Тялото му вибрира върху моето и той изстенва. Секунда по-късно се премества и ляга до мен, като притегля главата ми върху гърдите си.
	Приятно е отново да съм в обятията му. И на мен ми липсваше това. Но се опасявам, че този момент на щастие няма да продължи дълго, все още има твърде много пречки в живота ни.
	— Рийд?
	— Ммм?
	— Какво ще правим с Брук?
	— Не знам.
	— Ами ако й дам наследството си?
	— Татко никога не би го позволил. — Дишането му става пресекливо.
	— Знам. — Раменете ми се отпускат на матрака. — Опитах се да го дам на него. Брук ми каза, че Калъм е очаквал богатството на Стив да отиде при Роял.
	— Моля те кажи ми, че е отказал — казва Рийд и свежда поглед към мен.
	— Отвърна с „не“.
	— Добре. Не ни трябват тези пари. Твои са. Ние си имаме предостатъчно.
	— Според Брук никога не можеш да имаш достатъчно.
	— Брук е кучка, смучеща пари.
	Негодувание се надига у мен.
	— Защо я е приел обратно? Само защото е бременна? Не живеем във времето отпреди сто години. Дори Калъм знае, че не е длъжен да се ожени за някоя само защото я е напомпал.
	Рийд се сковава.
	Светкавично вдигам глава.
	— Какво си направил? — питам.
	— Сключих сделка с нея — признава той. — Тя няма да разгласява лъжата, че бебето е мое, а аз в замяна ще спомена добра дума за нея пред татко.
	— О, боже мой. Това е ужасно.
	— Знам. Аз съм тъпанар, но бях отчаян. Бях готов да се съглася на всичко тогава.
	— Очевидно — отбелязвам мрачно.
	Двамата замлъкваме за секунда.
	— Трябва да намерим начин да се отървем от нея — гласът му е нисък и злокобен. — Не мога да оставя тази жена да живее в дома ми. Не я искам близо до теб.
	Прехапвам устни, защото се притеснявам, че ако истината излезе наяве, нещата ще потръгнат зле за Рийд. Калъм вече смята, че е бил твърде мек с момчетата, и ако разбере за Рийд и Брук, ще го приеме като още един знак, че трябва да затегне колана. Не съм сигурна, че съм против начина на мислене на Калъм. Би се отразило добре на момчетата Роял да бъде въведена малко дисциплина в живота им. Проблемът е, че не знам в каква посока ще поеме Калъм. Военно училище?
	Не мога да си представя да живея в този огромен музей без момчетата. Явно и аз си падам малко егоист.
	— Не прави нищо, за което после ще съжаляваш — предупреждавам го.
	Ръката му се затяга около мен.
	— Не мога да дам обещание, което не мога да спазя. Знаеш, че бих направил всичко за теб, за нас.
	Намествам се по-близо до него. Тъкмо си го върнах, не искам да се караме. Не и тази вечер. Увивам пръсти около неговите.
	— Сигурен ли си, че никой няма нищо против да взема половината от дела на Стив от компанията?
	— Да, защо?
	— Защото Гидиън не ме харесва.
	— Всъщност, скъпа, не си разбрала. Гид мисли, че аз не ставам за теб.
	Това ли е проблемът на Гидиън? Никога не се е държал грубо с мен, но определено спазва дистанция.
	— Защо мисли така? — питам свенливо.
	— Животът на Гид не е идеален в момента. Има си… проблеми.
	Проблеми? Да чука вдовицата на баща ми? Чудя се дали Рийд знае за това.
	— Какви проблеми?
	— Не е в добро положение сега.
	Да, това не ме удовлетворява. Издухвам кичур коса от лицето си.
	— Мисля, че трябва да приключим с тайните помежду ни.
	Рийд вдига свободната си ръка.
	— Заклевам се, че ако можех да ти издам подробностите, щях да го направя. Но това са проблемите на Гидиън, не моите.
	Сядам на леглото.
	— Без повече тайни — повтарям по-строго този път. — Искаш ли аз да започна? Добре, ще започна.
	— Ще започнеш с кое…
	— С Истън хванахме Гидиън и Дайна да правят секс — прекъсвам го.
	И той сяда.
	— Сериозно ли? И ми го казваш едва _сега_.
	Внимателно наблюдавам лицето му.
	— Не изглеждаш изненадан — тонът ми става по-остър. — Защо не си изненадан, Рийд? Знаеше ли?
	Той се колебае.
	— Знаел си — отсъждам.
	Рийд свива рамене.
	Гневно махам косата от очите си.
	— Защо е с Дайна? — настоявам. — И какво го вълнува дали аз и ти сме заедно? Нощта, в която те хванах с Брук, той ме помоли да се срещнем, спомена ли ти? Затова дойдох в стаята ти онази вечер, за да поговорим за това.
	— Не, не ми е споменавал — негодува Рийд намръщен. — Какво ти е наговорил?
	— Поиска да стоя настрана от теб. Стигнал е до заключението, че ще ме нараниш и че твърде много хора вече са пострадали. Какво има предвид?
	Отново свива рамене.
	— Рийд — предупреждавам го. — Заклевам се, че ако не ми изясниш какво се случва, _няма_ да се съберем отново. Не мога да понеса повече лъжи. Говоря сериозно.
	Въздиша.
	— Точно след като мама почина, с Гидиън се промъкнахме на едно събитие за набиране на средства, на което татко трябваше да иде, но в последния момент се отказа. Беше твърде зает някъде със Стив. Напихме се.
	— Какво общо има с всичко останало — мърморя нервно.
	— Искаше да знаеш какво се случва с Гид. Разказвам ти — Рийд смръщва вежди. — Дайна беше на това събитие.
	— О — прехапвам устна. Леле, май все пак не искам да знам подробностите.
	— Да. От известно време го сваляше. Хванала го, когато излизал от тоалетната и те… се натискали малко.
	— Рииииииийд — чашата ми преля. — Оттам ли си взел идеята „Ще чукам гаджето на баща си“?
	Гузното му изражение го издава.
	— Може би — въздиша. — След това тя не оставяше Гид на мира. Непрекъснато го пришпорваше и правеше тънки намеци как обича свежи, млади, узрели неща.
	— Това е направо гнусно! — Не мога да скрия отвращението, изписано на лицето ми.
	— Айде бе. Искаше повече. Искам да кажа, беше, и още е, вманиачена по него. След онова парти безсрамно се опитваше да го прелъсти. Споделял е с мен толкова гадни истории, по-добре да не ги чуваш. Но той се влюби в Савана и не искаше да има нищо общо със златотърсачката на Стив. И така един ден тя поискала Гид да отиде при нея, защото имала нещо да му покаже. Баща ми и Стив бяха извън града, както винаги. Гид отишъл в мезонета — Рийд прави пауза. — Онази вечер се прибра и ми съобщи, че е спал с Дайна.
	— Гадост. _Защо?_
	— Защото го е изнудвала — обяснява Рийд.
	— Сериозно ли говориш? С _какво_?
	— Снимки. Докопала се е до телефона на Гид. Явно веднъж го е оставил в кухнята, или нещо подобно, когато тя е била у нас. Дайна е душила наоколо и е попаднала на куп снимки, които Сав и Гид са си пращали.
	— Голи снимки?
	— Да.
	— И? — Все още съм объркана. — Хората непрестанно си пращат мръсни снимки.
	— Но са предприети сериозни мерки срещу това. Две хлапета в Роли били обвинени в детска порнография, когато родителите на момичетата разбрали, че си пращат такива съобщения. Момичето имало пълна стипендия за университета в Северна Каролина, която била оттеглена. Ако бе заложена само главата на Гид, сигурно щеше да прати Дайна да върви по дяволите, но Дайна се заклела, че ще въвлече и Сав в това и ще разпрати снимките из цялото училище.
	Още повече ми се гади.
	— Значи Дайна го е изнудвала да спи с нея?
	— Общо взето. Вече от година е така. Той се раздели със Сав и тя беше съсипана.
	Мисля си за Савана, която е такова крехко, но твърдо момиче. Усмивките й са деликатни, а думите й — режещи. Ако истински е обичала Гид, болката, която изпитва, сигурно е непоносима.
	— Това е толкова гадно.
	Рийд прави физиономия.
	— Ще ме убие, задето ти разкривам всичко това.
	— Радвам се, че го направи — отвръщам категорично. — Защото сега ще можем да измислим план.
	— План за какво?
	— Да спасим Гидиън от Дайна. Не може да я оставим да продължава да му причинява това. Или той ще загуби разсъдъка си.
	— Понякога имам чувството, че всичко е част от пъклен план на Брук и Дайна. Сякаш са ни разделили и са решили един по един да съсипят Роял. Включително Стив — Рийд поклаща глава. — Струва ми се нелепо, като го изричам на глас.
	— Наистина ли мислиш, че Брук и Дайна са замислили това?
	— Те са приятелки. Мисля, че татко е чукал Брук, преди мама да почине, но не знам нищо за тях. Стив се появи с Дайна един ден и тя имаше пръстен на ръката си. Но изобщо не му пречеше, че се ожени за нея.
	— Какво друго знаем за Дайна? И къде, мислиш, крие доказателствата срещу Гид? Дали ги е показвала на някого?
	— Съмнявам се, иначе Гид отдавна да е арестуван.
	— Ако се доберем до снимките, Дайна няма да има нищо. Няма как да постигне целта си — предлагам. — Как да ги намерим? Дали би била толкова глупава, та да ги пази в мезонета? Или пък умна, че да направи копия?
	— Не знам. Но може и да си права. Ако успеем да ги намерим и да се отървем от всичко, с което го държи, ще оставим всичко това зад себе си.
	— Ами Брук?
	— Брук — повтаря Рийд отвратен. — Трябва ни тест за бащинство. Не разбирам защо татко не иска да го направи.
	— И аз. — Дъвча върха на палеца си, но Рийд го издърпва от устата ми.
	— Ако продължаваш да мислиш, ще отхапеш целия си пръст. Може ли да спрем да говорим за Брук и Дайна? Поне за малко.
	— Защо?
	Погледът му пламва.
	— Има по-приятни начини да прекараме времето си заедно.
	— Например…
	Преди да довърша, той ме обръща и допира устни до шията ми.
	— Ето така например — прошепва.
	— О… добре — вдишвам рязко.
	Сръчните му пръсти откриват разголената ми кожа над ластика на панталона. Ако някое по-опитно момиче би могло да потисне треперенето си, то аз никога не съм успявала да устоя на Рийд. Няма смисъл да се опитвам и сега. Особено когато толкова се наслаждавам на допира му.
	Заравя нос във врата ми и продължава плавно да плъзга ръка през кръста ми, сякаш само това му е достатъчно, за да бъде щастлив. Известно време ми стига и на мен. Оставям стаята да потъне в тишина и просто се наслаждавам на допира. В спокойствието осъзнавам, че за първи път от много време прекарвам тих момент с друг човек.
	— Наистина ли ми прощаваш? — пита ме той.
	Галя лъскавата му, тъмна коса. Когато гледам Рийд, мускулестото му тяло и мъжественото лице, понякога забравям, че и неговото сърце е също толкова крехко като моето. Ала момчетата не бива да показват чувства, затова ги скриват зад сериозност, коравосърдечие и гадно поведение.
	— Наистина ти прощавам.
	— Въпреки че съм гадняр?
	— Приключи ли с гадното си държание към мен? — питам и дръпвам косата му малко по-силно, отколкото трябва.
	Свежда глава примирен — „Заслужих си го“.
	— Приключих с това много отдавна. Точно след първата ни целувка. Дори не съм поглеждал друго момиче, откакто се запознах с теб, Ела.
	— Добре. И ако се държиш с мен като с богинята, която съм, и не ми изневеряваш, тогава да, всичко е наред.
	— Понякога съм труден.
	Което означава, че обича твърде дълбоко и се страхува да не избягам отново от него, както сторих и както майка му стори завинаги.
	— Да, но си моят „труден“ — шепна.
	Смехът му е приглушен, тъй като движи устните си по ключицата ми, оставя линия от нежни целувки върху гърдите ми. Меката дантела на сутиена ми изведнъж става груба и започва да ме боде. Движа се неукротимо. Отива по-надолу, притиска с гърди меката част на корема ми, тялото му е върху тръпнещото място между краката ми.
	Увивам пръсти около косата му, не знам дали искам да го притегля към устните си, или да го избутам надолу. Но Рийд има свои планове. Хваща края на блузата ми и съвсем бавно започва да вдига плата. Нетърпеливо я хващам и я изхлузвам през главата си.
	Той се подсмихва.
	— Споменах ли колко ми харесва пижамата ти?
	— Удобна е — защитавам се аз.
	— Хм — мънка, но самодоволната му усмивка остава на лицето му. Пресяга се назад и издърпва тениската си.
	Каквато и остроумна забележка да бях измислила, я забравям и плъзвам ръка по гърдите му.
	Затваря очи и потреперва. Ръцете му стоят отстрани — ту се стягат, ту се разпускат. Чака ли ме? Харесва ми, че стои на каиш, докато го пусна.
	— Докосни ме — мълвя.
	Очите му светкавично се отварят и пламъкът в тях секва дъха ми. Бута ме назад и се нахвърля на клина ми, сякаш лично го е засегнал. Вдигам бедра и избутвам еластичния плат надолу, защото и аз не искам да има нищо между нас. Искам да го усещам плътно върху себе си.
	Прокрадва пръсти зад гърба ми и разкопчава сутиена ми. А после устните му ме обхождат и цялото ми тяло тръпне. Целува зърното ми — издавам сподавен, отчаян звук и забивам нокти в рамото му.
	Грешах. Допирът му не ме успокоява. Подлудява ме, възпламенява ме, изважда ме от релси, повече от който и да било друг път. Колкото по-надолу отива, толкова повече горя.
	— Рийд — пъшкам с извита назад глава.
	— Шшт, остави на мен — окуражава ме.
	Да оставя на него кое? Да отиде още по-надолу и да разтвори краката ми с раменете си повече, отколкото мислех, че е възможно? Докато устата му застане точно _там_ и езикът му започне да прави най-невероятните неща на пулсиращото място? Да го оставя да ме докосва по начини, които преди смятах за неловки?
	Той също изстенва заради собственото си удовлетворение, че ме докарва до ръба. Извивам гръб, пръстите на краката ми се свиват и аз се вкопчвам в чаршафа от прилива на чистата наслада, която ме облива.
	Сетне той се изправя и ме оставя конвулсираща и бореща се за въздух. Ляга на една страна до мен и не ми убягва напрежението в боксерките му.
	Рийд се ухилва, когато ме хваща да зяпам.
	— Не му обръщай внимание. Скоро ще му мине.
	— Защо да го пренебрегваме? — Приближавам се.
	Той се напряга, след като слагам ръка върху него.
	— Исках тази нощ да е за теб — протестира, но очите му подивяват, щом плъзвам пръсти в боксерките му.
	— Е, аз искам да е за нас — прошепвам.
	Толкова е приятно да го държа в ръката си, по натежалите му клепачи и хрипливото дишане съдя, че и той се наслаждава на всяка секунда.
	— Ела. — Бута бедрата си напред. — Мамка му. По-бързо.
	Да наблюдавам лицето му, е най-вълнуващото нещо, което съм изпитвала. Бузите му са зачервени, погледът му — замъглен, а когато го целувам, езикът му се преплита с моя и двамата оставаме без дъх.
	Мястото между краката ми отново започва да пулсира и Рийд явно го усеща, защото пръстите му ме намират и двамата трескаво се опитваме да докараме другия до полуда. И върши работа. Обхващам го по-здраво, защото ако аз съм на път да загубя ума си, ще повлека и него със себе си. Устата му е върху моята и сме в безупречен синхрон, накрая не издържам и потъвам в състояние на блажено щастие.


>	Глава 25

	— Виждал ли си Рийд? — пита Калъм някого в коридора.
	Гласът му се чува толкова близо до вратата ми, че веднага се изправям. Тежка ръка се просва върху мен и ме запраща обратно на матрака.
	— Сигурно е отишъл на тренировка по футбол — отвръща Истън.
	— Хм, рано е. Не трябва ли и ти да си там?
	— Опитвам се, но някой ме подлага на кръстосан разпит за местонахождението на брат ми — отвръща Истън хапливо.
	Калъм изгрухтява или се изсмива, или изпуска въздишка. Не мога да разбера. Треса рамото на Рийд, докато отвори очи.
	— Баща ти — съскам.
	Той затваря очи и побутва бузата си в дланта ми.
	Калъм заговаря отново.
	— Получих обаждане от „Франклин Ауто Боди“. Казаха, че Рийд им е закарал кола, но виждам, че роувърът му е отвън. Колата на Ела липсва. Не е избягала отново, нали? — Тонът му става напрегнат. Чудя се дали съм го разстроила с разговора за парите. Или може би мисли, че е разстроил _мен_ и се притеснява, че може да съм избягала.
	— Не, колата на Ела претърпя инцидент с мед, беше я срам да ти каже. Рийд я закара на почистване.
	— Инцидент с мед?
	— Да, не се тревожи, татко — успокоява го Истън и стъпките им заглъхват надолу по коридора.
	Поглеждам часовника, който ми подсказва, че трябва да се размърдам, ако искам да стигна навреме в пекарната. Луси ми даде втори шанс и в никакъв случай не искам да го пропилея. Изпълзявам изпод властната ръка на Рийд и осъзнавам, че съм по бельо.
	Да се разхождам полугола пред Рийд, е някак по-смущаващо от това да се събличам пред тайфа непознати. Откривам тениската му, която виси на края на леглото, и бързо я навличам.
	Рийд се обръща по гръб и пъхва ръце под главата си. Гледа ме с интерес как кръжа из стаята и се оправям.
	— Нямаше нужда да се покриваш заради мен — отбелязва провлачено.
	— Не съм се покрила заради теб, а заради себе си.
	Той се засмива — нисък, секси, дрезгав звук.
	— Все още картата на непорочността е в теб, малка госпожице Невинност.
	— Не се чувствам особено невинна — мънкам.
	— И не изглеждаш така.
	Заставам пред широкото огледало над бюрото ми. Косата ми стърчи навсякъде. Изглежда така, сякаш семейство горски обитатели са си свили гнездо там.
	— О, за бога. Наистина ли така изглежда косата след секс? — Всъщност може ли да се нарече „коса след секс“, щом не си правил секс?
	Зад мен Рийд се надига, изглежда доста добре за това време на сутринта. Отмята настрани секскосата ми и залепва гореща целувка на врата ми.
	— Изглеждаш прекрасно и секси и ако остана и секунда повече, девствеността ти ще е някъде по пода до бельото ти от вчера.
	Шляпва дупето ми здраво и бавно се изнася от стаята ми по боксерки. Добре че не го пресреща Калъм с ужасени крясъци.
	След като Рийд излиза, пъхам главата си в мивката, навличам чифт джинси, маратонки и една малко неприлична блуза от черна дантела, която носех, когато работех на отбивката за тирове, преди да ме открие Калъм.
	Рийд минава покрай стаята ми точно като излизам. Спира. Оглежда ме от глава до пети и вдига пръст.
	— Стой на място.
	Не стоя, защото милион пъти съм обяснявала на Рийд, че не съм куче.
	Следвам го до стаята му, където той започва да рови в гардероба си.
	— Какво правиш?
	— Търся униформа.
	— Униформите не са задължителни в петък — завъртам очи.
	Петък е единственият ден, в който можем да извадим на показ дрехите, които училището не одобрява, въпреки че директорът Берингър предпочита да носим нещо в подкрепа на отбора по футбол в деня на мача.
	— Това не означава да носиш дреха, която ще предизвика бунт в училище. — Рийд се появява с бяла риза на миниатюрни сини квадратчета. — Предполагам, че не би облякла тениската от футболния ми екип, нали?
	Правя физиономия. Не съм готова да заявя на света, че съм се събрала отново с Рийд Роял. И без друго имам достатъчно глупости на главата, с които да се разправям, и не съм сигурна доколко това ще усложни положението.
	Рийд въздиша, но не спори.
	Оставям го да провре ръцете ми през ръкавите на ризата и плясвам висящия плат в лицето му.
	— Как да нося това?
	Той върти показалец в кръг.
	— Направи онова нещо с ръкавите. С навиването. Не трябва ли дрехите на гаджетата да са върхът?
	Това, че Рийд използва думата „гадже“, ме стопли поне с двайсет градуса, но не бива да разбира какво влияние има върху мен, иначе ще го използва срещу ми през цялото време.
	— Прави се с джинсите на гаджето. И добре, но само този път — негодувам и навивам ръкавите, за да мога все пак да използвам ръцете си в пекарната, без ръкавите на ризата да станат целите в брашно.
	Грабваме няколко неща за похапване и потегляме.
	— Какво ти се прави този уикенд? — пита Рийд на път към пекарната.
	— Не искам да ходя на още едно „Астор“ парти — сбърчвам нос. — И трябва да измислим нещо с Вал, защото Там е нещастник и не искам да остава сама.
	— Има една ферма с огромен лабиринт от царевица и състезание по мятане на тикви, може да я посетим.
	— Ние? С теб и братята ти ли? — питам обнадеждена.
	— Да, всички. Ще си изкараме тестостерона на плодовете, а после с теб може да идем да се натискаме в лабиринта.
	— Много си самоуверен.
	— Имам следи от нокти по гърба си тази сутрин — усмихва се самодоволно.
	— Не е вярно! — възкликвам, но после затаявам дъх. — Имаш ли? — питам тихо и поглеждам ноктите си.
	Рийд продължава да се усмихва, но подхожда тактично и сменя темата.
	— Между другото, как е Вал?
	— Не е добре. Липсва й бившият й. — Пъхам ръце под бедрата си. Ще ми се тя да си даде сметка колко по-добре й е без мерзавеца Там, но не раздавам съвети за връзки. Немалко приятелства са се разпадали в задните стаички на стриптийз клубовете, защото някоя жена е решила да изтъкне недостатъците на мъжа на приятелката си.
	Изведнъж ми просветва. Рийд е с една година по-голям от мен. Следващата година аз ще съм в „Астор Парк“, а него няма да го има. Веднъж бе споменал, че иска да остави океан между себе си и Бейвю. Вече знам защо, но при мисълта да е толкова далеч, стомахът ми се преобръща.
	— Трябва ли да се притеснявам за отиването ти в колежа? — питам нервно.
	— Не. — Той се пресяга и слага ръката си на коляното ми, за да ме увери. — Гаджето на Вал иска да опита някои нови неща, но аз вече… — Прави пауза, за да намери подходящата дума. — Не искам да представям баща ти в лоша светлина, но Стив имаше всички жени, които пожелаеше по света, и нито една от тях не го направи щастлив. Не ми е нужно да спя с много жени, та да разбера какво искам.
	Думите му, о, думите му са като слънчева светлина, която доставя сладост до всяка пора на тялото ми. Моля се да не съм допуснала грешка, като се съгласих да му дам втори шанс. Ако ме нарани отново, няма да го преживея.
	Рийд спира пред пекарната и увива ръка около врата ми. Понечвам да се възпротивя, но той ме дарява с груба, обсебваща целувка.
	— Ще се видим на паркинга — мърка върху устните ми.
	Не изчаква да му отговоря, отпрашва на тренировка.
	Зашлевявам се наум, задето се наслаждавам на поведението му на пещерняк, но не успявам да махна усмивката от лицето си, преди да вляза в пекарната.


	Сутринта минава бързо. Мислех, че ще се ниже бавно покрай цялото търкане, пък и ми липсваше компанията на Рийд, но се чувствах жизнена. Вероятно това прави добрият почти секс. Чудя се как ли ще се чувствам след истинския. Като супергерой? Сякаш мога да прескоча сграда с един скок или да държа падащите самолети в небето с една ръка.
	Фактът, че намерих носени гащи в шкафчето си, изобщо не ме притеснява. Тоест, ще се наложи да нося гумени ръкавици навсякъде със себе си, но дори мъчителите ми в „Астор Парк“ не могат да развалят настроението ми сега.
	— Да не ти е излязъл късметът снощи? — пита Вал по-късно на обяд, когато оставяме таблите си на масата.
	— Защо? Какво виждаш? Да не би да имам надпис на челото?
	— Имаш противното щастливо изражение на хората, които го правят редовно и задоволяващо. — Тя се отпуска на стола, отвратена.
	— Не ми е излязъл късметът снощи — уверявам я.
	— Е, нещо е станало. — Оглежда ме внимателно, сякаш са останали следи от пръстите на Рийд по лицето ми. — С него? — посочва с глава към касата, където Рийд плаща обяда си. Нещо в лицето ми трябва да ме е издало, защото тя изсумтява. — Направила си го. Приела си го отново. _Защо?_
	Тръпки ме полазват. Вал обикновено не съди другите, но в момента неодобрението е изписано на лицето й.
	— Какво, сега ще ме изтриеш от приятелите си ли? — подмятам саркастично.
	— Не! Разбира се, че не — смекчава изражението си. — Но не разбирам. Каза, че не можеш да му простиш.
	— Явно съм сгрешила — въздишам. — Обичам го, Вал. Това може и да ме прави най-глупавото момиче на планетата, но наистина искам да се постарая да изгладим нещата помежду си. Той… ами липсва ми.
	Тя издишва недоволно.
	— И на мен ми липсва Там. Погледни какви тъпотии извърших онази вечер и за какво? Не може да приемаме тези нещастници отново, иначе няма да можем да живеем със себе си.
	— Знам и повярвай ми, ако бях на твое място, и аз щях да въртя очи. — Дъвча крайчеца на устните си. Не мога да й разкрия какви точно са недостатъците на Рийд, защото са лични, но искам да ме разбере. Държи се така само защото я е грижа за мен и наистина го оценявам.
	— Е, какво? Толкова ли го бива в просенето на прошка?
	Защо простих на Рийд? Не е заради тъжната му история или защото ме кара да се чувствам добре. Това не са причини да останеш с някого, особено ако едно момиче е третирано така, както Рийд се държа с мен.
	Начинът, по който сме свързани, е… сложен. През половината време дори аз не знам какво точно е. Само знам, че го разбирам на по-дълбоко ниво, че неговата загуба е като моята. Че неговото щастие ме прави щастлива. Че неговите усилия да открие нещо смислено в този ненормален свят, са ми познати като собствената ми кожа.
	Старателно се опитвам да обясня това на Вал.
	— Простих му, защото не знам дали съществува друг, когото да разбирам по-добре или който да вниква в мен по същия начин. Не знаеш, но няколко седмици, след като се установих тук, получих нервен срив покрай Рийд и започнах да го удрям в колата.
	— Наистина? — устните й помръдват.
	Приятно ми е да я виждам да се усмихва. Приятелството на Вал е по-важно за мен от всичко тези дни.
	— Наистина. Държеше ме с една ръка, докато караше към къщи. И макар да твърдеше, че ме мрази, пак ме караше до училище всеки ден. Не знам как да го обясня, но се чувствам така, сякаш сме еднакви. Понякога хормоните ми бушуват и цивря, понякога той се държи като задник, но сме създадени от едни и същи плът и кости, и прецакана психика.
	— Опитвала ли си изобщо с друго момче?
	— Не. А и да бях, нищо нямаше да излезе. Нямаше да е… Рийд.
	Тя въздъхва, но е въздишка на примирение.
	— Няма да се правя, че схващам, но след онази вечер реших, че ще продължа напред.
	— Може да поизчакаш да изчезне синината. Как въобще я обясни на семейството си?
	— Оправдах се, че съм се ударила във врата. Донякъде е така, като изключим факта, че вратата бе лице на момиче.
	— Ще ходим ли на мача довечера?
	Тя побутва зрънцата киноа в чинията си с вегетариански обяд.
	— Не знам. Май приключих с момчетата от „Астор“.
	— Ами готиния пич, седнал до Истън? — питам.
	Тя поглежда през рамо.
	— Лиъм Хънтър?
	— Изглежда… амбициозен.
	— Да, такъв е. И вероятно е на челно място в списъка ми с момчета, които да избягвам. Той е като Там. Бедно момче, което смята, че заслужава повече, отколкото има, и се цели високо. Ще ме използва като носна кърпичка и после ще ме захвърли. — Отваря шишето с вода. — Трябва ми богаташ, защото те не се привързват към хора, а само към предмети. Ако нямат чувства към мен и аз няма да имам към тях.
	Понечвам да й обясня, че нещата не стоят така, че можеш да се влюбиш и в човек, който не те понася. Например аз и Рийд. Аз си паднах по него, когато той ме отблъскваше и се държеше ужасно с мен. Продължих да го обичам и след като научих отвратителни неща. Но Вал не ме слуша. Още е обзета от мъка и това е единственият глас в главата й сега.
	— Трябва ти богаташ, когото да използваш — аз съм твоят човек.
	Обръщаме се и виждаме как Уейд се промъква към масата ни.
	Вал го оглежда снизходително. Личи си, че й харесва това, което вижда, но не е кой знае колко изненадващо. Уейд е секси.
	— Ако те използвам, ще трябва да се въздържаш от другите момичета.
	— Какво имаш предвид? — пита той, наистина изглежда объркан. Преданост очевидно е непозната дума за него.
	— Има предвид, че докато се използвате взаимно, не може да прекрачваш кръга на приятелството с бонуси — обяснявам.
	— Но… — мръщи се.
	Вал го прекъсва.
	— Забрави, Уейд. Мога да ти причиня такива невероятни неща, та после никога повече да не можеш да се забавляваш, защото непрекъснато ще сравняваш други момичета с мен и нищо няма да излезе.
	Ченето му увисва.
	Ухилвам се, защото за първи път виждам някой да затапи Уейд.
	— Тя знае някои работи — потвърждавам, макар да нямам представа за какво говоря.
	— Знаеш някои работи — изграчва той.
	— Да — Вал кима.
	Уейд мигом пада на едно коляно.
	— О, великолепна девице. Моля те, позволи ми да поставя своя избраник в твоята пещера на удоволствията и да те отведа до висоти, познати само на безсмъртните.
	Вал става и взема таблата си.
	— Ако това е представата ти за мръснишко говорене, имаш още много да се учиш. Ела с мен.
	Тя тръгва.
	Уейд се обръща към мен.
	— Мръснишко говорене — с детска радост повтаря думите без звук.
	Свивам рамене и вдигам ръце. Той изтичва след Вал. По-скоро спринтира.
	— Искам ли да знам какво беше това? — пита Рийд и слага таблата си до моята.
	— Мисля, че не. Честно казано, и да ме питаш, май не мога да ти обясня.


>	Глава 26

	На мача май всички знаят кой е Калъм Роял. Или поне всички искат да изглеждат като негови познати. Хората по редовете стават и му махат за поздрав. Докато си търсим места на пейките, някои го спират. Здрависва се с неколцина. Не един му изказва съболезнования за загубата, което намирам за грубо. Съпругата на Калъм е починала преди две години. Защо изобщо го споменават? Той обаче се усмихва и благодари на всички, задето мислят за него и семейството му. Отнема ни трийсет минути да се качим и да си намерим места в сектора за родители.
	— Сигурна ли си, че не искаш да седнеш при приятелите си? — пита Калъм и сочи средните места, където всички са в редуващи се сини и златни цветове. — Момичетата с тениски от спортни екипи са долу — добавя и присвива очи.
	Размърдвам рамене под тениската на Рийд. Не бях с нея на училище, колкото и неприятно да му беше, но пък сега съм с нея. Реших, че като седя до Калъм, тя ще се приеме като подкрепа за семейството, а не лично за Рийд. Калъм е с тениската на Истън и я изпълва доста добре. А аз сякаш плувам в своята.
	— Не, добре съм си. Трябва да запазим място за Вал — напомням му.
	Но дори и Вал да не се бе съгласила да дойде, пак щях да предпочета да седя далеч от „приятелите“ си. Според мен всички в „Астор Парк“ са идиоти. Номерата в училище затихнаха, но не съвсем. Шкафчето ми бе залостено онзи ден, не успях да го отворя и не стигнах навреме за часа. За мое щастие, учителката прие обяснението ми за закъснението. По физическо бельото ми изчезна и се наложи до края на деня да се разхождам без гащи.
	Направих грешката да кажа на Рийд и той ме завлече в стая по музика, за да се „увери“. Заради това пък закъснях за биология. Истън, с когото имахме час заедно, веднага се досети и не спря да ме закача.
	— Играл ли си футбол в гимназията, Калъм? — питам го, докато гледаме как отборът загрява със синхронно вдигане на краката.
	— Да. Бях тайтенд.
	Прихвам. Термините във футбола звучат толкова мръснишки.
	Калъм ми намига, може би се е досетил какво си мисля.
	— Баща ти играеше в същата позиция като Рийд. В дефанзива.
	— Знаеш ли, че майка ми е била на шестнайсет, когато се е запознала със Стив? — Предния ден размишлявах над разликата във възрастта им и бях доста смутена. Калъм е към средата на четиридесетте и ако двамата са били заедно в гимназията, означава, че със Стив са били на еднаква възраст. Мама ме е родила, когато е била на седемнайсет. На шестнайсет е забременяла. Така че явно Стив е хойкал още тогава. И въпреки това, не се радвам, че е мъртъв.
	— Не бях се замислял, но си права. — Калъм ме поглежда леко объркан. — Момичетата по баровете… трудно е да се прецени на колко са.
	Въртя очи.
	— Калъм, на петнайсет танцувах по стриптийз клубовете. Знам, че е трудно да се определи. Просто ми хрумна.
	— Стив не би се възползвал от жена. Не беше такъв човек.
	— Не намеквам, че е. Мама никога не се е изказвала негативно за донора на сперма.
	Калъм прави гримаса.
	— Иска ми се да беше го срещнала. Беше добър човек — щраква с два пръста. — Трябва да излезем със старите ми другари, военноморските тюлени. Можеш да опознаеш човек само като прекараш седем дни с него в дупка в пустинята.
	— Доста страшно — сбърчвам нос. — Май ще избера ходенето по магазини, Алекс.
	Той се смее.
	— Имаш право. О, ето я Валери. — Той се надига и маха на Вал да се присъедини към нас.
	Тя направо сияе, когато сяда до нас.
	— Здравей, момиче, какво става?
	— О, добре че дойде да ме спасиш от скучните истории на Калъм за войната.
	Вал поглежда с недоумение и Калъм й обяснява.
	— Предлагах на Ела да се запознае с някои от военноморските приятели на баща си.
	— Аха. Веднъж срещнах Стив. Казвала ли съм ти?
	— Не, кога? — любопитствам аз.
	— Беше на есенния бал миналата година. — Навежда се към Калъм през мен. — Помниш ли? Доведе момчетата с хеликоптер.
	— Сериозно? Хеликоптер? — Ченето ми увисва.
	Калъм се залива от смях.
	— Бях забравил. Да. Изпробвахме нов модел и Стив искаше да го вкараме в действие. Взехме момчетата и дамите им и летяхме заедно около час нагоре-надолу над брега, преди да се приземим на територията на училището. Берингър получи запушване на коронарните артерии заради това. Наложи се да даря на училището нова ландшафтна архитектура. — Ухилва се до уши. — Заслужаваше си.
	— Леле. Нищо чудно, че момичетата се избиват, за да излязат с момчетата Роял.
	— Ела — обръща се Калъм към мен с престорено болезнен поглед. — Синовете ми са олицетворение на мъжествеността. Това, с което привличат жените, са качествата им, а не чековите им книжки.
	— Продължавай да си го повтаряш.
	Някой дръпва Калъм, преди да успее да отговори. Обръща се на другата страна и Вал ме сръчква.
	— Значи в палата Роял отново се е събрало щастливото семейство?
	— Не знам, разбираме се. Засега.
	— За пръв път, откакто Мария се спомина, Калъм Роял присъства на мач на синовете си — изтъква тя. — Едва ли съм единствената, която е забелязала. Пък и всички вече гледат на вас двамата по различен начин.
	— Как така? — Оглеждам публиката, но откривам само обичайните погледи, които получавам, не съм сигурна, че има нещо различно.
	— Просто толкова добре се разбирате. Явно той те харесва, и то не по извратения начин, както всички шушукат. Ти се смееш, а той е доста разговорлив. Някак си е различно. Калъм е голяма клечка и много от възрастните искат одобрението му.
	— Или по-скоро достъп до банковата му сметка.
	Тя свива рамене.
	— Все тая. Може да ти помогне в училище. Ако родителите на тия глупаци знаят, че момичето под опеката на Калъм Роял е тормозено, своеволията ще бъдат прекратени.
	— Нещата вече стихват — успокоявам я. — Най-лошото тази седмица беше, че бельото ми изчезна.
	— Да, чух, че е било голям проблем — завърта очи. — Може би трябва да потърсиш крадеца у дома.
	— Не е нужно Рийд да краде дрехите ми, та да се добере до мен — кикотя се аз.
	— Ужасна си — отбелязва Вал с топло чувство.
	— Ти все още си най-добрата, с която съм спала — уверявам я. — Как са нещата на фронта с Хиро?
	— Не знам. Той е готин и прочие, но липсва искрата.
	— Ами Уейд? — Вал сподели, че двамата са избягали от четвъртия час и са се размотавали в склад за провизии, но не сподели подробности.
	— Той е прекалено опитен. Не можеш да приемеш сериозно нито една негова дума. Не знам какво би сторил, ако момиче му признае, че го обича. Това вероятно е най-големият му кошмар. Моят и твоят например е да не влезе паяк в устата ни — потръпвам, — а неговият сигурно е легион момичета да му казват: „Уейд, обичам те. Искам сериозна връзка“. На бас, че се буди посред нощ, плувнал в пот от страх.
	— Доста си го премисляла.
	— По-добре, отколкото да мисля за Там.
	— Така е.
	Всички стават, музикантите започват да свирят националния химн и прекъсват разговора ни. Калъм се изправя до мен с подчертан интерес. Явно старите навици трудно умират. Вал е от дясната ми страна. Моят човек е на игрището. На гърба на тениската ми е изписана думата „Роял“.
	Никога не съм се чувствала по на място. Странно е и прекрасно, и не мога да сваля усмивката от лицето си. Победата им е в кърпа вързана. Когато мачът свършва, всички започват да говорят само за предстоящите плейофи.
	На път към изхода Калъм спира на две пейки от дребен, жилав мъж, пресяга се през няколко души и го потупва по рамото.
	— Марк, как си? — пита учтиво.
	Раменете ми се стягат от напрежение, когато изведнъж тонът на Калъм се вледенява.
	— Ще дойдеш ли за минута? Искам да поговорим.
	Не е молба, а заповед. Всички около нас го разбират и вкупом се отместват да сторят път на Марк.
	— Това е чичо ми — изсумтява Вал до ухото ми.
	Не съм виждала родителите на Джордан, но и Калъм не ни запознава. Само изпъва ръка надолу, почти като преграда, принуждавайки Марк да мине пред нас. Той спира в края на пейките, но нещо в лицето на Калъм го кара да се суети и да слезе по стълбите към игралното поле.
	— Какво става? — смотолевям с половин уста.
	Вал ме гледа с недоумение. Тъй като Калъм не ми нарежда да се разкарам, с Вал го следваме.
	— Тук е достатъчно отдалечено — казва Калъм, когато сме на около шест-седем метра от пейките.
	— Какво се случва, Роял?
	Калъм се пресяга и ме хваща за китката, без дори да се обърне. Издърпва ме напред.
	— Явно още не си се запознал с Ела Харпър — дъщерята на Стив. И е под моя опека.
	Господин Карингтън пребледнява, но подава ръка. Здрависвам се с него смутена.
	— Приятно ми е да се запознаем, Ела.
	— И на мен, господине. Приятелка съм на Вал. — Придърпвам я до себе си, както Калъм направи с мен.
	— Здравей, чичо Марк! — Вал махва едва.
	— Здравей, Вал.
	— Хубаво е, нали? — отбелязва Калъм. — Че момичето под моя опека и момичето под твоя опека са приятелки?
	— Да, хубаво е да имаш приятели — кима Марк колебливо.
	Вал пъхва ръката си в моята.
	— Ела е много важна за моето семейство и се радвам, че общността на „Астор“ я посрещна с отворени обятия. Много бих се разстроил, ако разбера, че са се държали лошо с нея. Сигурен съм, че и ти не би одобрил, нали, Марк?
	— Разбира се, че не.
	— Дъщеря ти е доста известна в „Астор“, нали? — тонът на Калъм е дружелюбен, сякаш обсъжда времето, но лицето на Марк пребледнява от думите му.
	— Джордан има много приятели.
	— Добре. Знам, че Джордан е приятелски настроена, както и аз съм доброжелателен към семейството ви.
	Марк прочиства гърло.
	— Не се и съмнявам, че Ела ще се впише идеално в приятелския кръг на дъщеря ми.
	— И аз, Карингтън. И аз. Сега може да се върнеш при семейството си. — Калъм му дава знак с поглед да си върви и се обръща към мен. — Защо не отидете да потърсите момчетата, а аз ще кажа на Дюранд да докара колата?
	— Ами добре — мънкам, но когато той тръгва, у мен напира желание да разбера какво точно знае и пускам ръката на Вал, за да го догоня. — Калъм, почакай.
	— Да? — Спира.
	— Защо направи това?
	Хвърля ми изпълнен с нетърпение поглед.
	— Никога не узнавам първи онова, което се случва. Бях оставил това на Мария, но накрая все научавах. Така че знам — колата ти я няма от седмица, защото някой я е изкъпал с мед, и знам, че Рийд и Истън непрестанно се карат през уикендите. Знам също, че не си облякла това само за да повдигнеш училищния дух. — Опипва ръкавите на тениската на Рийд и ме извръща към игрището. — Отивай да намериш момчетата ни, скъпа, ще се видим у дома. Не се бавете много и стой близо до братята си. — Спира и въздиша: — Е, не са ти истински братя…
	Боже, надявам се, че не. Умът ми се блъска. Връщам се при Вал.
	— Калъм чичо Марк ли заплаши току-що? — пита тя, все още объркана.
	— Май да.
	— Каза ли му за колата?
	Поклащам глава.
	— Не, много ме беше срам. Рийд се погрижи за нея. Вчера ми я върнаха.
	— Калъм определено знае нещо.
	— Очевидно. Но според теб разговорът му с чичо ти ще промени ли нещо?
	— Естествено. Чичо Марк може да отреже Джордан. А ако усети, че бизнесът му е застрашен заради нещо, което тя е направила, лошо й се пише.
	— Хм. Ще видим, не съм напълно убедена.
	— Явно сега сама ще трябва да крадеш бельото си по физическо. — Вал стиска ръката ми.
	— Кой казва, че изобщо нося? — оплезвам се.
	— Моля ви, кажете ми, че ще се целунете — намесва се Истън. Ухилва се, когато го поглеждаме.
	— И да се бяхме целунали, нямаше да е заради теб — казвам му.
	— О, няма проблем. Само искам да гледам. По възможност на някое по-усамотено място с повече светлина и по-малко дрехи.
	— Трябва да си на осемнайсет или повече, за да присъстваш на това шоу — дразни го Вал.
	— В такъв случай знам какво искам за рождения си ден. Той е през април. Замисляйте го отсега. Имам слабост към секси костюми на камериерки.
	— Хелоуин мина, братко — обажда се Рийд, идвайки към нас. Навежда се и леко ме целува по бузата. — Какви са плановете?
	Истън раздрусва крак отегчено.
	— Каквото и да е, да решаваме бързо. Писна ми да стоя на едно място.
	С Рийд си разменяме тревожни погледи.
	— Досега игра футбол — припомням на Истън.
	— Именно. Пълен съм с адреналин и искам да го изпомпам. Любимите ми пороци са секс, алкохол, хапчета. Вие двамата не ми давате да пия и да се друсам, така че остава сексът. — Оглежда Вал въпросително.
	Тя се засмива и вдига ръка.
	— Няма да участвам. Мисля, че горкото ми тяло няма да издържи на порива, който искаш да отприщиш. Но да идем да ти намерим някоя. Ще бъда твоят духовен водач през скалистите брегове и гимназиалните забивки.
	— Оставям крехкото си тяло в твои ръце. — Истън прегръща Вал през раменете. — Вие двамата ще трябва сами да се оправяте — подвиква ни.
	— Остатъчен адреналин? — вирвам вежда.
	— Има доза истина в това — Рийд ми намига.
	— Не ми се ходи на парти.
	Порочна усмивка се разлива по лицето му.
	— Така ли? Имам някои идеи как може да отпразнуваме резултата от мача. Искаш ли да ги чуеш?
	— Предполагам, че искам — ухилвам се и аз.


>	Глава 27
>	Рийд

	Извеждам Ела на плажа. Онова, което наистина харесвам в къщата ни, е, че е близо до океана. Плажът не е голям — не е по-дълъг от петнайсетина метра и е широк около три. От едната страна приливът поглъща пясъка, а от другата скалите образуват естествена стена между задния ни двор и брега.
	Но все пак си е наш — тих, спокоен и най-вече — усамотен.
	Постилам дебело вълнено одеяло, а отгоре мятам завивка и оставям останалите пособия.
	— Седни и почакай да запаля огън.
	Ела събува обувките си до края на одеялото и сяда върху него. За секунда зървам лакирани в черно палци, после ги скрива под краката си.
	Винаги има купчина съчки до камъните и за нула време запалвам малък огън, достатъчен да ни позатопли и да ни свети. Не искам на момичето ми да му е студено.
	— По някакъв особен начин е секси да те гледам как палиш огън — казва тя, а аз избирам най-подходящите сухи клони.
	Обръщам се и се хиля доволно.
	— Сръчните мъже са като порно за мацките. Харесва ти, че мога да правя разни неща.
	— Ако бях пещернячка, определено щях да те завлека в леговището си — съгласява се тя.
	— Така ли е ставало тогава? Мъжът наклажда огън, а жената идва, удря го по главата с най-якия клон от купа и после правят каквото си искат?
	— Да, но сега жените оставят мъжете да пишат историите, защото крехкото им его се нуждае от подсилване.
	Хвърлям още една цепеница в огъня, за да поддържа топлината, и сядам на одеялото. Изтягам се до нея, а тя оправя завивката над краката ми. Известно време наблюдаваме как танцува пламъкът и слушаме пукота на сухото дърво. Близостта ни доставя невинно удоволствие. Океанът е необятен, небето е безкрайно и Ела и аз сме заедно. Най-сетне.
	Краката й са до обутите ми в джинси бедра. Прегърнал съм я през гърба и стискам сладкото й дупе. Ще ми се да беше с униформата, за да плъзна ръка под нея и да открия голата й кожа, топлината и мекотата й.
	— Благодаря ти, че уреди да се върна на работата — продумва тя накрая.
	— Какво те кара да мислиш, че съм аз?
	— Кой друг би го сторил? — поглежда ме накриво.
	Усмихвам се свенливо.
	— Наистина, Рийд. Благодаря ти.
	Слагам шарещата си ръка под главата си. Щом иска да говорим, ще говорим. Тоест, членът ми ще се удуши в джинсите, но ще си струва, ако тя ще остане тук.
	— Това е най-малкото, което можах да направя. Все пак заради мен я загуби.
	— Не точно, но оценявам загрижеността — леко докосва бедрото ми.
	Затварям очи. Убеден съм, че го направи, за да ме окуражи, но няколко сантиметра вляво и щеше да ми олекне. Поемам си няколко пъти дъх безшумно.
	— Нещата в училище не са толкова гадни, колкото бяха. И за това ли помогна? — пита ме. Вдига ръка нагоре и прокарва пръст по шева на ризата ми с дълъг ръкав.
	Нарочно ли се опитва да ме побърка? Извръщам глава да я погледна, но тя се взира във водата.
	Лягам отново и се опитвам да открия Голямата мечка, за да не мисля колко много искам да вдигне ризата ми и да очертае с пръсти плочките ми.
	— Не достатъчно — признавам. — Говорих с Уейд и другите момчета да ми кажат, ако чуят нещо, но и двамата знаем, че зад всичко стои Джордан. Ако беше момче, щях да я завлека на паркинга и да й разбия устата, та после да си изкара зъбите през задника.
	— Каква прекрасна картина.
	Изсумтявам.
	— Предпочиташ да я заведа в мола и да си направим гривни на приятелството ли?
	— Не знам. Нима насилието решава всичко? Например ти удари Даниел и аз го унизих, но той не се махна. Дори не изглежда… засрамен. — Блуждаещият й пръст се спуска по ръба на ризата ми.
	— Преструва се — обяснявам й. — Бива го да се прави, че всичко е наред, но го изритаха от отбора по лакрос и вече няма шанс да се кандидатира за президент на ученическия съвет — чумеря се. — Все още не е достатъчно.
	— Но пък е начало. — Ела се пресяга, за да погали ръката ми, но невинното докосване запалва огън под кожата ми, по-горещ и от онзи на пясъка на няма и метър от нас. — Като говорим за Джордан, баща ти заплаши нейния тази вечер на мача.
	— Така ли? — Не мога да прикрия удивлението си.
	Тя кимва.
	— Каза нещо от сорта, че не би му харесало, ако нещо лошо ми се случи и засегне бизнес отношенията им.
	— Браво на стареца. Не знаех, че му стиска. Нито пък че му е известно какво се случва в „Астор“.
	— Май знае повече, отколкото показва. Намекна също, че знае за нас.
	— Какво за нас? — усмихвам се.
	— Това, че нося тениската ти, може да означава нещо.
	Отмествам няколко кичура зад ухото й като претекст да я докосна.
	— Знам какво означава за мен. Ще ми кажеш ли какво е за теб?
	Тя ме хваща за китката и целува дланта ми отвътре. Сякаш остави отпечатък. Нейният отпечатък. Искам да го хвана и да го задържа там.
	— Означава, че всички останали момичета ще трябва да се отдръпнат. Ти си мой. — Вдига светещите си очи към моите. — Твой ред е.
	Отново се налага да си поема дъх. Този път, защото сърцето ми е в гърлото.
	— Означава, че всички останали момчета ще трябва да се отдръпнат. Ти си моя. — Повече не мога да се правя на сдържан и я издърпвам в скута си. — Искам да реша всичките ти проблеми. Искам да разкарам Джордан. Да изтрия Брук от живота ни. Искам най-идеалното, най-блестящото и красиво за теб.
	— Ти пък откога си такъв романтик? — закача се тя.
	— Откакто те срещнах. — О, боже. Ако приятелите ми бяха тук, щяха да обявят топките ми за национално издирване. Но не ме интересува. Мисля всяка дума, която изрекох.
	Ела притиска главата ми между дланите си.
	— Е, няма нужда да правиш тези неща за мен — прошепва, устните й са на сантиметри от моите.
	— Бих направил всичко. Кажи ми от какво се нуждаеш.
	— От теб. Само от теб. Винаги си бил само ти.
	Целува ме. Устните й нежно притискат моите, запечатват обещанието, което ми даде. Че е моя и винаги е била. Още преди да се срещнем, тя е била моя, а аз — неин. Съпротивлявах се твърде дълго, но вече се предавам. Предавам се изцяло.
	Отвръщам на целувката й, нагласям я на одеялото така, че да усещам цялото й тяло. Всичко започва невинно. Не разкъсвам тениската й, нито пъхам ръка в джинсите й, колкото и да ми се иска да сторя и двете. Само се целуваме, но после тя започва неуморно да се движи под мен.
	Краката й се разтварят и аз се намествам между тях, притискам своята твърдост в приветливата й мекота. Оставя косата ми и се бори с ръба на ризата ми. Протягам се и я свалям със замах.
	— Няма ли да ти е студено? — пита хем шеговито, хем сериозно.
	— Едва ли, дори сняг да завали. — Хващам ръката й и я слагам на гърдите си. — Горя.
	Свива пръсти и внимателно ме изучава. Знам, че няма кой знае колко опит, но никога не съм бил толкова възбуден и така близо до ръба. Дори първия път. Мога да сграбча ръката й и да сложа край на това под претекст, че самоконтролът ми е крехък като вестник, но искам тя сама да ме докосне.
	Заставам над нея, подпирам се на лакти и я оставям да ме изучава. Пръстите й преброяват всяко ребро. Ръцете й измерват гърдите ми и изпитвам дивашкото удоволствие, че съм много по-голям. Гали раменете ми, а после гърба ми. Треперя над нея, див звяр, готов да й се нахвърли, стига да даде знак.
	Мамка му. Това момиче ме погубва.
	Използва тялото ми като лост и се набира нагоре, за да плъзне език по пулсиращата вена на врата ми.
	Твърде много е. Обръщам се с гръб, гърдите ми се надигат, сякаш съм пробягал маратон.
	— Какво има? — пита ме и се сгушва до мен.
	— Говори ми. Помогни ми да се успокоя. — Преплитам пръсти с нейните.
	— Сигурен ли си, че не искаш да ти помогна по друг начин?
	Усмихвам се.
	— По-късно. Сега искам да лежа и да се наслаждавам на компанията ти.
	— Винаги ли е така?
	— Как?
	Замълчава за миг.
	— Сякаш сърцето ми ще се пръсне.
	— Говориш така, сякаш те убивам.
	— Понякога се чувствам точно така. Понякога… начинът, по който ме караш да се чувствам, ме плаши.
	— За мен е същото и не, никога не е било така. — Стягам пръсти около ръката й.
	— Дори и с Аби ли? — Виждам, че съжалява за въпроса, изплъзнал се, преди да може да го спре.
	Накланям глава да погледна лицето й.
	— Дори и с Аби. Наистина ли искаш да говорим за нея?
	— Донякъде — прави физиономия. — Но не се налага.
	Притеглям я по-близо, за да не остане и косъм разстояние помежду ни. Не ми е приятно да говоря за Аби с нея. Не защото имам чувства към Аби, а защото чувствата ми към нея не бяха толкова силни и се чувствам гузен.
	— Започнах да излизам с Аби, след като мама почина — споделям. — Преди нямах сериозна приятелка. От време на време някоя забивка. Не бях като Ийст, но се занасях тук-там, изгубих девствеността си с момиче от по-горен клас, когато бях на петнайсет. След смъртта на мама, някак… като че ли превъртях. Много лоши неща минаха през главата ми… — Спирам, двоумя се. — И още минават, предполагам, но се появи Аби, която ми напомняше на майка ми. Мислех си, че ако се въртя около нея, все едно майка ми се е върнала.
	— И стана ли?
	— За известно време, но после… мама не ми липсваше чак толкова. Тоест, липсваше ми, но Аби не можеше да задържи интереса ми. Твърде тиха е. Твърде… пасивна може би.
	Беше ми ужасно скучно с нея, но звучи грубо и не искам Ела пак да си мисли, че съм гадняр.
	— Скъсах с нея около Коледа. Забелязала ли си, че няма подходящо време през есента да се разделиш с някого? Нелепо е. Гид все повтаря, че не може да напуснеш момиче преди зимния бал и не може да е точно преди празник. Но аз все пак го направих, нямаше да е добре и за двама ни, ако отложа. Не й стана добре. Навърташе се наоколо дори след като бяхме приключили и колкото повече настояваше, толкова повече съжалявах, че изобщо съм излизал с нея.
	Ела търка бузата си в рамото ми.
	— А защо си толкова гузен?
	— Защото имам угризения — негодувам аз.
	— Не би трябвало. Не си отговорен за нея. Стига да си бил откровен с нея и да не си й обещавал неща, които не си имал намерение да спазиш, наранените й чувства са си нейна грижа.
	— Ти си единственото момиче, на което съм обещавал — мълвя дрезгаво.
	— Обещай ми сега.
	— Само кажи.
	— Обещай ми, че винаги ще си прям с мен. Че ако някога съжалиш, че си с мен, ще ми кажеш.
	Обръщам я и задържам ръцете й до главата.
	— Мога да ти обещая, че никога няма да се разкайвам и за секунда за времето, прекарано с теб.
	Целувам я отново, потискам опита за несъгласие. Ела не искаше това обещание, но то е единственото, което мога да й дам, защото тя никога няма да ми омръзне.
	Отдръпвам се и започвам да я целувам по ръба на челюстта, надолу по гладката извивка на врата. Дори няма представа колко е красива и как при вида на златистата й коса, пламенните очи и стройното тяло, когато върви по коридорите, всяко момче получава ерекция. Няма представа, защото не е като другите момичета в „Астор“. Не е суетна или егоистична, или самовлюбена.
	Тя е просто… Ела.
	— С тениската ми тази вечер беше най-сексапилното момиче, което съм виждал — шепна до ухото й дрезгаво, а после го захапвам.
	— Така ли?
	— О, да.
	Пръстите й шарят по кожата ми все по-жадни и нуждаещи се. Намествам бедро между краката й и тя започва да се гърка в него.
	— Искам да се погрижа за теб. — Движа се напред-назад върху нея. — Позволи ми.
	— Тук, отвън? Сега? — Възмутена е, но и заинтригувана.
	— Няма никого на километри.
	Избутвам тениската и сутиена без презрамки нагоре, докато се показва кремавата й кожа. Бавно очертавам кръг с езика си около стегнатото й зърно и тя се извива назад, недоволна от закачката ми.
	Ухилвам се и я обхождам с устни. Когато премятам език през върха, тя изпъшква. Заравя ръце в косата ми и ме дърпа по-близо. Сякаш ми е нужно окуражаване. Приливът може да дойде, ураган може да връхлети, но няма да я пусна.
	Пъхвам се под завивката и събувам джинсите й.
	— Красива си, скъпа. Съвършена.
	А после правя други неща с устата си, вместо да сипя думи, които и бездруго не могат да я опишат. Заравя пети в пясъка. Забива пръсти в раменете ми, когато целувам и дразня сладкото й място до полуда, а аз не съм в състояние да мисля трезво. Толкова съм надървен, та чак ме боли, но не ми пука. Когато съм с Ела, тя е с предимство. Ужасно ме възбужда, когато е на ръба.
	Тя се тресе и се гърчи, името ми неспирно се лее от устните й. Пропълзявам до нея и я обгръщам силно с ръце. Изчаквам сърцето й да възвърне ритъма си. В същото време приканвам и собственото си тяло да се успокои. Усещам го как тътне от болка, но лесно пренебрегвам нуждите си, когато момичето ми е щастливо в ръцете ми.
	— Захладнява. Искаш ли да се прибираме? — пита тя сънено.
	Не особено. Бих предпочел да остана тук с нея до следващото хилядолетие. Пускам я неохотно.
	— Разбира се.
	Помагам й да се закопчае и да вдигне ципа си, обсипвайки я с хиляда целувки. После събирам одеялото на вързоп, мятам го през рамо и я хващам за ръка.
	— Рийд.
	— Да?
	— Липсваш ми нощем.
	Гърдите ми се затоплят. Преди да избяга, спях в леглото й почти всяка нощ. Не можех да й се наситя.
	Стискам ръката й силно, преди да й отговоря:
	— И ти ми липсваш.
	— Ще спиш ли отново при мен?
	— Да.
	Една-единствена дума, но това е отговорът, който бих й дал, без значение какво ще поиска от мен.


>	Глава 28

	— Изглеждаш ужасно — коментира Ийст в понеделник сутрин. Чакаме в училище Ела да дойде от пекарната.
	Избърсвам лице с опакото на ръката си.
	— Да нямам сладко по лицето? — След тренировка се отбихме до столовата и ометох близо десет палачинки.
	— Не, от усмивката е, пич. Изглеждаш щастлив.
	— Задник. — Посягам и го сграбчвам на шега за врата. Той пъргаво се дръпва.
	Съзираме Ела едновременно. Истън изтичва и се прави, че се крие зад нея.
	— Спаси ме, сестричке. Батко ме тормози.
	— Рийд, намери си някой с твоя размер — кара ми се тя.
	Отделям миг да я попия, всяка част от нея, която харесвам — от прекрасната й усмивка до извитата като дъга конска опашка, която се полюшва като ходи. Скучната униформа — плисирана пола, бяла риза, синьо сако — която всички носят, изглежда невероятно секси на нея. Може би защото си представям онова, което е отдолу.
	— Права си. Истън е малко хилав. Ще го карам по-полека с него.
	Тя се приближава, аз протягам ръка и я притеглям до себе си. Достатъчно близо, за да усещам презрамките на раницата й върху гърдите си. Навеждам се и я целувам дълго и страстно, докато Истън почва да кашля зад нея.
	Отдръпва се и устните й са придобили идеалния розов оттенък. Искам да избягаме от училище, да я кача на колата и да направя така, че да придобие този цвят навсякъде.
	— Здравей, момченце. Искаш ли нещо сладко? — пита с палав поглед.
	— Естествено — отвръщам на секундата. — Къде е микробусът? Готов съм да бъда отвлечен. — Преструвам се, че се оглеждам.
	— Няма микробус, но ето — тя се обръща и разклаща раницата си. Най-отгоре откривам малка бяла кутия. — Има по една поничка за всеки — обяснява, след като я изваждам.
	Истън се спуска към кутията и отхапва половин поничка, после ми я подава. Вдига палци. Докато се наслаждавам на своя дял, забелязвам близнаците заедно с Лорън да прекосяват двора. Махам им и те ми кимват, за да потвърдят, че са ме видели.
	— Има една и за теб, Лорън — казва й Ела, когато пристигат.
	— Благодаря — Лорън свежда глава със срамежлива усмивка.
	— Няма проблем. — Ела се обляга на мен, а аз поглъщам останалата поничка. — Как мина тренировката?
	— Добре. Всички се вълнуват за националите. Миналата година стигнахме до полуфиналите. Някакъв от „Св. Франциск“ нокаутира Уейд и докторите не го пуснаха обратно в играта. А резервата ни не може да уцели където трябва, та ако ще пистолет да опрат в главата му.
	— Явно не ти пука дали ще спечелите — сумти Ела.
	— Никак даже — ухилвам се. И двамата знаем, че победата ми доставя удоволствие почти колкото някои други неща.
	Викове до стълбите към входа на училището привличат вниманието ни.
	— Какво става? — Ела присвива очи.
	— Сигурно е свързано с плейофите. Ще се случва често през следващите няколко седмици. Нахъсай се — предупреждава Истън.
	Ела произнася едно лишено от въодушевление „ура“. Има време да я направим запалянко.
	— Хубавото на четирите седмици по време на плейофите е, че има дни, в които не е задължително да си с униформа — информира я Лорън. — Има сини дни. Златни дни. Дни на странните шапки.
	— Ден на пижамата. — Истън движи веждите си нагоре-надолу.
	Уейд и Хънтър се присъединяват към нас.
	— Защо си се ухилил? — пита Уейд Истън.
	— Деня на пижамата.
	— Любимият ми ден в годината.
	Уейд и Истън удрят длани.
	— Помниш ли Ашли М? — припомня брат ми. — Беше с розова…
	— Кукленска рокля — довършва Уейд. — Помня. Месец след това се надървях, като видех розово. А ти с какво ще си? — обръща се към Ела.
	— Ще съм с рокля до земята като на прерийните дами от деветнадесети век и с бабешки кюлоти — отвръща тя заядливо. — Ами ти? Предполагам, че вие ще се размотавате по боксерки.
	Уейд е напълно съгласен.
	— Пич, ако беше позволено, щях да съм гол по цял ден. Свобода на топките двайсет и четири часа. Това е мечтата ми.
	Преди аз или Истън да пуснем някоя шега, че искаме да гледаме в час яйцата и наденицата на Уейд, виковете и дърдоренето на входа се усилват.
	Хънтър, приятел Уейд, който вечно присъства, но не продумва, изчезва да разследва. Тръгваме след него, защото часовете започват скоро.
	Виковете са си точно на място, но огромната тълпа ученици — не. Само футболните мачове привличат такава публика. Дори тогава за повечето деца мачовете са просто претекст да се съберат и да общуват.
	Разменям загрижен поглед с Истън и Уейд. Дори Хънтър вижда, че нещо не е наред. Като един почваме да се бутаме напред. Ръката на Ела е на гърба ми и аз се пресягам назад, за да я хвана за китката. Не искам да я изгубя. Нещо нередно и лошо се случва тук.
	Спектакълът, който заварваме, е по-ужасен, отколкото си представяхме. На тухлената стена при главния вход е залепено с тиксо полуголо момиче. Главата му е наведена и дори отдалече виждам, че косата отзад е отрязана. Ръцете и краката му са разперени и, изглежда, се крепи само на тиксото. И то цял тон. Минава през цялото тяло, над гърдите и през бедрата и очертава частите, покрити от гащите и сутиена.
	Стомахът ми се преобръща.
	— Господи. Какво не ви е _наред_, бе хора? — крещи Ела.
	Преди да мигна, тя изтичва покрай мен, хвърля раницата си и си сваля сакото. Момичето е прекалено високо, за да го стигне и покрие, но тя все пак опитва.
	Отивам при Ела, Хънтър също. Започваме да разкъсваме тиксото, докато Ела прикрива момичето със сакото. Забелязвам, че Хънтър вади нож от ботуша си. Той почва да реже, а аз отлепям.
	Има толкова много тиксо, че ни отнема пет минути да се доберем до момичето и да го свалим от стената. Истън ми подава яке и аз опитвам да го наметна. Дърпа се и плаче толкова силно, та имам чувството, че ще повърне. Или ще припадне.
	Ела грабва якето.
	— Всичко е наред. Ето. Сложи това — успокоява я. — Как се казваш? Можеш ли да ми кажеш номера на шкафчето си по физическо? Имаш ли други дрехи там?
	Момичето не може или не иска да отговори. Продължава да ридае.
	Поразен стисвам юмруци. Искам да убия някого.
	Единият от близнаците се обажда:
	— Имам това-онова в колата. Изчакайте секунда.
	Още няколко якета се подмятат към нас и покриват Ела и момичето.
	— Лорън, ела тук — командва Ела.
	Лорън припка до нея и кляка. Ела внимателно предава пострадалото момиче в ръцете на Лорън. После се изправя и се вглежда в насъбралите се ученици.
	— Кой го направи? — ръмжи към тълпата. — Някой все е видял нещо. Кой го направи?
	Никой не отговаря.
	— Кълна се в бог, ако някой не признае нещо веднага, ще държа всички ви отговорни!
	— Аз ще разбера, Ела — уверява я Уейд. — Мога да открия всичко.
	— Била е Джордан — установявам сухо. — Това вони на нея.
	— Беше Джордан — изрича сподавено момичето. — Тя… — Гласът му е твърде слаб, за да разбера какво казва. Ела се навежда до устните на момичето и слуша внимателно. Когато отново се изправя, ярост пламти в очите й.
	Този път аз се обръщам към тълпата.
	— Джордан Карингтън. Къде е тя?
	— Вътре — подвиква някой.
	— Видях я да отива към шкафчето си — обажда се друг.
	Ела не стои и миг повече. Завърта се на пети и отваря с трясък вратата. Истън и аз я следваме плътно, а близнаците остават при Лорън.
	Още преди да стигнем шкафчетата на дванайсетокласниците, Ела вече спринтира. Рязко спира, когато забелязваме Джордан и Пастелките да се кискат и да си правят селфита пред шкафчетата.
	Ела ги доближава и Джордан отмества телефона.
	— Накъде си се разбързала, принцесо? Не можеш да издържиш и минута повече без члена на някой Роял да е в теб?
	Ела не отговаря. Светкавично стрелва ръка, сграбчва Джордан за косата и я запраща в шкафчето. Телефонът изхвърча. Пастелките се отдръпват. Гастънбърг се появява иззад ъгъла след писъка на Джордан, но аз му се озъбвам и той изчезва. Страхливец.
	Ела не е приключила. Вдига лакът към носа на Джордан. _Прас!_ Шурва кръв.
	— Мамка му, това сигурно боли — Истън примижава.
	— Без съмнение.
	Джордан се изтръгва от хватката на Ела, пищейки, но Ела размърдва пръсти и забелязвам, че на Джордан не й се е разминало току-така. Няколко тъмни кичура висят от ръката на Ела. Да. Това е моето момиче.
	Джордан се втурва напред и забива нокти в лицето на Ела. Истън се готви за скок, за да й помогне, но аз го спирам.
	— Тя ще се справи — нареждам му.
	И аз искам да помогна, но това е битката на Ела. Ако тя победи Джордан, не, _когато_ победи Джордан, никой в това училище повече няма да я докосне. Никой няма да й каже и една лоша дума. Всички ще се страхуват от нея.
	Желая й го. Ще й трябва следващата година, когато ме няма.
	Ела тръгва напред, Джордан отстъпва назад, спъва се и загубва равновесие. Ела скача отгоре й и я заковава на място. Хваща ръцете й и ги затисва над главата й.
	— Какво ти е направила? — пита Ела. — Погледнала те е накриво? Носи неправилната марка дрехи? Какво?
	— Съществува — Джордан плюе и мърда под хватката на Ела. — Слез от мен, тъпа краво!
	Ела ме поглежда.
	— Да имаш въже? — По лицето й се стича кръв — част може да е на Джордан, останалата е от нея.
	Никога не е изглеждала по-секси.
	— Не. Използвай тениската ми. — Свалям я и й я мятам.
	Тя я поглежда колебливо, а после извръща очи към мен.
	— Мога ли да ти помогна? — питам учтиво.
	Тя кима. Увивам тениската като въже и връзвам китките на Джордан.
	— Какво правиш? Престани! Това е насилие! — Джордан крещи и се мята настрани. — Махни този боклук от мен!
	Една от Пастелките прави крачка напред. Поклащам глава неодобрително, а Истън пристъпва заплашително към тях. Нищожната им съпротива бързо е пометена.
	Ела се надига и изпробва възлите.
	— Знам как да правя възли. Отраснах на онази яхта — припомням й.
	— Пусни ме, кучко! — крещи Джордан. — Баща ми ще те тикне в затвора толкова бързо, че свят ще ти се завие.
	— Добре. — Ела тръгва по коридора към изхода, влачейки Джордан зад себе си. — Чакам с нетърпение да чуя показанията на триста ученици за това, което открихме отвън сутринта.
	— На теб какво ти пука? Оставих те на мира, както поиска приятелчето ти за чукане. — Джордан дърпа въжето, но Ела го стиска здраво.
	— Пука ми, защото си разглезено, богато момиченце от висшата класа, което си мисли, че може да се усмихва с едната страна на устата си, а от другата да сипе змии и гущери. Не си недостижима. Днес ще понесеш последствията за злодеянията си. — Ела марширува непоколебимо към входната врата с Джордан след себе си.
	Ние ги следваме.
	— Не мога да повярвам, че ще я оставите да ми причини това! — Джордан се обръща към нас, сякаш аз и Истън ще тръгнем да я спасяваме. — Тя е никоя. Тя е боклук.
	— Не им говори — заповядва Ела. — Не съществуваш за тях.
	Брат ми се хили глуповато.
	— Обичам тая мацка — казва безгласно.
	И аз.
	Отмъстителната Ела е невероятна. Бори се със зъби и нокти за това, което иска. Ключът е именно в това — да се придържаш към онова, което искаш. Защото иначе ще изостави безполезния ти задник, ако реши, че не си заслужаваш усилията.
	Неколцина учители надничат от класните стаи, но след като ни виждат, бързо дезертират обратно. Учителският състав знае кой ръководи зоопарка — не са те. Неведнъж ученик е уволнявал учител заради изфабрикувано престъпление.
	— Какво сега? — вика Джордан. — Ще покажеш на всички, че си по-силна от мен? И какво?
	На входа заставам от едната страна, а Истън — от другата. Трясваме двете крила и острият звук привлича интереса на тълпата.
	Ела извлича Джордан навън и спира. Тиксото все още виси на стената като обругано знаме. Ела отлепя част от него и го плясва през устата на Джордан.
	— Писна ми от плямпането ти — срязва я тя.
	Стреснатата физиономия на Джордан е направо комична, но погледът ми попада на малтретираното момиче, все така сгушено в ръцете на Лорън, и вече не ми е забавно.
	Ела издърпва Джордан на площадката на стълбите. Поемане на въздух от изненада се чува от двора.
	Ученичката, която бе залепена на стената, седи под куп якета, Лорън я е прегърнала и още няколко момичета я утешават. Близнаците заедно с Уейд, Хънтър и половината футболен отбор крачат по стълбите, чудят се кого да набият и са бесни, че нямат мишена.
	Напълно споделям чувствата им, но както вече казах на Ийст, това е представлението на Ела и бих налетял на всеки, който се намеси, преди да е приключила, както тя иска.
	— Погледни я. — Ела пуска импровизираното въже и хваща Джордан за косата. С другата ръка маха тиксото от устата й. — Обясни й в очите с какво е заслужила това, което й причини. Обясни на всички ни.
	— Не следвам твоите заповеди — отвръща Джордан, но гласът й не е толкова уверен, колкото преди.
	— Дай ни причина да не те съблечем и да не те залепим за стената — ръмжи Ела. — _Кажи ни._
	— Мислеше, че флиртувам със Скот — пояснява момичето през сълзи. — Но не съм. Кълна се. Спънах се, той ме хвана и аз му благодарих. Това беше всичко.
	— Това ли е? — Ела пита Джордан недоверчиво. — Унизи горкото момиче само защото си мислила, че е флиртувала с гаджето ти с мръсната уста? — Тя раздрусва Джордан с безумна ярост. — _Това ли е?_
	Джордан се опитва да се откъсне от хватката на Ела, но тя не пуска. Струва ми се, че е по-вероятно да настъпи апокалипсис, отколкото Ела да я пусне.
	Тя се завърта и принуждава Джордан да застане с лице към останалите ученици. Ръцете й треперят от усилието и виждам, че вече не й остават много сили. Да влачи Джордан по коридора, докато тя се бори, едва ли е било много лесно, макар с Истън да я следвахме отзад.
	— Няма да се справи — подшушва ми Истън.
	— Напротив. — Тръгвам напред и заставам зад нея. Може да се опре на мен, ако й се наложи. Тук съм, за да я подкрепям. Усещам присъствието на братята си. Всички сме с нея.
	Ръцете на Ела треперят. Опряла е колена, за да не падне, но гласът й е силен и ясен.
	— Всички имате толкова много и вместо да го цените, се държите помежду си като с утайки. Подлите ви игрички са отвратителни. Мълчанието ви е гнусно. Всичките сте жалки, безгръбначни страхливци. Може би никой не ви е научил колко нищожни ви правят делата ви. Вероятно сте толкова презадоволени с парите, които имате, че не виждате колко ужасно е това. Но то е потресаващо. Дори по-зле. Щом се налага да посещавам това училище, докато завърша, ще се погрижа злодеянията да спрат. И ако се наложи, един по един ще залепвам задниците ви за стената.
	— Ти и коя армия? — някой не особено проницателен нещастник се провиква от тълпата.
	С Истън изскачаме напред и аз го избутвам назад.
	— Аз ще го поема.
	Зяпачите се разделят и остроумният глупак с голямата уста остава сам. Тръгвам срещу него и му забивам кроше в челюстта. Той тупва като камък на земята. Мамка му, това е приятно.
	После се усмихвам на тълпата и питам:
	— Кой е следващият?
	Всички се обръщат и потеглят в гробно мълчание. Избърсвам ръце и се връщам при моето момиче и братята си. Уейд ми подхвърля чиста тениска, която бързо нахлузвам.
	— Финалните щрихи ми допаднаха — одобрява Ела.
	— Благодаря. Пазех ги за специален повод. — Поемам охлузената й ръка в своята. — Семейство, което се бори заедно, остава заедно.
	— _Това_ ли е мотото на Роял? Мислех, че е нещо друго.
	Адреналинът вече се е стопил и тя започва да се тресе.
	Притеглям я до себе си, главата й е под брадичката ми, тялото й — обгърнато от ръцете ми.
	— Може и да е било друго, преди ти да дойдеш, но според мен сега е това.
	— Не е лошо. — С горчивина в погледа оглежда разотиващата се тълпа, остатъците от тиксо, разпръснати по стълбите, капките кръв по варовика.
	— И така. Това ли е първата ни среща?
	— Няма начин. Първата ни среща беше… — Замислям се. Кога беше първата ни среща?
	— Не си ме водил на среща, глупчо. — Тя ме удря или поне се опитва. В този момент се усеща като целувка на птица, имайки предвид, че ръцете й са омекнали като медуза.
	— Мамка му. Май си права.
	— Не се самобичувай. Никога не съм била на среща. Изобщо хората ходят ли още по срещи?
	Грейвам, защото най-сетне мога да направя нещо за нея.
	— О, скъпа, имаш още много да учиш.


	Не след дълго новините от сутрешните събития достигат до директора. Тъкмо да си настаня задника на стола за първия час и учителят ме уведомява, че Берингър ме вика в кабинета си. Пристигам и откривам, че Ела и Джордан също са извикани от час, дори са се обадили на родителите. Да му се не знае. Това не е на добре.
	Кабинетът е претъпкан. Аз и Ела сме от едната страна, баща ми е зад нас. Джордан седи с безизразно лице до мен и усещам как се тресе от страх и яд.
	Жертвата на Джордан, деветокласничка на име Роуз Алин, е в другия край на стаята. Майка й не спира да се оплаква, че пропуска важна среща.
	Накрая се вмъква и Берингър и затръшва вратата. Ела подскача от трясъка и двамата с баща ми слагаме ръце върху нея, за да я успокоим — неговата е на рамото й, а моята — на коляното. Погледите ни се срещат и за пръв път долавям одобрение в неговия. Каквото и да реши да направи Берингър, няма да е от значение за татко. Това, което го вълнува, е, че съм се застъпил за семейството, че не съм егоистичният никаквец, като какъвто се държа през повечето време.
	Берингър прочиства гърло и всички се обръщаме към него. С костюма си за хиляда долара би се вписал идеално в заседателната зала на баща ми. Случайно се замислям дали е взел ръчно изработения си костюм с парите, които татко му даде, задето пребих Даниел, и какво ли ще си купи с подкупите, които ще прибере след днешната среща.
	— Насилието не е отговорът — започва той. — Цивилизованото общество започва и завършва с оживени разисквания, а не с ръкопашен бой.
	— Мислех, че поговорката гласи така: въоръженото общество е учтиво общество — намесва се сухо баща ми.
	Ела вдига ръка към устните си, за да прикрие смеха си.
	Берингър ни гледа гневно.
	— Започвам да разбирам защо на Роял им е трудно да се разбират със съучениците си.
	— Почакайте малко. — Ела изопва гръб възмутено. — Не Роял залепиха някого за стена.
	— Е, не тази година — добавям.
	Татко ме перва леко по врата, а Ела ме стрелва с неодобрителен поглед.
	— Какво? Да не мислиш, че тези задници правят каквото им кажа? — мърморя под нос.
	— Господин Роял, може ли малко внимание — озъбва се Берингър, преди Ела да отговори.
	Изпъвам крака и слагам ръка на облегалката на Ела.
	— Извинете — казвам без капка съжаление. — Обяснявах на Ела, че в „Астор“ наистина не се толерират прояви като залепване на полугола деветокласничка с тиксо за стената до входа на училището. Наумила си е, че държавните училища са по-добри.
	— Калъм трябва да упражняваш по-строг контрол върху сина си — нарежда Берингър.
	На баща ми не му е до това.
	— Нямаше да съм тук, ако училището прилагаше правилата си.
	— Съгласна съм. Прекъснахте седемцифрена сделка за недвижим имот, защото не можете да се справите с тези деца — обажда се майката на Роуз. — За какво ви плащаме?
	С Ела си разменяме самодоволни погледи, тъй като Берингър става яркочервен.
	— Това не са младежи. А диви животни. Виж в колко боя е участвал Рийд.
	— Няма да се извинявам, задето съм защитил семейството си — отвръщам отегчено. — Ще сторя каквото трябва, за да съм сигурен, че аз и това, което е мое, сме в безопасност.
	Дори Марк, бащата на Джордан, става нетърпелив.
	— Соченето с пръст няма да помогне. Явно учениците са имали разногласия по някаква тема и са решили спора сами.
	— Разногласие? — повтаря Ела ядно. — Това не е разногласие! Това е…
	— Нарича се порастване, Ела — прекъсва я Джордан. — Което ти предлагам да направиш. И моля те, не ме лъжи, че ако някоя девойка хвърли око на гаджето ти, няма да я погнеш.
	— Не бих я залепила на стена — остро отвръща Ела.
	— Просто ще забиеш лицето й в шкафчето? Това е много по-добре — изстрелва Джордан.
	— Не се опитвай да ни сравняваш. Нямаме нищо общо.
	— Много си права! Ти идваш от калта…
	— Джордан! — крещи Марк. — Достатъчно! — Поглежда неспокойно баща ми, чието допреди малко безизразно лице сега е намръщено. Марк слага ръце на раменете на дъщеря си, сякаш да я задържи на стола или пък да й припомни кой командва. — Извиняваме се, че в училището се е случило нещо в разрез с правилата за поведение. Карингтън са готови да се реваншират на всички.
	Берингър пелтечи куп глупости как всички трябва да бъдем наказани, но след като никой не продължи да спори, подсмръква:
	— Свободни сте тогава.
	— Най-сетне — възкликва майката на Роуз. Отпрашва, без дори да погледне дъщеря си.
	След кратко мълчание Ела отива при Роуз и нежно я прегръща през раменете.
	— Хайде. Ще те изпратя до шкафчето ти.
	Роуз й се усмихва едва, но тръгва с нея.
	— Повереницата ти определено те е променила — отбелязва сковано Марк Карингтън.
	С татко разменяме изпълнени с гордост погледи.
	— Надявам се — отвръщам, въпреки че Карингтън май говореше на баща ми. Ставам и свивам рамене към бащата на Джордан. — Тя е най-хубавото, което се е случвало на Роял от много време насам.


>	Глава 29
>	Ела

	— Тук е прекалено луксозно — съскам на Рийд в четвъртък вечер. Настояваше да ме изведе тази вечер, но когато каза „вечеря“, не си представях такъв екстравагантен ресторант. Черната ми рокля е твърде семпла в сравнение с коктейлните рокли, които виждам наоколо. — Не съм облечена подходящо.
	Стиска ръката ми по-силно и буквално ме завлича до мястото за посрещане на клиентите.
	— Изглеждаш секси. — Това е мнението му по въпроса, после се обръща към салонната управителка, облечена изцяло в черно, и я осведомява, че имаме резервация: — Роял, маса за двама.
	Тя ни превежда през усамотените маси, изолирани чрез саксии с увивна папрат. В средата на салона има фонтан, в който водата се стича на дъги, а зад бара има нещо като водопад. Това е най-изисканият ресторант, в който съм била.
	Рийд издърпва стола ми и се настанява срещу мен на уютната маса. Идва сервитьор с две облицовани в кожа менюта и винен лист, към който Рийд махва с ръка, защото не му трябва.
	— Само вода — поръчва на сервитьора, за което съм му благодарна, защото не обичам вино. Има гаден вкус.
	Отварям менюто и смутено откривам, че никъде не са написани цени. Мамка му. Това никога не е добър знак. Означава, че всичко струва повече от таксата за колежа на повечето хора.
	— Трябваше просто да отидем на онова място с морската храна на кея — мърморя недоволно.
	— За първата ти среща? Няма начин.
	Изведнъж ми се ще да не бях му признала, че не съм ходила на среща. Трябваше да се досетя, че ще се престарае. Това момче не прави нищо половинчато.
	— Защо е толкова важно за теб да имам истинска първа среща? — питам с въздишка.
	— Защото имаш ужасни спомени с мен и искам да ги заменя с хубави — отвръща той простичко, но аз се разтапям точно като восъка, който се стича от едната страна на тънката бяла свещ в средата на масата.
	Келнерът се връща с водата. Решаваме да пропуснем предястието и направо да минем към основното, а после за момент само си седим и се взираме един в друг. Някак нереално ми се струва да съм тук на среща с Рийд Роял. Когато споделих с Вал за плановете ни за вечерта, тя не спря да се шегува как съм направила всичко на обратно. Предполага се, че първата среща трябва да е преди задяването, но, хей, животът ми никога не е бил традиционен, защо пък да бъде сега?
	— Имаш ли новини от Роуз? — пита Рийд.
	Поклащам глава. Горката Роуз не е идвала на училище, откакто Джордан я измъчва и унизи.
	— Не, никой не говори с мен освен Вал. Май се страхуват от мен.
	— Ако попиташ, все някой ще изръси подробности.
	— Иска ми се да й звънна, но може пък тя да иска да забрави за съществуването на „Астор“.
	— Според мен трябва да й се обадиш — насърчава ме Рийд.
	— Имам чувството, че непрекъснато водим някаква голяма битка — размишлявам посърнала. — Тоест, да, децата в училище вече не се държат като психопати, но всичко останало още е пълна бъркотия.
	Дълбока бръчка изниква между веждите му.
	— Двамата с теб не сме бъркотия.
	— Ние с теб да — съгласявам се. — Но…
	— Но какво?
	Поемам дълбоко дъх.
	— Брук и Дайна се връщат другата седмица.
	Лицето му помръква.
	— Наистина ли искаш да съсипеш първата ни среща с приказки за тия двете?
	— Все някога ще трябва да поговорим за тях — изтъквам. — Какво ще правим? Дайна изнудва Гидиън. Брук ще се омъжи за баща ти и ще му роди бебе. — Прехапвам притеснено долната си устна. — Според мен никога няма да се махнат, Рийд.
	— Ще ги накараме — отвръща хладно.
	— Как?
	— Аз… нямам представа.
	Забивам зъби по-силно в устната си.
	— Нямам решение за проблема с Дайна. Но може би имам предложение за Брук.
	— Какво си наумила? — питаме подозрително.
	— Помниш ли деня, в който ни чу какво си говорим двете в кухнята? Попитах я каква е крайната й цел и това, което тя наистина иска, а и така отговори, е пари. — Подпряна на лакти, се навеждам напред. — Това е единственото, което изобщо е искала — пари. Така че, нека й ги дадем.
	— Повярвай ми, опитах. Предложих й пари в брой. Тя иска всичко, Ела. Цялото състояние на Роял — Рийд издава звук на погнуса.
	— Ами състоянието на О’Халоран?
	Той си поема рязко дъх. После присвива очи към мен.
	— Дори не си го помисляй, скъпа.
	— Защо не? — споря. — Вече ти обясних, че не искам парите на Стив. Не искам една четвърт от „Атлантик Авиейшън“.
	— И искаш _Брук_ да ги притежава? — пита невярващо. — Говорим за хиляди, милиони долари.
	Прав е, това са страшно много пари. Но наследството ми от Стив никога не ми се е струвало истинско. Цялата бумащина още се попълва и още има правни въпроси за уреждане. И преди някой да ми връчи чек с всичките тези нули, няма да се смятам за богата. Не _искам_ да съм богата. Исках само да имам нормален живот, който да не включва събличане пред непознати.
	— Ако така ще ни остави на мира, не ме вълнува дали ще вземе всичките пари — отвръщам.
	— Е, на мен ми пука. Стив остави тези пари на _теб_, не на Брук. — Суровото му изражение ми подсказва да не споря с него. — Няма да й дадеш и пукнат грош, Ела. Говоря сериозно. Ще оправя нещата, разбра ли?
	— Как? — предизвиквам го отново.
	И отново изглежда раздразнен.
	— Ще измисля начин. Дотогава не искам да правиш нищо, без първо да го съгласуваш с мен, става ли?
	— Добре — съгласявам се.
	Пресяга се през масата и преплита пръстите си с моите.
	— Няма да говорим повече за това — заявява твърдо. — Нека довършим храната си и поне една вечер да се престорим, че Брук Дейвидсън не съществува. Как ти се струва?
	— Прекрасно! — Стисвам ръката му.
	И именно това правим… около десет минути. Ала страхът ми отпреди малко, че непрекъснато водим битка, се оказва поличба — точно когато сервитьорът ни донася тортата с шоколадов мус, която решихме да си поделим, покрай масата ни минава позната фигура.
	Рийд е с наведена глава, защото забива вилицата си в тортата, но светкавично поглежда нагоре, когато изсумтявам:
	— Даниел е тук.
	И двамата се обръщаме към масата, до която съпровождат Даниел Делакорт и дамата му. Не познавам момичето, но изглежда доста младо. Деветокласничка може би?
	— Вече и от детски креватчета ли краде? — мърмори Рийд.
	— Познаваш ли това момиче?
	— Касиди Уинстън. Малката сестра на един от съотборниците ми. — Устните му се свиват в тънка линия. — Тя е на петнайсет.
	Тревога започва да ме гризе. Тя е едва на петнайсет… и вече ходи на вечеря с боклук, който обича да дрогира момичета.
	Хвърлям още един бърз поглед към тях. Даниел и Касиди са се настанили, тя се взира в него така, сякаш той е окачил луната и звездите. Бузите й са поруменели, от което изглежда още по-млада.
	— Защо излиза с деветокласнички? — избутвам чинията към Рийд. Апетитът ми съвсем се изпари. Явно и неговият, защото вече не яде.
	— Защото никой от нашия випуск не би го докоснал — обяснява Рийд мрачно. — Всички мацки на нашата възраст в „Астор“ знаят какво ти стори. И след партито в Уорингтън Савана се погрижи всички да разберат, че е причинил същото и на братовчедка й.
	— Според теб дали Касиди знае?
	Рийд моментално клати глава.
	— Нямаше да е тук с него, ако знаеше. А и мисля, че не е казала на родителите си с кого ще излиза тази вечер, защото, повярвай ми, Чък ще разбие физиономията на Делакорт, ако знае, че тоя перверзник е погнал сестра му.
	Извръщам очи към красивата деветокласничка. Кикоти се на нещо, което Даниел е казал. Пресяга се към чашата си и отпива малка глътка, а у мен пламва искра страх.
	— Ами ако й е сипал нещо в питието? — прошепвам на Рийд и пулсът ми се ускорява.
	— Едва ли е чак толкова глупав да дрогира момиче на място като това — увещава ме Рийд.
	— Не, не е глупав… но е отчаян. — Сърцето ми бие още по-бързо. — Момичетата от единайсети и дванайсети клас не биха го докоснали, а сега излиза с _деветокласничка_. Определено предприема отчаяни действия. — Рязко издърпвам платнената салфетка от скута си и я пускам на масата. — Някой трябва да я предупреди. Ще поговоря с нея.
	— Не…
	— Рийд…
	— Остави на мен — довършва.
	— Наистина ли ще отидеш там? — примигвам от изненада.
	Вече избутва стола си назад.
	— Разбира се. Няма да му позволя да нарани още някого, скъпа — става. — Почакай тук. Ще се погрижа.
	Бързо скачам на крака.
	— Ха. Идвам с теб. Знам как ще се _погрижиш_ и няма начин да те оставя да направиш сцена в луксозен ресторант като този.
	— Кой е казал, че ще правя сцени? — възразява той.
	— Трябва ли да ти напомням какво стана в училище в понеделник?
	— Да ти напомням ли кой започна, като повлече Джордан за косата?
	Хвана ме. Ухилваме се един на друг, но усмивките ни бързо изчезват. Обръщаме се едновременно и се отправяме към другия край на салона.
	Лицето на Даниел става мрачно в мига, в който ни съзира. Касиди е с гръб към нас, обаче яростният поглед на кавалера й я кара да изкоментира нещо тревожно.
	— Добър вечер — казва провлачено Рийд.
	— Какво искаш, Роял? — смотолевя Даниел.
	— Исках само да си поговоря с дамата ти.
	— С мен? — цвърчи Касиди, кестенявата й коса изсвистява. Тя се обръща към Рийд.
	— Касиди, нали? — започва той приятелски. — Аз съм Рийд, с брат ти играем заедно футбол.
	Деветокласничката сякаш всеки момент ще припадне поради факта че Рийд знае името й. Даниел също забелязва прехласнатия й вид и нацупва грозно устни.
	— Да — мълви тя, задъхана от вълнение. — Знам кой си. Ходя на всички мачове на Чък.
	— Супер — Рийд кима. — Оценявам подкрепата.
	— Не ми се иска да съм груб, но сме по средата на среща — намесва се Даниел хладно.
	— Не ми се иска да съм груб — имитира го Рийд, втренчил сините си очи в Касиди, — но кавалерът ти е изнасилвач, Кас.
	— М-моля? — Тя си поема дъх стъписана.
	— Роял! — реве Даниел.
	Рийд не му обръща внимание.
	— Знам, че изглежда добро момче в скъпия си костюм, но тоя тук си е чист перверзник — казва на Касиди.
	Две розови петна изплуват на бузите й. Поглежда Даниел, а после мен и Рийд.
	— Не разбирам.
	— Сипа ми екстази на едно парти — казвам тихо. — И щеше да ме изнасили, ако гаджето ми — посочвам Рийд — не се бе появил навреме да го спре.
	— О, боже мой! — Касиди преглъща няколко пъти.
	— Можем да те закараме у дома — предлага Рийд вежливо. — Съгласна ли си?
	Отново поглежда Даниел, чието лице вече е червено като домат. Стиска здраво ленената покривка и съм убедена, че е на крачка да се нахвърли върху Рийд.
	— Прекалено добра си за него — окуражавам я аз. — Моля те, позволи ни да те отведем вкъщи.
	Касиди мълчи за момент. Просто си седи и се взира в Даниел.
	И други ни зяпат, любопитните им очи са насочени към нас, макар никой от нас да не е повишавал тон.
	Сетне Касиди избутва стола си и става.
	— С удоволствие ще приема — прошепва и старателно изпъва роклята си на цветя.
	— Касиди. Какво, по дяволите? — сумти Даниел, очевидно засрамен.
	Тя не го поглежда. Тихо застава до мен и тримата излизаме от ресторанта. Спираме за малко, Рийд подава три чисто нови стотачки на салонната управителка, но аз правя грешката да се обърна към Даниел.
	Все още е на масата, скован като статуя, устната му е свита в тънка линия. Вече не изглежда засрамен, а разярен. Очите ни не се засичат, защото не гледа към мен. Взира се в Рийд с такъв необуздан гняв, че тръпки ме побиват.
	Преглъщам, извръщам очи и следвам Рийд и Касиди през вратата.


>	Глава 30

	— Скучно ми е. Забавлявай ме.
	Останали без дъх, Рийд и аз се отлепяме един от друг, след като Истън нахлува в стаята ми, без да почука. Чудесно. _Толкова_ се радвам, че помолих Калъм да махне скенера от вратата. Рийд ме убеди, че вече няма смисъл от него, тъй като отново сме заедно, и ми напомни, че няма как да се вмъкне тайно през нощта, ако не може да влезе през вратата. Но май и двамата забравихме, че Истън не знае как се чука на врата.
	— Изчезвай — дудне Рийд от леглото.
	— Защо? Какво правите? — Забелязва разхвърляните ни дрехи и все още преплетените ни крака и спира. Киска се. — Опа. Да не се натискахте?
	Втренчвам се сърдито в него. Наистина се натискахме и беше страхотно, и съм кисела, защото ни прекъсна.
	— Моя е грешката — спира за секунда. — Тройка?
	Рийд го замеря с възглавница, която той улавя с лекота.
	— Леле. Успокой се, братле. Шегувах се.
	— Заети сме — натъртвам. — Махай се.
	— И какво да правя? Събота вечер е, а няма партита. Скучно ми е — жалва се Истън.
	Рийд върти очи.
	— Почти полунощ е. Защо просто не си легнеш?
	— Не. Това не е забавно. — Истън изважда телефона от джоба си. — Все тая. Ще пиша на Кънингам. Сигурен съм, че все ще има някой бой тази вечер.
	Рийд отмества краката си от моите и се набира да седне.
	— Няма да ходиш там сам. Системата на другарите, помниш ли?
	— Хубаво, тогава бъди ми другар. Ти обичаш да се биеш. Да идем да се бием.
	Не пропускам блясъка на вълнение в очите му, който се изпарява в мига, в който Рийд вижда, че го зяпам. Въздишам и също сядам.
	— Ако ти се ходи, иди.
	— Виждаш ли, Рийд? — увещава го Истън. — Малката ти сестра и секси гадже, току-що ти даде разрешение да сриташ малко задници. Да отпрашваме.
	Рийд не помръдва. Гледа лицето ми.
	— Наистина ли нямаш против да се бия?
	Колебая се. Извънкласните му занимания не ме очароват особено, но онзи път, когато ги проследих двамата с Истън до пристана, не открих нищо страшно или опасно. Неколцина гимназисти и колежани, които се пребиват за забавление и залагат на боевете. Освен това съм виждала Рийд в действие. Става смъртоносен, когато му се наложи.
	— Разбий се — отвръщам му. После се усмихвам леко. — Не, почакай, разбий някого другиго. Искам да се прибереш вкъщи точно толкова красив, колкото си сега на тръгване.
	Истън звучно се прави, че повръща.
	Рийд се смее.
	— Искаш ли да дойдеш с нас? Едва ли ще се бавим. Обикновено до към два се разотиваме.
	Премислям предложението. Утре е неделя, така че ще се излежаваме до късно.
	— Става. Ще дойда.
	— Яко. Може да прибираш печалбите ни в сутиена си. — Веждите на Истън подскачат игриво към мен и това му донася още една възглавница в лицето, изблик на благоволение от страна на Рийд.
	— Всичко, което Ела носи под дрехите си, включително и сутиенът, не те засяга — предупреждава го Рийд.
	Истън мига невинно.
	— Пич, трябва ли да ти припомням кой пръв я целуна?
	Рийд изръмжава и успявам да го хвана за ръката точно преди да налети на брат си.
	— Запази го за пристана — порицавам го.
	— Хубаво. Но ако направиш още един извратен коментар, ще те завлека на ринга. — Рийд размахва пръст пред Истън.
	— Нищо не обещавам — добавя Истън и излизаме от стаята.
	Пътят до пристанището не е дълъг, а там вече има куп коли, паркирани до оградата около корабостроителницата. Рийд и Истън прескачат без усилие, но аз правя два опита и чак тогава се прехвърлям през оградата. Не особено грациозно се стоварвам в ръцете на Рийд, който ме ощипва по дупето, преди да ме пусне на земята.
	— Писа ли на Кънингам? — пита той Истън.
	— Да, от колата. Додсън е тук.
	— Готино. Той има страшно ляво кроше — очите му светват.
	— Произведение на изкуството — съгласява се Истън. — И изобщо не те предупреждава. Идва ти изневиделица. Понесе го като шампион последния път, като се бихте.
	— Мамичката му, как болеше — признава Рийд с усмивка.
	Завъртам очи. Двамата направо подскачат от щастие заради този Додсън и мъжествените му бойни умения.
	Вървим през изоставения склад и минаваме покрай безкрайни редове контейнери за товари. Слабо чувам крясъци в далечината, но с всяка крачка към арената шумът става все по-силен и по-силен. Мъжете, които идват на тези боеве, дори не се опитват да скрият присъствието си. Нямам представа как им се разминават нелегалните занимания в землището на частна собственост.
	Питам Рийд, но той свива рамене:
	— Подкупваме управителя на пристана.
	Ама разбира се. Откакто се преместих при Роял, научих, че всичко става, стига да предложиш съответната цена.
	Стигаме до тълпата голи до кръста хулигани. Рийд и Истън също бързо свалят тениските си. Както обикновено, дъхът ми секва при вида на голите гърди на Рийд. Има мускули там, където дори не знаех, че може да има мускули.
	— Ийст! — крясва някакъв потен мъж с гола глава и идва при нас. — Ще участваш ли?
	— И още как! — Истън подава пачка с нови банкноти от по сто долара.
	Пачката е доста голяма, та подшушвам на Рийд:
	— Колко струват тия неща?
	— Пет хилки, за да се биеш, и отделно се смятат залозите.
	Леле. Не мога да повярвам, че някой би похарчил толкова пари, за да ступа някого. Сигурно това са някакви мъжки работи, защото всяко лице, което съзирам, е грейнало от свирепо вълнение.
	И все пак Рийд ми нарежда:
	— През цялото време искам да стоиш с един от нас, разбра ли ме?
	Не се шегува. Във всяка секунда през следващия час по един Роял е залепен за мен. Истън се бие два пъти — побеждава веднъж и губи веднъж. Рийд печели единственото си сбиване, но преди това грамадният му опонент, неповторимият Додсън, разцепва устната му с ъперкът, от който се стряскам. Ала моето момче се връща при мен и се хили, изобщо не му прави впечатление кръвта, стичаща се по брадичката му.
	— Ти си животно — обвинявам го.
	— На теб ти харесва. — Целува ме с език — дълбока, опияняваща целувка и дори не ми пука, че усещам кръв в устата си.
	— Готови ли сте да тръгваме? — Истън размахва пачка банкноти, която е двойно по-голяма от пачката, с която дойдохме. — Май не искам да пресилваме късмета си повече.
	Веждите на Рийд се стрелват нагоре.
	— Отказваш се, докато си на печалба? Това да не е… _самоконтрол_? — Рийд си поема дъх драматично.
	Истън свива рамене.
	— О, виж, Ела, братчето ни пораства.
	Смея се, а Истън вдига среден пръст.
	— Хайде — подканвам ги. — Да се прибираме. Почва да ми се доспива.
	Обличат тениските си, плясват ръце с някои от приятелите си и се отправяме по обратния път. Истън върви зад мен и Рийд. Рийд приближава устни до ухото ми.
	— Не ти се спи наистина, нали? Защото имам планове за теб, като се приберем.
	— Какви планове? — накланям глава назад и му се усмихвам.
	— Мръсни.
	— Чух това — грачи Истън отзад.
	Отново се засмивам.
	— Някой някога да ти е казвал, че не е прилично да се подслуш…
	Преди да довърша, фигура с качулка изфучава измежду два контейнера.
	Главата на Рийд се врътва встрани.
	— Какво, по…
	И не довършва.
	Всичко се случва толкова бързо, че не смогвам да го осъзная. Мъжът с качулката изсумтява нещо, но не разбирам какво. За части от секундата виждам сив отблясък и замъглено движение. В един момент Рийд е до мен, а в другия е на земята и виждам само кръв.
	Вцепенявам се. Дробовете ми горят за въздух. Чувам някой да крещи, може би аз, внезапно някой ме избутва настрани и стъпки кънтят по паважа.
	Истън. Тича бясно след мъжа с качулката. А Рийд… Рийд лежи на земята, държи се с две ръце отдясно.
	— О, боже мой! — изпищявам и се втурвам към него. Ръцете му са червени и лепкави, виждам как кръвта се процежда между пръстите му и започва да ми се гади. Избутвам ръцете му и инстинктивно притискам мястото. Викам за помощ, но усещам гласа си слаб и дрезгав. Чувам още стъпки. Още крясъци. Още суматоха. Но целият ми свят в момента се върти около Рийд.
	Лицето му е почти изцяло бяло, клепачите му непрекъснато се затварят.
	— Рийд — изричам през свито гърло. — Не затваряй очи, скъпи. — Не знам защо му казвам това, но ужасената, паникьосаната част от мен ми подсказва, че ако затвори очи, може повече да не ги отвори. — Някой да повика шибаната линейка — изревавам още една заповед.
	Някой спира рязко до нас. Истън е, пада на колене и веднага слага ръце върху моите.
	— Рийд, добре ли си братле? — пита посърнал.
	— Ти как мислиш? — мълви Рийд. Гласът му е толкова хриплив, че тревогата ми се утроява. — Току-що ме намушкаха.
	— Линейката идва — обявява мъжки глас.
	Обръщам се и виждам мъжът с голата глава, надвесен над нас. Очите на Додсън са изпълнени с тревога.
	Съсредоточавам се отново върху Рийд и пак ми призлява. Намушкали са го. Кой би му причинил това?
	— Копелето се измъкна. Прескочи оградата, преди да го настигна — боботи Истън.
	— Няма значение — хъхри Рийд. — Ч-чу какво каза, нали?
	Истън кима.
	— Какво е казал? — питам, а междувременно се сдържам да не повърна от локвата кръв на паветата.
	Истън вдига очи от брат си и ме поглежда в очите:
	— Даниел Делакорт ти праща поздрави.


>	Глава 31

	— Как е Рийд Роял? — питам за хиляден път вече.
	Сестрата минава покрай мен, сякаш не ме е чула. Искам да изкрещя: „Знам, че ме чуваш, кучко“, но това едва ли ще ми даде отговора, който ми трябва.
	Истън седи в другия край на стаята. Ври и кипи като вулкан, готов да изригне, и е така, откакто изпусна мъжа, който наръга Рийд в корема. Иска да убие Даниел и само страхът за живота на Рийд го държи прикован за стола.
	Както и фактът, че полицията се появи по-бързо, отколкото очаквахме. Умолявах Истън да остане с мен, защото бях уплашена до мозъка на костите. Ами ако някъде там има още един нож с името на Истън на него?
	Не мога да _повярвам_, че този лунатик е платил на някого да нарани Рийд.
	— Единствената причина да не превърна Даниел в донор на органи е, че ако Рийд стане от леглото и разбере, че съм те оставил сама, ще ме убие на мига.
	— Не знам, Истън. — Дъвча палеца си. — Даниел се е побъркал. Ще го надвиеш в бой, а после какво? Прави глупости, за които не сме и помисляли. Да наеме някого да _наръга_ Рийд? Какво щеше да стане, ако ножът бе засегнал жизненоважен орган? Чудо е, че е жив.
	— Тогава ще му направим нещо още по-лошо — Истън говори съвсем сериозно.
	— И после двамата с Рийд да ви пратят в затвора за нападение?
	Приема го на шега.
	— Никой няма да ходи в затвора за нищо. Това е между нас.
	— Не може ли просто да кажеш на полицията това, което чу?
	— Нападателя отдавна го няма — Истън поклаща глава. — А пък и Рийд ще иска сам да се погрижи за нещата. Не намесвай ченгетата.
	Понечвам да възразя, но не ми хрумва добър отговор. Аз не докладвах, когато Даниел ме нарани, и виж сега какво стана. Дебне други момичета, наема престъпници да наранят хората, които обичам.
	Калъм връхлита през вратата и прекъсва мисловния ми процес.
	— Какво знаете? — пита.
	— Нищо. Нищо не искат да ни кажат! — оплаквам се.
	— Нищо не ни казват, човече — потвърждава Истън.
	Калъм кима леко.
	— Стойте тук — нарежда, въпреки че няма смисъл.
	Никога не съм била по-радостна да видя Калъм. Дори и в къщата му да е каша, явно хората го слушат. Напуска чакалнята да намери някой по-осведомен и да разбере какво, по дяволите, се случва с Рийд.
	Връща се след по-малко от пет минути.
	— Рийд е в операционната. Нещата изглеждат добре. Вкарали са го там да проверят дали някой важен орган не е засегнат, но раната е по-плитка, отколкото е изглеждала в началото. Намушкването е било чисто и прецизно. Наранена е тъканта и мускулите, но те ще зараснат след време. — Прокарва грубо длан през косата си. — Чиста рана от нож. Чуйте ме само какви ги говоря! — Поглежда изпитателно Истън. — Не мога да повярвам, че сте завели Ела на пристана, като е толкова опасно.
	— Никога не е било опасно. — Истън пребледнява. — Просто отрепки като мен, които искат да залагат и да се смелят от бой. Познаваме всички там. Оръжията не са разрешени. Това се случи, след като си тръгнахме.
	— Вярно ли е, Ела? — проверява Калъм.
	Кимам бързо няколко пъти.
	— Вярно е. Не се чувствах застрашена. Някои от хлапетата са от „Астор“, но има и от други училища. Не видях оръжия или нещо подобно.
	— Значи намеквате, че е било случайно? — Калъм изобщо не смята, че станалото е случайност, личи по невярващия му поглед.
	— Не, не твърдя това — Истън търка устните си с ръка.
	— Ела?
	— Беше Даниел — гласът ми е почти шепот. — И вината е моя.
	— Как така? Ти ли държа ножа?
	Прехапвам устни, за да не се разплача. Не искам точно сега да се разпадна, макар да имам чувството, че съм на ръба на тежка емоционална криза.
	— Не докладвах за Даниел. Трябваше, но не ми се разправяше с цялата тая бъркотия. Миналото ми не е красиво, дори да свидетелствах, а и гадостите, които говорят за мен в училище… и без друго ме засипват с тях. — Мислех, че съм по-силна, но явно не съм. — Увесвам нос, засрамена.
	— О, мила! — Калъм застава до мен и ме прегръща. — Не си виновна. Дори и да беше докладвала случката с Даниел, пак щеше да е на свобода. Не отиваш в затвора само защото някой е подал жалба в полицията. Има съдебен процес.
	Не съм убедена в думите му, затова се измъквам от утехата му.
	Истън прочиства гърло.
	— Не си виновна, Ела. Трябваше да му дам да се разбере.
	Калъм клати глава.
	— Изцяло подкрепям юмруците в лицето, ако ще помогне, но не виждам как ще се сложи край на проблема, дори да пребиеш хлапето. Да наемеш някого да наръга сина ми, е съвсем различно от обикновено хулиганство. Няколко сантиметра вляво и… — гласът му притихва, но умът ми запълва останалото.
	Няколко сантиметра вляво и сега щяхме да подготвяме погребение. Може Калъм да е прав, че щяха да намушкат Рийд дори да бях пуснала жалба срещу Даниел, но да си мълча, вече не ми се струва редно.
	Не мога да повлека Даниел по стълбите в училище и да го унижа, за да спре. Вече опитах по този начин. И Рийд го ступа. Даниел няма да спре сам.
	Някой трябва да го спре.
	— Ами ако докладвам за случилото се? — предлагам.
	— От тази вечер? — пита Калъм.
	Истън се мръщи, но не му обръщам внимание.
	— Не, онази вечер. Когато ме дрогира. Знам, че вече е късно да се направят изследвания и прочие, но в стаята присъстваха и други хора. Някакъв тип на име Хю. Две момичета от „Норт“. Те знаят, че Даниел ме дрогира.
	Калъм се отдръпва, за да погледне лицето ми. Неговото изглежда угрижено.
	— Няма да те лъжа, скъпа. Подобни неща са грозна гледка за жертвите, а теб те дрогираха преди известно време. Няма как да ти направим кръвни проби. Ако другите не свидетелстват или не искат, ще бъде твоята дума срещу неговата.
	Знам и затова не подадох жалба още тогава. Докладването е огромна разправия, която, изглежда, никога не води до добри резултати, особено за пострадалия. Но какъв друг вариант имам? Да държа устата си затворена и Даниел да си намери нови жертви?
	— Може би. Но не съм единствената, която е наранявал. Има вероятност, ако аз проговоря, да го сторят и други.
	— Добре. Ние ще те подкрепим, естествено — казва го така, все едно няма друг път, който да обмисли дали да поеме. Както би направила майка ми, ако беше жива. — Имаме източници. Ще наемем екип от частни детективи и най-добрите адвокати. Ще ровят толкова надълбоко в миналото на Даниел, че ще изскочат и тайните на предците на Делакорт.
	Иска да добави още нещо, но вратата към чакалнята се отваря и се появява доктор. Няма кръв по униформата му и не изглежда мрачен.
	Отдъхвам си с облекчение. Не знам защо. Предполагам, че ако имаше много кръв по себе си, щеше да означава, че операцията е минала зле и животът на Рийд се е просмукал в плата.
	— Господин Роял? — приближава лекарят. — Аз съм доктор Синг. Синът ви е добре. Ножът не е засегнал важни органи. Общо взето е повърхностно. Хванал е острието с ръце и има рани на дланите, но те ще зараснат в следващите десет-петнайсет дни. Трябва да избягва натоварващи дейности.
	Истън прихва до мен и Калъм го поглежда неодобрително. Бузите ми стават аленочервени.
	— Но ако „Райдърс“ продължават да печелят, би трябвало да е в кондиция за националите — добавя лекарят.
	— Не е сериозно да говорите за футбол! — изфучавам аз.
	Този път всички ме гледат сърдито. Доктор Синг сваля очилата си и ги избърсва в блузата си.
	— Разбира се, че съм сериозен. Не бихме искали един от най-добрите ни играчи от дефанзивата да не може да участва в шампионата.
	Доктор Синг ме гледа така, сякаш аз съм лудата. Вдигам ръце и с тежки крачки се отдалечавам от Калъм и лекаря, които коментират шансовете на „Райдърс“ без Рийд на първите плейофи.
	— Истън, няма да оставиш брат си да играе, нали? — съскам.
	— Докторът каза, че е добре. Пък и мислиш ли, че имам влияние над онова, което прави Рийд?
	— Вие не сте с всичкия си. Рийд трябва да е вкъщи, в леглото!
	Той върти очи.
	— Чу какво каза докторът. Повърхностна рана. Ще е здрав и на крака след около две седмици.
	— Предавам се. Това е нелепо.
	— Готови ли сте да се прибираме? — Калъм се връща при нас.
	— Не може ли да постоя при Рийд? — възразявам аз.
	— Не, той е в самостоятелна стая, но няма легло за теб. Нито за теб — обръща се към Истън. — И двамата ще се приберете вкъщи тази вечер, та да ви хвърлям по едно око. Рийд спи и няма нужда да се притеснява за вас.
	— Но…
	— Не — Калъм не поддава. — А ти, Истън, няма да ходиш в дома на Делакорт да правиш каквото и да било.
	— Хубаво — отвръща той начумерен.
	— Искам да отида до полицейското управление и да докладвам за Даниел — обявявам. Трябва да го свърша тази вечер, преди да съм изгубила кураж, а Калъм е вторият най-добър избор след Рийд, за да бъде до мен, докато го правя.
	— Ще отидем първо там — съгласява се Калъм и ни извежда навън при чакащия линкълн. — Всичко ще е наред. Дюранд.
	Дюранд кимва сковано и сяда на шофьорското място.
	Колата потегля и Калъм набира нечий номер на телефона си, включва високоговорителя и оставя телефона с екрана нагоре върху коляното си.
	Сънен глас отговаря след третия сигнал.
	— Калъм Роял? Един през нощта е!
	— Съдия Делакорт. Как сте? — пита Калъм учтиво.
	— Нещо станало ли е? Доста е късно — гласът на бащата на Даниел е приглушен, вероятно е в леглото.
	— Знам. Звъня ти от уважение. На път съм към полицейското управление с повереницата на сина ми. Момчето ти, Даниел, е, как да го кажа, е шибан криминален нещастник и ще се постараем да си излежи времето.
	Отвръща ни гробна тишина. Истън едва не прихва.
	— Не знам за какво говориш — проговаря Делакорт.
	— Възможно е — съгласява се Калъм. — Понякога родителите не следят изкъсо какво правят децата им. Самият аз се признавам за виновен в това. Добрите новини са, че имам отличен екип от частни следователи. Както знаеш, предвид работата, която вършим за правителството, трябва да сме много внимателни кого наемаме. Екипът ми е особено добър в изравянето на тайни, които могат да въздействат върху способността на човек да бъде откровен. Сигурен съм, че ако няма тайни в килера на Даниел… — прави драматична пауза, която върши работа, защото космите по врата ми настръхват, а дори не заплашват мен — или пък в твоя, няма за какво да се притесняваш. Приятна вечер, Ваша чест.
	— Чакай, чакай, не затваряй — чува се шушкане. — Една секунда. — Затваря се врата и гласът му става по-силен и внимателен. — Какво предлагаш?
	Калъм мълчи.
	На Делакорт никак не му харесва.
	— Сигурно искаш да се договорим за нещо, иначе нямаше да ми звъниш. Кажи ми какви са изискванията ти — паникьосано се моли.
	Калъм не отговаря.
	— Ще изпратя Даниел далече — Делакорт вече диша на пресекулки. — Поканиха го да посещава „Училище за джентълмени «Найтсбридж»“ в Лондон. Насърчавах го да отиде, но той се колебаеше заради приятелите си.
	О, чудесно. Значи ще изнасилва и намушква децата в Лондон? Отварям уста, но Калъм вдига ръка и клати глава в знак на отрицание. Намествам се отново на седалката и се старая да съм търпелива.
	— Опитай отново — отговаря Калъм простичко.
	— Какво точно искаш?
	— Искам Даниел да разбере, че не е постъпил правилно, и да поправи държанието си в бъдеще. И не вярвам, че изолирането ще допринесе за тази промяна. След около пет часа двама военноморски офицери ще се появят на вратата ви. Ще подпишеш писмено съгласие, което да им позволи да отведат седемнайсетгодишното момче. Даниел ще посещава военна академия, чиято цел е да поправя поведението на проблемни младежи като него. Ако премине, ще се върне при теб. Ако ли не, ще го пуснем в турбината на някой от самолетите в завода. — Калъм затваря и се смее, но, честно казано, не съм убедена, че се шегува.
	Давам си сметка, че очите ми са като понички, но не мога да не попитам:
	— Ама наистина ли ще убиеш Даниел?
	— Мамка му, тате, това беше жестоко.
	— Благодаря, сине — Калъм се хили самодоволно. — Независимо какво вие, момчета, мислите, аз още имам топки. И, Ела, не, няма да убия Даниел. Военното помага на такива деца. Ако приятелите ми преценят, че е неспасяем, има други варианти. Но няма да ги обсъждам с вас.
	Добре тогава.
	Прибираме се вкъщи и Истън галопира нагоре по стълбите, за да разкаже на близнаците, Калъм изчезва в кабинета си, за да се обади на Гидиън и да го осведоми за случилото се. Стоя във вестибюла и си припомням първата вечер тук. Беше късно, почти колкото тази вечер.
	Момчетата бяха се наредили зад горния парапет на раздвояващите се стълби, изглеждаха нещастни и недоброжелателни. Страхувах се от тях. А сега? Страхувам се за тях.
	Калъм се променя. Тази вечер и през последните няколко седмици се занимава повече със семейството си, отколкото в началото, когато дойдох. Но ще заличи всичко добро, ако се ожени за Брук. Синовете му никога няма да му се доверят напълно, ако е с тази ужасна жена. Защо не го вижда?
	Ако Калъм бе умен, щеше да изпрати Брук заедно с Даниел на специалното военно място. По някаква причина обаче е толкова заслепен, когато става дума за Брук.
	Дъвча вътрешната страна на бузата си. Ако знаеше за Брук и Рийд… дали пак би се оженил за нея?
	„Има само един начин да разбера…“
	Ако Рийд беше тук, нямаше да се съгласи да последвам Калъм в кабинета му, но вземам това важно решение сама. Знам, че ще е бесен, като разбере какво съм сторила, но някой трябва да вразуми баща му и за съжаление, този някой трябва да съм аз.
	Почуквам леко.
	— Калъм, Ела е.
	— Влез — е лаконичният му отговор.
	Влизам в кабинета. Тук е доста мъжествено — облицовани с черешово дърво стени, кожени кресла в бордо и завеси в горско зелено, които очертават прозорците.
	Калъм, разбира се, държи питие в ръката си. Не го закачам по въпроса. Ако има подходяща вечер за пиене, то това е тази.
	— Благодаря, че се погрижи за работата с Даниел.
	— Когато те доведох тук, ти обещах, че ще направя всичко за теб, включително да те пазя от хора като Делакорт. Отдавна трябваше да го изпратя далече.
	— Наистина го оценявам. — Разхождам се край редиците книги. В средата между полиците стои още една голяма картина на Мария. — Мария е красива. — Колебая се преди да добавя: — На момчетата много им липсва.
	Разклаща няколко пъти течността в чашата, после казва:
	— Не сме същите, откакто ни напусна.
	Поемам дълбоко дъх, знам, че съм на път да прекрача много граници.
	— Калъм… относно Брук… — издишам бързо. — Двайсет и първи век е. Не е нужно да се жениш за момиче само защото е бременно.
	Остър смях се процежда между зъбите му.
	— Напротив, налага се. Виждаш ли…
	— Какво да виждам? — Толкова съм ядосана. Искам да скоча и да избия тъпата чаша от ръката му. — Какво не ми казваш?
	Гледа ме иззад ръба на чашата.
	— Мамка му, Калъм. Ще поговориш ли с мен, моля те?
	Минава близо минута, толкова дълбоко вдишва, та сякаш душата си всмуква.
	— Седни, Ела.
	Краката ми са омекнали и не възразявам. Потъвам в креслото срещу него и чакам да ме просветли поне малко за ужасната си привързаност към Брук.
	— Брук се появи в идеалния момент в живота ми — признава той. — Бях потънал в скръб и използвах тялото й, за да забравя. А после… просто беше по-лесно да продължа да я използвам. — Всяка негова дума е пропита с угризение. — Не й пукаше, че мърсувах с други. Всъщност ме окуражаваше. Когато излизахме, сочеше разни жени, които биха ми харесали. Нямаше емоционално обвързване и това ми допадаше. Но в един момент започна да иска повече, отколкото можех да й дам. Никога няма да намеря друга Мария. Брук не поражда нищо друго у мен освен сласт.
	Гледам го с недоумение.
	— Тогава я остави. Пак можеш да си баща на детето. — По дяволите, Брук би го продала, ако някои й предложи добра цена.
	Калъм продължава, сякаш не съм там:
	— Може би, ако Брук ми стане съпруга, ще мога да я контролирам. Мога да я вържа с обещания за договор. Тя не иска да живее в Бейвю. Иска нещо по-голямо. Живот в Париж, Милано, Лос Анджелис — някъде, където да може да е край актьори, модели, спортисти. Ако успея да я разкарам от момчетата ми, ще си струва.
	— Не я махаш от момчетата. Навираш им я още по-близо! — Защо този човек не гледа разумно на нещата?
	— Ще отидем на Западния бряг. Или в чужбина. Момчетата ще са добре тук сами, докато завършат гимназията. Ще направя каквото е по силите ми да я държа далече от тях. Особено от Рийд.
	— Какво имаш предвид? — намръщвам се.
	Следващите му думи вледеняват кръвта ми.
	— Бебето най-вероятно е негово, Ела.
	Добре че седя. В противен случай щях да залитна. Дойдох тук, за да кажа на Калъм за Рийд и Брук, мислейки, че е в неведение, а той вече знае, че синът му е спал с приятелката му!
	Лицето ми явно е издало нещо, защото сините му очи ме пронизват.
	— Ти знаеш — размишлява на глас.
	Кимвам колебливо. Отнема ми няколко минути да възвърна гласа си.
	— _Ти_ знаеш…
	Безрадостен смях се изплъзва от устните му.
	— Когато Брук дойде да ми съобщи, че е бременна, й казах същото, което споменах и на теб сега. Може да задържи бебето и аз ще я издържам. Тогава ми заяви, че е спала с Рийд и бебето може да е негово.
	Усещам как ми се повдига.
	— К-каза ли ти кога е станало? Тя и Рийд…?
	Рийд се закле, че не е докосвал Брук след целувката ни, но така и не ми каза кога точно са спрели да спят заедно. А аз не бях достатъчно смела или глупава, та да го притисна за подробностите.
	Калъм поглъща останалото в чашата питие и става да си налее отново.
	— Преди пристигането ти, предполагам. Познавам Рийд. Нямаше да припари до теб, ако беше още с Брук.
	— Знаеш за нас? — Ръката ми се стрелва към гърлото ми.
	— Не съм сляп, Ела, а и вие не сте особено внимателни. Реших че… може би ще ви се отрази добре и на двамата. Рийд да е с някого на неговата възраст и ти да имаш някой специален в живота си. Не знаех, преди да избягаш — пояснява. — Но после се досетих.
	— Защо не се досети какво е замислила Брук? Защо не предпази сина си от нея?
	От обвинителния ми тон гняв замъглява погледа му.
	— Предпазвам го сега! Да не мислиш, че искам момчето ми да е вързано за нея до края на дните си? Предпочитам да отгледам бебето му като свое и да го оставя да изживее живота, който заслужава.
	— Няма начин да е негово, Калъм. Последния път, когато е бил с нея, е било преди шест месеца, а тя не е бременна в шестия месец.
	Освен ако Рийд ме е излъгал за случилото се в спалнята му миналия месец…
	Но не. _Не._ Не искам да повярвам. Дадох му още един шанс, защото му имам доверие. Щом казва, че не я е докоснал онази вечер, значи не е.
	Калъм ме гледа така, сякаш съм глупаво, наивно дете.
	— Трябва да е негово, Ела.
	— Откъде знаеш, че не е твое? — предизвиквам го.
	Усмихва се тъжно.
	— Направиха ми вазектомия преди петнайсет години.
	— О! — преглъщам с мъка.
	— Мария много искаше момиче — признава той. — Продължавахме да опитваме, но след близнаците докторът каза да прекратим. Че още една бременност може да е фатална. Тя отказваше да го приеме, затова… се подложих на вазектомия и никога не й казах. — Поклаща глава мрачно. — Няма как да съм бащата на бебето, но мога да поема отговорност за него. Ако Рийд се замеси в това, между тях завинаги ще остане връзка на вина и огорчение, и задължение. Синът ми сигурно толкова ме мрази, че се заиграва с приятелката ми, но аз го обичам достатъчно, че да му спестя скръбен живот.
	— В кой месец е?
	— В третия… и половина.
	Свивам юмруци сърдито. Искам някак да стигне до мозъка на Калъм, че заключенията, които си прави, са погрешни.
	— Вярвам на Рийд, че не я е докосвал от шест месеца.
	Калъм се взира в мен.
	— Вярвам му — настоявам. — И ми се иска и ти да му повярваш. Само защото ти не би изневерил на Мария и Рийд — на мен, не означава, че и Брук е същата.
	— Брук иска твърде много да е Роял, та да поеме този риск. Веднъж я хванах да не си пие противозачатъчните.
	Отърквам лице в ръцете си, защото явно той вече си е изградил мнение.
	— Може да вярваш каквото си искаш, но грешиш. — Ставам от креслото, раменете ми са отпуснати пораженчески. На вратата спирам и опитвам за последен път: — Рийд иска да направиш тест за бащинство. Би накарал Брук, ако можеше.
	Калъм изглежда стъписан.
	— Би рискувал да направи теста и да бъде официално признат за бащата?
	— Не, би се подложил на него, за да може най-сетне истината да излезе наяве — гледам го право в очите. — Тя те лъже. Детето не е на Рийд и ако вярваш на сина си поне малко, ще принудиш Брук да мине през процедурата, та завинаги да се отървем от тая бъркотия.
	Понечвам да изляза, но Калъм вдига ръка.
	— Чакай.
	— Доти — боботи той в слушалката, — утре, като отидеш в офиса, запиши час на госпожица Дейвидсън в гинекологичната клиника на Бейвю за петък в девет. И й изпрати кола.
	Усмивка се разлива по лицето ми. Може би все пак стигнах до него.
	Калъм затваря и се втренчва угрижено в мен.
	— Наистина се надявам да си права, Ела.


>	Глава 32
>	Рийд

	Ела отказва да ме остави сам, откакто се върнах от болницата. Което е напълно излишно. Обезболяващите вършат работа през повечето време. Стига да не мърдам, най-неприятен е сърбежът при шевовете. Докторите ми казаха да не се чеша, иначе раната може да се отвори. Тъй че се разсейвам, като гледам как Себастиан и Сойер си подават Лорън в басейна като плажна топка.
	Вечерта не е особено подходяща за плуване, но басейнът ни е с подгряващ механизъм, пък и близнаците топлят Лорън. С Ела сме се излегнали на шезлонг, а Истън е на стола до нас и чати на телефона.
	— Уейд иска да знае дали ще ти остане готин белег? — пита Истън отвеяно.
	— Кажи на Уейд да престане да мисли за глупости и да е благодарен, че най-добрият му приятел е жив — мърмори Ела звучно.
	Подсмихвам се.
	— Ще те цитирам, сестричке. — Истън пише нещо, чака, разсмива се. — Уейд пита дали така крещиш на Рийд, докато се чукате.
	— Има ли емотикон със среден пръст? — подпитва мило тя. — Ако има, прати му го.
	Прокарвам пръсти през меката й коса, наслаждавам се на тялото й, долепено до моето. Никога няма да узнае колко бях ужасен снощи, не за собствената си безопасност, а за нейната. Когато онзи с качулката се появи от сенките, първата ми и единствена мисъл бе да защитя момичето си. Дори не помня как ножът прониза корема ми. Само знам, че избутах Ела встрани и застанах пред нея.
	Исусе. Ами ако Даниел бе изпратил някой след нея вместо след мен? Ако беше пострадала тежко?
	— Рийд? — промълвява тя неспокойно.
	— Ммм?
	— Изведнъж много се напрегна. Всичко наред ли е? — Изправя се на секундата. — Трябва ли ти още обезболяващо?
	— Добре съм. Просто си мислех за Делакорт и какъв психопат е.
	— Наистина — съгласява се Истън навъсен. — Дано да го спукат от бой в оня военен затвор.
	Ела въздиша.
	— Не е затвор. А академия за проблемни младежи.
	— Проблемни младежи? — фучи Истън. — Този нещастник е много повече от проблемен. _Посегна_ на брат ми.
	— Според теб дали наистина качулатият се опитваше да убие Рийд? Какво, ако се върне и опита пак? — Сега Ела е наистина разстроена и стрелвам Истън със суров поглед.
	— Никой не се е опитвал да ме убие — успокоявам я. — Иначе щеше да ме намушка в гърлото.
	Ела се тресе.
	— Боже мой, Рийд! Защо го каза?
	— Извинявай. Беше глупаво. — Издърпвам я към себе си. — Да не говорим повече за това. Даниел го няма. И съобщи името на качулатия на полицията, тъй че ще го намерят за нула време, ясно?
	— Ясно — повтаря, но май никак не е убедена.
	Силен писък от басейна ни кара да извърнем глави към плиткия край, където Себ се опитва да развърже бикините на Лорън.
	— Себастиан Роял! Да не си посмял! — Тя се залива от смях, опитвайки да избяга от малкия ми брат.
	Сойер изплува зад нея и я вдига, подаването на плажната топка Лорън започва отново.
	Ийст се навежда и снижава глас:
	— Според вас как стават нещата?
	— Какво имаш предвид? — присвива очи Ела.
	— Лорън и близнаците. Дали са две на едно или един по един?
	— Наистина не искам да знам — отсича откровено Ела.
	Нито пък аз. Никога не съм разпитвал Себ и Сойер за връзките им. За пред света Лорън е гаджето на Сойер, но нямам представа какво се случва при затворени врати.
	Чувам стъпки зад нас и се стягам, когато на терасата се появява баща ми.
	— Рийд. Как си?
	— Добре — отвръщам, без да го поглеждам.
	Терасата потъва в неловко мълчание. Не мога да погледна баща си в очите, откакто Ела ми каза, че е говорила с него. Сутринта дойде в болницата, засрамена и притеснена, и изсипа признанието си, а в това време аз седях и се борех със собствените си угризения и изумление.
	Баща ми знае за Брук. И за мен. Според Ела знае от седмици и дума не е отронил за това пред мен. Но май такъв е начинът на Роял. Избягват тегавите положения. Не говорим за чувствата си. И донякъде съм благодарен за това. Не знам какво ще правя, ако баща ми повдигне въпроса. Все още не е, но Ела ми съобщи, че е насрочил тест за бащинство, така че рано или късно, ще трябва да каже нещо, нали?
	Това ще бъде неудобен разговор. И ще се радвам да го отлагам колкото може по-дълго.
	Татко прочиства гърло.
	— Ще приключвате ли скоро, деца? — Поглежда към басейна и шезлонгите. — Мислех да излезем заедно на вечеря. Резервоарът на самолета е пълен догоре.
	— Самолетът? — В плиткия край на басейна Лорън се ококорва. — Къде отиваме?
	Калъм й се усмихва.
	— Вашингтон. Реших, че ще е приятно разнообразие за всички. — Обръща се към Ела: — Била ли си във Вашингтон?
	Тя поклаща глава. Откъм басейна чувам Лорън да сумти на близнаците.
	— Кой лети до друг щат за _вечеря_?
	— Роял — изказва се Сойер.
	— Не съм навит — обявявам. Тонът ми е сърдит, защото мразя да показвам слабост, а ефектът на обезболяващите отминава. Мисълта да стана и да летя донякъде никак не ми се струва привлекателна. — Но вие отидете. За мен не е проблем да си остана тук.
	— И аз ще остана — присъединява се веднага Ела.
	Докосвам коляното й и не пропускам да видя как погледът на баща ми проследява движението ми.
	— Не, иди с тях — насърчавам я с дрезгав глас. — Залепена си за мен от седем сутринта. Трябва ти малко смяна на обстановката.
	Не изглежда доволна.
	— Няма да те оставя сам.
	— Нищо му няма — подкрепя ме Истън. Вече скача от стола, което не ме изненадва. Забелязах, че вече пощръклява. Истън не е създаден да седи на едно място и да не прави нищо.
	— Отивай — пришпорвам Ела. — Вашингтон ще ти хареса, повярвай ми.
	— Хайде, сестричке, ще видим Вашингтонския монумент от небето — увещава я Истън. — Прилича на огромен пенис.
	— Истън — гълчи го Калъм.
	Най-после успяваме да я убедим и всички се пръсват да се приготвят за вечеря. Аз се премествам от шезлонга на дивана в стаята за игри, където двайсет минути по-късно ме открива Ела.
	— Сигурен ли си, че ще се оправиш тук сам? — Прехапва загрижено долната си устна.
	Вдигам дистанционното.
	— Добре съм, скъпа. Ще изгледам един мач и после ще подремна или нещо подобно.
	Идва до мен и нежно ме целува по устните.
	— Обещай да се обадиш, ако имаш нужда от нещо. Ще накарам Калъм да ни върне със самолета.
	— Обещавам — угаждам й аз.
	След още една целувка тя излиза. Чувам стъпки и гласове във вестибюла, а после шумът стихва и къщата става тиха като гробница.
	Излягам се на дивана и се съсредоточавам в екрана. Гледам как Каролина отбелязва тъчдаун след тъчдаун на неспособната защита на Ню Орлиънс. Приятно ми е да виждам, че отборът ми побеждава, но това само ми напомня, че ще пропусна поне два от плейофите с „Райдърс“, и се скапвам.
	Въздишам, изключвам телевизора и решавам да дремна, но преди да затворя очи, телефонът ми иззвънява.
	Брук е.
	Мамка му.
	Понеже знам, че ще ми изпрати куп съобщения, ако не й вдигна, натискам зелената слушалка.
	— Какво искаш? — питам възмутен.
	— Току-що се върнах от Париж. Може ли да поговорим?
	Струва ми се необичайно смирена, което ме кара да вдигна гарда.
	— Мислех, че няма да се върнеш до следващата седмица.
	— Прибрах се по-рано. Съди ме.
	Определено нещо я гризе. Сядам, вече съм нащрек.
	— Каквото и да искаш да ми кажеш, изобщо не ме вълнува. Върви да тормозиш някого другиго.
	— Чакай! Не затваряй — пресекливо дишане ечи от другата страна. — Готова съм да преговарям.
	— Какво, по дяволите, означава това? — Раменете ми се сковават.
	— Просто ела да поговорим — умолява Брук. — Ти и аз, Рийд. Не води Ела или братята си.
	Кискам се.
	— Ако това е начинът да се опиташ да ме съблазниш…
	— Не искам да те съблазнявам, малък глупак! — Отново си поема дъх, явно се опитва да се успокои. — Искам да сключим сделка. Освен ако не си променил мнението си, че искаш да изчезна, ти предлагам да довлечеш задника си тук.
	Недоверието ми расте още повече. Определено е намислила нещо, играе някаква игра, в която не искам да участвам.
	Но… ако има дори най-малък шанс да говори сериозно, трябва ли да го пренебрегна?
	Мисля няколко секунди, преди да отговоря.
	— Ще съм там след двайсет минути.


>	Глава 33
>	Ела

	Вечерята във Вашингтон бе забавна, но бях щастлива и облекчена, когато самолетът кацна на частното летище. Рийд ми липсваше и никак не ми харесва, че цяла нощ е сам и с болки.
	— Искаш ли да гледаш филм с мен и Рийд? — питам Истън, докато слизаме от линкълна.
	На път е да се съгласи, но телефонът му вибрира. Поглежда екрана и клати глава.
	— Уейд ме кани у тях. Има приятелка, която се нуждае от публика.
	Калъм ускорява темпо, за да не чува плановете на сина си. Аз? Нямам избор.
	— Внимавай — предупреждавам Истън. Повдигам се на пръсти и го целувам по бузата.
	Той разрошва косата ми.
	— Винаги. Винаги ползвам презерватив. Точно както са ме учили — крещи след баща си.
	Не виждам на слабата светлина, но ми се струва, че Калъм му показва среден пръст, без да се обръща.
	— Ти също се пази — дразни ме Истън. — Никога не се знае дали Рийд няма да се опита да ти заложи капан с някое бебе. — Правя гримаса и той свива очи. — Съжалявам, тъпа уста.
	— Няма нищо. А и тя ще направи тест за бащинство и след няколко дни ще знаем кой е бащата на демонското изчадие, нали? Или след седмица.
	— Сигурна ли си, че не е на Рийд? — двоуми се Истън.
	— Той се кълне, че не е негово.
	— Значи е на баща ми?
	Сега е мой ред да се колебая. Ще ми се да не пазя тези тайни. Не знам защо Калъм не иска да сподели със синовете си за вазектомията.
	— Не, мисля, че и негово не е.
	Истън светкавично издиша.
	— Добре. Има място само за още един Роял в къщата и то е за теб. — Целува ме нежно по челото и хуква към пикапа си.
	Вътре близнаците са потънали вдън земя. Лампата в офиса на Калъм е включена. Горе коридорът, който води към моята стая и стаята на Рийд, е леко осветен и на стълбите е тихо. Изкачвам се и си мисля как всичко ми прилича на онази нощ, когато заварих Рийд и Брук. Стигам горе и се взирам в дългия коридор. Сърцето ми започва да бие по-бързо.
	Припомням си, че нещата не са такива, каквито ги мислех тогава, и че няма причина в стаята на Рийд да е друг освен него. И все пак, когато стигам до вратата му, сърцето ми бие учестено и дланите ми са влажни от пот.
	— Рийд? — провиквам се.
	— В банята съм — чувам приглушения му отговор.
	Изпускам въздишка на облекчение и натискам бравата.
	Стаята е празна, но откъм полуотворената врата на банята му се разлива светлина. Надниквам и се стъписвам от вида му.
	Махнал е превръзката и на мивката има напоени с кръв марли.
	— О, боже мой. Какво е станало?
	— Отвориха се няколко шева. Просто сменям превръзката. — Изхвърля розовата марля в боклука и лепва чисто нова върху раната. — Ще ми помогнеш ли да я залепя?
	По най-бързия начин отивам при него. Вземам начумерена ролката с лейкопласт от тоалетката.
	— Как стана това? Да не си се движил много?
	— Не особено.
	Стрелвам го с присвити очи. Това не беше отрицание, а заобикаляне.
	— Лъжец.
	— Може и да съм се движил малко — скланя. — Не е кой знае какво.
	Клепачите му са подпухнали и тъмни. Да не е бил долу да бие крушата? Да се укорява заради историята с Брук? Откъсвам парче лейкопласт и поглеждам кокалчетата му — не изглеждат охлузени.
	— Знаех си, че трябваше да остана — недоволствам. — Имал си нужда от мен. Какво си правил, докато ме нямаше? Вдигал си тежести?
	Вместо да ми отговори, се навежда и ме целува, силно и кратко. После се отдръпва.
	— Кълна се, не беше кой знае какво. Пресегнах се да взема нещо, усетих че шевовете се отварят и ето ме тук.
	— Премълчаваш нещо. Мислех, че се разбрахме да нямаме тайни — свивам устни.
	— Скъпа, да не се караме. — Хваща ме за китката и ме повлича извън банята, право на леглото. — Наистина не беше нещо сериозно. Изпих още едно обезболяващо и сега се чувствам добре, малко съм замаян.
	Усмихва се отнесено, но усмивката му не стига до очите. Поне гледа мен. Изучавам погледа му за отговори и забелязвам, че устните му са стиснати, но го отдавам на болката. Каквото и да е станало тази вечер, може да почака до сутринта. Трябва да си ляга.
	— Не ми харесва да те гледам как страдаш — споделям и се настаняваме на леглото.
	— Знам, но те уверявам, че не боли чак толкова.
	— Трябваше да си почиваш. — Плясвам го по лейкопласта, почти не ме интересува, че изохква. — Виждаш ли, боли те.
	— Не думай, скъпа. Намушкаха ме, помниш ли? — Хваща ръцете ми и ме притегля по-близо.
	Гърдите му се вдигат и спадат в монотонен ритъм. Може всичко да ми отнемат — колите, самолетите, вечерите в луксозни ресторанти — но няма да понеса да загубя Рийд. Тревога бълбука в стомаха ми и истинската причина за безпокойството ми излиза на повърхността.
	— Аз съм виновна, че те наръгаха.
	— Не, не си. Дори не си го помисляй — устните му се извиват надолу.
	— Така е. Даниел нямаше да те погне, ако не бях аз. — Отвеяно плъзвам ръка по плочките на гърдите му, надолу по извивката между ребрата му. Благодарна съм, че нараняването не е по-лошо.
	— Пълни глупости. Аз съм този, който го преби и каза на момичето, с което бе излязъл на среща, че е изнасилвач. Проблемът му е с мен.
	— Предполагам. — Не вярвам, но знам, че няма да победя в този спор. — Просто се радвам, че го няма.
	— Татко се погрижи за него. Не се притеснявай. — Рийд движи ръцете си нагоре и надолу по гърба ми. — Как беше вечерята?
	— Добре. Много изискана. В менюто имаше куп неща, които не можех да произнеса. — Фоа гра. Лангустин. Нори.
	— Ти какво си поръча? — хили се.
	— Омар. Беше вкусен. — Както и лангустинът, това е, както по-късно разбрах, по-малък омар. Пропуснах фоа гра — гъши дроб, и нори — водорасли, защото ми се сториха гадни, след като ми обясниха какво представляват.
	— Радвам се, че си прекарала добре. — Ръцете му забавят темпото, галенето за успокояване се превръща в нещо… по-възбуждащо.
	Опитвам да се преместя, засрамена, задето толкова лесно ме възпламенява. Не мога да се възползвам от него в това състояние. Не и когато е ранен.
	— Липсваше ми — поддавам се.
	— И ти на мен. — Още една бърза целувка.
	— Следващия път и ти ще дойдеш. Явно не може да ти се има доверие, като оставаш сам.
	Вдишва дълбоко и ме притиска до себе си.
	— Дадено. При следващия полет на татко ще отидем всички заедно.
	— Нали разбираш, че звучи налудничаво?
	— Кое по-точно?
	— Ами това с полета. — Целувам го по рамото. — „Заедно“ звучи добре.
	— Колко добре?
	Единствената светлина в стаята идва от леко отворената врата на банята. Хвърля интересни сенки по тялото на Рийд. Опирам нос в шията му, долавям мирис на сапун и шампоан.
	— Идеално.
	— Скъпа… — прочиства гърло. — Трябва да престанеш да правиш това.
	— Кое?
	Поглежда ме и аз го зяпвам смутена.
	— Да докосваш гърдите ми. Да ме _душиш_ — изрича дрезгаво. — Караш ме да си мисля лоши неща.
	— Лоши неща? — крайчетата на устните ми се стрелват нагоре.
	— Мръсни неща — поправя се.
	Усмивката ми се разтяга. Независимо дали го казва, защото е истина, или за да ме разсее — върши работа. Навеждам се над него, косата ми се спуска като завеса около лицата ни и притискам устни в неговите. Той плъзва езика си по долната ми устна, безмълвно ме пита за разрешение да влезе. Разтварям устни и той нахълтва с дълбока целувка.
	— Не бива да го правим — прошепвам върху устните му. — Боли те.
	— Тогава ме накрай да се чувствам по-добре — подсмихва се.
	— Предизвикваш ли ме?
	Целувам го отново и той се смее. Този път моят език изтезава него, обладавам устните му, докато забрави как да диша. Ръката ми отново е в действие, минава през гърдите му, надолу към панталона. Проверявам в боксерките му колко точно добре се чувства — горещ, твърд и плътен е.
	Извива се над леглото и стене, тутакси поглеждам нагоре.
	— Добре ли си?
	— Да не си посмяла да спреш — ръмжи.
	— Коя част точно те боли? — питам с престорена свенливост. Обичам да виждам Рийд изцяло под контрола на ръцете ми.
	— Всяка част. Сериозно, ранен съм навсякъде. Особено тук — потупва между бедрата си. — Имам нужда да го целунеш, за да се оправи.
	— Искаш да целуна _това_? — преструвам се на възмутена.
	— О, да. Искам да ми дадеш дълбока целувка с отворена уста и много език точно _тук_… освен ако не искаш. — Несигурност обагря последните му думи.
	Прикривам ухилването си и коленича между краката му.
	Нетърпеливо свлича късите си панталони и изважда на показ всичко. Обвива го с ръка и ме поглежда с очакване и надежда.
	— Горкичкият ми. — Проследявам с пръст опакото на ръката му.
	Навеждам глава и той бързо се пресяга да отмести косата от лицето ми. Изстенва от удоволствие, щом устата ми се затваря около него.
	— О, мамка му, да. — Тонът му е измъчен и каквато и да е болката в момента, аз съм причината за нея. Усещането е сладко и властно. Треперещите му ръце отново отмятат косата ми.
	— Скъпа… Ела… — изхриптява и после не му остават думи, само звуци. Задъхани стонове, пресекливо пъшкане и нечленоразделни молби. Издърпва така силно косата ми, та да погледна лицето му — замаяно е от сласт… и може би от любов.
	Отново се навеждам и поемам колкото мога повече от него. Той е голям и тежък, но тежестта му върху езика и устните ми е по-възбуждаща, отколкото съм си представяла. Под себе си усещам отчаянието и страстта му. Главозамайващо чувство на мощ ме обзема. Ако сега спра, сигурно ще накарам Рийд да ми обещае каквото пожелая.
	Но аз не искам нищо. Само него. И това, че знам колко много и той ме иска, ме разгорещява до полуда. С ръце, език и устни го докарвам до ръба.
	— Спри… ще свърша — изръмжава и леко дръпва косата ми.
	Устните ми се запечатват около него. Искам да го направи. Искам да изгуби контрол. Удвоявам усилията си, смуча и лижа, докато голямата му форма се стяга и избухва.
	Най-сетне тялото се отпуска и той ме изтегля нагоре до себе си да си почина.
	— Рийд? — шептя.
	— Да? — гласът му е дрезгав.
	— Аз, ами… обичам те.
	— Аз… и аз те обичам. — Заравя лице в шията ми. — Нямаш представа колко много. Аз… Знаеш, че бих направил всичко за теб, нали? — обещава нежно. — Абсолютно всичко, за да си в безопасност.
	— Така ли? — Топлина се разлива в стомаха ми.
	— Всичко — повтаря грубо и ме целува, докато и двамата оставаме без дъх.


>	Глава 34

	Екранът на телефона ми показва, че е два сутринта, но будилникът не звъни, поне не в моята стая. Някъде в къщата обаче се чува непрестанно дрънчене. Поглеждам да видя дали Рийд е буден, но той се е разположил на две трети от матрака, мъртъв за света.
	Пъхвам глава под възглавницата и отново затварям очи, но дрънченето не престава. Не само това — чуват се и стъпки, някой тича по коридора, следва силно чукане по вратата.
	Рийд сяда в леглото, косата му е разчорлена, сънен е.
	— Какво, по дяволите…
	Чува се гневен глас от вестибюла.
	— Една проклета минута! — Явно е Калъм, но не се разбира какво крещи. — Казах ви, че ще го повикам.
	О, мамка му. Двамата с Рийд скачаме от леглото. Едно е Калъм да знае за нас, но никак няма да бъде очарован да открие, че спим в едно легло. Джинсите са по средата на краката ми, Рийд дърпа надолу тениската си, звуците спират пред вратата.
	И двамата замръзваме при гневните викове на Калъм:
	— Това е стаята на седемнайсетгодишната ми повереница и няма да влезете, докато не се облече подходящо!
	„Няма да влезете?“
	— Кой е там? — прошепвам на Рийд.
	Той ме гледа опулен.
	— Ела, имаме компания! — вика Калъм от коридора. — Искам да се облечеш и веднага да слезеш долу.
	Прочиствам гърло.
	— Да, добре. Идвам. — Внезапно се сещам, че гласът ми идва от стаята на Рийд и стомахът ми се свива.
	Калъм се колебае.
	— Събуди Рийд и го доведи — нарежда.
	Неловко. Светкавично си вдигам джинсите и грабвам пуловер от гардероба. Рийд се мотае.
	— Скъпа, всичко ще е наред. Нали още си девствена. Ще го кажа на татко.
	Изтичвам при него и го плясвам по устата.
	— О, боже мой. Не, няма. Няма да обсъждаме това с Калъм. Никога.
	Рийд завърта очи и отмества ръката ми от лицето си.
	— Не се тревожи. Най-много да ни покрещи.
	— Защо ни събужда посред нощ, за да го направи? — питам.
	— Така е по-драматично. Ще изнесе дълга лекция как трябва да се пазим и тем подобни глупости. — Повличам го към вратата и той присвива очи.
	Тутакси пускам ръката му.
	— Боли ли те?
	Натиска около раната, за да провери положението.
	— Не чак толкова. След няколко дни ще съм в изправност, не се притеснявай.
	Сега е мой ред да го погледна с погнуса.
	— Не съм си и помисляла за това. Наистина си направил нещо, докато сме били на вечеря, нали?
	Свива леко рамене.
	— Нищо важно. Обясних ти вече, шевовете се отвориха, нищо кой знае какво.
	Двамата пристигаме на площадката на стълбите, която отделя крилото на Калъм от нашето точно преди да започнат стълбите за долния етаж. Калъм ни посреща. Облечен е с анцуг и бяла риза, чиито копчета е разминал в бързината.
	— Татко, какво става? — Рийд определено е по-внимателен.
	Подивелият поглед на баща му се стрелка между двама ни.
	— Къде беше тази вечер? — изпуска неспокойна въздишка. — Не, не ми казвай. Колкото по-малко знам, толкова по-добре.
	— Какво, по дяволите, се случва? — Рийд пристъпва напред.
	Калъм грубо прокарва длан през косата си.
	— Полицията е тук. Искат да те разпитат къде си бил тази вечер. Не говори нищо, докато не дойде Гриър.
	Познавам Гриър от табелката с изписани в златисто имена в адвокатската кантора, където бе прочетено завещанието на Стив.
	— Това заради Даниел ли е? Мъжа с качулката ли са хванали? — бръщолевя.
	Тишина. Най-дългата тишина, която човек може да си представи, даваща ми време да си съчиня най-ужасяващите и потресаващи сценарии. Нито един обаче не предизвика такава паника у мен, каквато думите на Калъм отприщват, когато най-сетне проговаря.
	— Брук е мъртва…
	„Какво?“
	— И Рийд е заподозрян в убийството й — процежда през зъби. Очите му са втренчени във вече напълно пребледнялото лице на Рийд.
	О, боже!
	Инстинктивно хвърлям поглед към корема на Рийд, където вероятно превръзката се пълни с кръв с всеки изминал момент. Отново се обръщам към Калъм, устата ми се отваря и затваря, и отваря и затваря.
	„Как стана това?“
	„Може и да съм се движил малко… Не е кой знае какво!“
	В мига, в който мислите изплуваха на повърхността, исках да се зашлевя, задето изобщо си го помислих. Не. Няма начин. Независимо колко я мрази, Рийд никога не би… никога не би…
	Би ли?
	„Знаеш, че бих направил всичко за теб, нали?… Абсолютно всичко, за да си в безопасност!“
	— Господин Роял — обажда се глас от края на стълбите. Изморен човек с измачкан костюм слага ръка на парапета и крак на първото стъпало. — Съдебната заповед за предварително задържане е подписана. Синът ви ще трябва да дойде с нас.
	— Кой е подписал тази глупост? — настоява Калъм и се спуска по стълбите.
	Човекът вдига парчето хартия.
	— Съдия Делакорт.
	Калъм отскубва листа от ръката му. Мъжът, следван от двама полицаи, които не бях забелязала, тръгва нагоре по стълбите. Единия хваща безмълвния Рийд, обръща го и го притиска към парапета.
	— Това е излишно. — Калъм хуква обратно нагоре. — Ще дойде доброволно с вас.
	— Съжалявам, господин Роял, стандартна процедура — обяснява мъжът, но изглежда твърде самодоволен.
	— Не обелвай нито дума — дава Калъм указания на Рийд. — Нито една.
	Рийд се взира в мен и очите му горят.
	„Обичам те!“
	„И аз те обичам.“
	„Бих направил всичко за теб!“
	„Трябва да намерим начин да се отървем от нея.“
	„Искам да изтрия Брук от живота ни!“
	„Обичам те!“
	— Обичам те — прошепвам, преди полицаят да го отведе.
	За миг изражението му става свирепо, но не продумва.
	Не знам дали защото го е страх да каже нещо, или защото следва заповедите на баща си.
	Цялото ми тяло се тресе. Калъм ме прегръща.
	— Качи се горе и се обуй, ще те закарам до управлението.
	— Момчетата — продумвам едва. — Трябва да вземем и тях. — Виждам, че е на ръба да възрази, но сега не е моментът. — Трябва да покажем на Рийд, че го подкрепяме като семейство. Те ще искат да дойдат.
	Калъм накрая кима.
	— Повикай ги.
	Обръщам се и изтичвам по коридора, чукам по вратите на Истън и на близнаците.
	— Момчета, събудете се! — крещя. — Събудете се.
	Звънецът отново дрънчи. Хуквам обратно, мислейки по някаква причина че е Рийд и че ще ми обясни как всичко е един безвкусен майтап. Тъпа изненада. Някаква по-ранна първоаприлска шега.
	Калъм пръв стига до вратата и я отваря със замах, виждам го като размито петно. Върви отсечено напред, но секунда по-късно замръзва на място. Толкова рязко спира, че се блъсвам във вдървения му гръб.
	— О, господи! — издишва.
	Нямам представа защо спря. Не виждам от широките му рамене.
	Калъм стои като статуя, аз се опитвам да надзърна иззад едрата му фигура и примигвам неспокойно.
	В основата на варовиковите стълби стои мъж. Мазна руса коса се спуска до раменете му. Огромна брада поглъща почти цялото му лице. Панталоните му в цвят каки и полото му висят на слабото му тяло, сякаш са с два номера по-големи.
	Изглежда ми много познат, но съм сигурна, че никога през живота си не съм го виждала.
	Засичам погледа му, очите му са светлосини с тъмноруси мигли.
	Сърцето ми блъска лудо, колебая се. Мисля, че го познавам. Мисля, че това е…
	— Стив! — възкликва Калъм.


>	Благодарности

	Нямаше да можем да напишем, да завършим и да се справим с този проект без помощта на някои чудесни хора:
	Предварителните читатели Марго, Джесика Клеър, Мелджин Брук, Наташа Лескил и Мишел Канан, които ни даваха ценни насоки, окуражаваха ни да не се въздържаме и прочетоха книгата два пъти!
	Издателката ни Нина, която работи неуморно в наша полза и направи всичко да изглежда толкова лесно.
	Мелджин Брук — за невероятния замисъл на корицата.
	Ник и Таш — за цялата им работа зад кулисите.
	Приятелите ни автори — Джо, Кайли, Меган, Рейчъл, Сам, Ви — най-вече за тяхната подкрепа и въодушевление за „Семейство Роял“.
	Всички блогъри и критици, които продължават да подкрепят тази поредица и да разпространяват вестите за нея.
	Не на последно място, бяхме изцяло удивени от читателите, които се влюбиха в „Парцалена принцеса“ и я споделиха със света. Рисунките от почитателите са невероятни. Читателите отделиха от времето си да съставят списъци с музика и да напишат и публикуват отзиви. Членове на „Палатът Роял“ във фейсбук ежедневно ни забавляват. Вие вдъхвате живот на поредицата и не можем да ви се отблагодарим достатъчно!
