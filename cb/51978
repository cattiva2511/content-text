P>
	Бог убил те, птицо кукувицо!
	Че и тая проклета година
	ме закука ратай по чужбина,
	пак далече от невяста драга,
	що оставих във сълзи на прага
	с мъжко дете още пеленаче,
	при жив баща неволно сираче!

	Бог убил те, птицо кукувицо!
	Сиромах ме и сега закука,
	както всяка пролет ме закукваш —
	сиромах и с мъка на сърцето,
	с една повеч бръчка на лицето,
	с бели косми повеч на главата,
	със ядове повече в душата!…

	Ишу, ишу, птицо кукувицо!
	Иди кукай в тилилейски гори,
	иди кукай у цареви двори,
	иди кукай в пашови конаци,
	пред лихварски железни капаци.
	Иди кукай в чорбаджийски къщи,
	де бедняшко се лице не мръщи!…
	Недей кука пред механи студени,
	дето гинем млади и зелени.
	С лошо име, лоша прокопсия
	скърби давим с вино и ракия!…

	Ишу, ишу, птицо кукувицо!
	Иди кукни в тилилейски гори,
	иди кукни у цареви двори!…
	Бог убил те, птицо кукувицо,
	иди кукни, иди пукни!…
P$
