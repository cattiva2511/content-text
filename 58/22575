	Петер фон Трамин (1932–1981) или Петер Рихард Освалд барон фон Чугуел цу Трамин, както гласи цялото му име, е австрийски белетрист, автор на радиопиеси и преводач, роден във Виена в аристократичното семейство на висш държавен чиновник. Следва право и търговски науки, след което работи като банков служител.
	Първите творби на Петер фон Трамин са публикуваният под псевдоним — научнофантастичният роман „Повелител на 1000 мозъка“ (1958) и романът „Дивертименто“ (1963). Но литературна известност му донася иронично-изисканият автобиографичен роман „Господа синовете“ (1963), в който писателят пародира живота на виенската „златна младеж“. Свои творби Трамин публикува и в различни антологии, сред които личат „Деветнадесет немски разказа“ (1963), „Конфигурация“ (1966) и „Примери“ (1967). Голям интерес предизвиква фантастичният му роман „Вратата в прозореца“ (1967). А като използва гротеската и притчата в сборника с разкази „Джобове, пълни с пари“ (1970), Трамин — в стила на Франц Кафка и Хаймито фон Додерер — се стреми да определи „предназначението на човека“ в днешния свят. Посмъртно излиза и сборникът му „Канализационният съветник“ (1990). Оставя в ръкопис големия си незавършен роман „Черен Петър“, писан през периода 1959–1963 г.
	За творчеството си Петер фон Трамин е отличен с „Австрийската държавна награда за литература“ (1963).
