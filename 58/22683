	Този „роман в стихове“, както сам Пушкин е определил своята творба, е главното произведение на живота му. Той е работил върху него повече от седем години. Първата глава била започната в Кишинев на 28 май 1853 година. В тази глава са влезли в преработен вид по-рано написани стихове, от август 1822 година. Втората глава е завършена в Одеса на 8 декември 1823 г. В долуприведения списък Пушкин кой знае защо я датирал в 1824 г. Третата глава е започната в Одеса на 8 февруари 1824 г. и завършена в Михайловско на 2 октомври 1824 г. Четвъртата глава е започната в края на същата година; към първи януари 1825 г. Пушкин записал около 23 строфи, след което настъпва прекъсване, и главата е била завършена едва след година, на 3 януари 1826 г. Петата глава е започната на 4 януари 1826 г.; завършена е същата година. Шестата глава е завършена на 19 август 1826 г., но след това е била подложена на окончателна обработка. Седмата глава е започната в Москва на 18 март 1827 г., продължена в Михайловско и в Петербург и завършена в Малинники на 4 ноември 1823 г. Първоначалната осма глава — „Пътуването на Онегин“ — е започната в Москва през септември 1829 г. Пушкин продължил да я пише в Павловско (около Малинники) и я завършил в Болдино на 18 септември 1830 г. Първоначалната девета глава — окончателна осма — е написана в Болдино през септември 1830 г. По-късно в нея били вмъкнати строфи от унищожената осма глава. Десетата глава е написана в Болдино и изгорена на 19 октомври 1930 г. След свършването на романа Пушкин написал в Царско село на 3 октомври 1831 г. писмото на Онегин до Татяна, вмъкнато в осма глава.
	Завършил романа си в Болдино, Пушкин съставил следното разпределение на главите на романа, като дал на всяка глава название и отбелязал датите на написването им:

	Първа част. Предговор.
	I Песен: Мъка. Кишинев, Одеса.
	II Песен: Поет. Одеса 1824.
	III Песен: Госпожица. Одеса, Михайловско 1824.

	Втора част.
	IV Песен: Село. Михайловско 1825.
	V Песен: Имен ден. Мих. 1825, 1826.
	VI Песен: Дуел. Мих. 1826.

	Трета част.
	VII Песен: Москва. Мих., Петербург, Малинники 1827, 1828.
	VIII Песен: Пътуване. Москва, Павловско 1829. Болдино.
	IX Песен: Великосветски кръг. Болдино.


#	Бележки

	Планът и характерът на замисъла за толкова дълго време се менявали. Почти всяка нова глава се явявала в резултат на нови наблюдения и впечатления. Още с първите глави се определил описателният характер на романа и, като се почне от четвърта глава, развитието на сюжета се определя от личната биография на Пушкина. Пребиваването в Михайловско дава материал за началните глави до шеста включително, московските впечатления от 1826 и 1827 г. определят характера на седмата глава, пътуването в Кавказ през 1829 г. извиква описателната глава за пътуването на Онегин и най-сетне петербургските салони, които посещавал Пушкин в 1828 — 1830 г., дават материал за картините на великосветското общество в заключителната глава.
	Според развитието на романа се менявал също и типът на литературната обработка на отделните части. Действието в първите глави се развива по-бавно. Написал шест глави, Пушкин предполагал също тъй бавно да води развитието на действието и по-нататък, в края на шестата глава той е сложил: „Край на първата част“. С други думи Пушкин предполагал да напише още една част в шест глави. В окончателен вид към тия шест глави били прибавени още две.
	Пушкин започнал да печати своя роман дълго преди неговото завършване. Всяка глава на романа предизвиквала оживени отзиви на критиката, които остават не без влияние върху Пушкина в по-нататъшната му работа върху романа. Възможно е съкращаването размера романа да е резултат от отзивите на критиката, предимно неблагоприятни, за романа, като се почне от 1830 г. Романът започнал да се печати на глави, първата на 15 февруари 1825 г., последната през януари 1832 г. През март 1833 г. излязло първото пълно издание на романа в един том. През януари 1837 г. излязло второ издание.
