>	Предговор на Какстън*
	[* _Уилям Какстън_ (1421–1491) — въвел книгопечатането в Англия през 1476 г. Редактирал и издал „Смъртта на Артур“ през 1485 г. Вж. и предговора към настоящото издание.]

	След като събрах и издадох различни истории както от философско естество, така и за паметни и светски дела на велики завоеватели и владетели, а също и някои книги с примери и поучения, мнозина благородни господа и всякакви люде от нашето кралство Англия многократно и често идваха при мен и ме питаха защо не съм се погрижил да бъде съставена и отпечатана благородната история на Светия граал* и на най-славния християнски крал, първия и върховния от тримата най-достойни християнски крале, крал Артур, когото ние, англичаните, трябва да тачим над всички други християнски крале.
	[* _Светия граал_ — вж. бел. 5 към Книга втора.]
	Защото общоизвестно е по целия свят, че до наше време е имало девет най-издигнати и достойни мъже — трима езичници, трима юдеи и трима християни. Що се отнася до езичниците, те са живели преди Въплъщението на Сина Божи и имената им са: на първия — Хектор от Троя, чиято история е стигнала до нас и в стихове, и в проза, на втория — Александър Велики, а на третия — Юлий Цезар, римски император, разказите за когото са широкоизвестни и разпространени. Колкото за тримата юдеи, те също са живели преди Въплъщението на Сина Божи и първият е Иисус Навин*1, който извел синовете Израилеви в Обетованата земя, вторият е Давид, цар на Ерусалим, а третият е Юда Макавей*2, и Библията описва високоблагородните жития и дела на тези трима. А от споменатото Въплъщение на Сина Божи насам трима благородни християни са признати по целия свят и издигнати сред деветимата най-велики и достойни мъже, и от тях първият е благородният Артур, чиято история възнамерявам да опиша по-нататък в настоящата книга, вторият е Шарлеман, или Карл Велики*3, за когото се намират най-различни разкази както на френски, така и на английски, а третият е Годфрей Болонски*4, за чийто живот и дела издадох книга и я посветих на славния наш владетел, блаженопочившия принц и крал Едуард Четвърти.
	[*1 _Иисус Навин_ — според библейския разказ (Книга за Иисус Навин) след смъртта на Мойсей, който избавил юдеите от робство в Египет, превеждайки ги по чудотворен начин през Червено море, Иисус Навин ги извел в обещаната им от бог Йехова Обетована земя.]
	[*2 _Юда Макавей_ — юдейски пълководец (II в. пр.н.е.), воювал успешно срещу сирийския цар Антиох IV, който се опитвал да унищожи еврейската религия (Книги Макавейски).]
	[*3 _Карл Велики_ (742–814) — крал на франките, признат от папа Лъв III за император на Западния свят.]
	[*4 _Годфрей Болонски_ (1060–1100) — водач на Първия кръстоносен поход, станал градоначалник на Ерусалим.]
	Споменатите вече благородни господа настояваха незабавно да отпечатам историята на благородния крал и завоевател крал Артур и на неговите рицари, заедно с историята на Светия граал, а също и на смъртта и кончината на споменатия Артур, като твърдяха, че трябва да издам книга именно за неговите благородни дела и подвизи, нежели за Годфрей Болонски или за кого да е от останалите осем, тъй като е роден в пределите на нашето кралство и е бил негов крал и император, а има и многобройни и най-различни славни томове за неговите дела и за делата на рицарите му, издадени на френски език.
	Отвърнах им, че според мнението на мнозина този Артур никога не е съществувал и всички книги, написани за него, са измислици и легенди, тъй като в никоя хроника не се споменава нищо нито за него, нито за рицарите му.
	На това те, и особено един от тях, отговориха, че несъмнено трябва да се смята за извънмерно глупав и сляп онзи, що твърди или мисли, че не е имало крал на име Артур, защото, рекоха те, има много доказателства за противното — първо, може да се види гробът му в манастира в Гластънбъри и да се прочете в „Полихроникон“*1 в шеста глава на петата книга и в двайсет и третата глава на седмата книга къде е било погребано тялото му и как после било намерено и пренесено в споменатия манастир. Можем също да прочетем в историята на Бокачо*2 в книгата му „De Casu Principium“*3 за някои от благородните му дела и за гибелта му. И Галфридус*4 в своята книга разказва за живота му. И на различни места в Англия споменът за него се пази до днес и ще се пази навеки, а също и за рицарите му. Първо, в Уестминстърското абатство, в олтара на свети Едуард, се съхранява белег от печата му в червен восък, в рамка от берил, на който пише: „Patricius Arthurus, Britannie, Gallie, Germanie, Dacie, Imperator.“*5 Също така в Доувърската крепост можете да видите черепа на Гауейн и плаща на Крадок, в Уинчестър пък — Кръглата маса, а другаде — меча на Ланселот и още много вещи. Като се има предвид всичко това, никой няма право да отрече, че е живял в тази страна крал на име Артур, защото по всички земи, християнски и езически, той се слави и въздига между деветимата най-достойни мъже и като пръв между тримата християни. Ала за него повече се говори и повече книги са написани за благородните му дела отвъд морето — на холандски, италиански, испански и гръцки, както и на френски, — отколкото в Англия. Освен това в Уелс и в града Камелот за него свидетелстват огромните каменни блокове и чудните железни изделия, лежащи под земята, а също и кралските гробници, които мнозина наши съвременници са виждали. Затова е чудно, че той не е по-прославен в собствената си страна, ала такава е божията истина, според която никой не е признат за пророк в родината си.
	[*1 _„Полихроникон“_ — историческо съчинение на латински език от бенедиктинския монах Хигден (поч. в 1364 г.). В 1482 г. Какстън издал английския превод на това съчинение, направен от Джон Тревиза.]
	[*2 _Джовани Бокачо_ (1313–1375) — италиански писател хуманист, автор на „Декамерон“.]
	[*3 „За делата на князете“ (лат.). — Б.пр.]
	[*4 _Галфридус_ — Какстън има предвид книгата на Галфрид Монмутски „История на британските крале“, написана около 1135 г.]
	[*5 Патриций Артур, император на Британия, Галия, Германия, Дакия (лат.). — Б.пр.]
	Тогава, след всички тези доказателства, аз не можех да отрека, че е съществувал благороден крал на име Артур, един от деветимата достойни, пръв и върховен между християните. Вярно е също така, че за него и за благородните му рицари са написани много славни книги на френски, които съм виждал и съм чел отвъд морето и които не съществуват на родния ни език. Има ги на уелски и на френски, а някои се срещат и на английски, ала далеч не всички. И затова от тези истории, които напоследък накратко са съчинени на английски, аз, със скромното умение, дарено ми от Бога, с благоволението и помощта на всички благородни лордове и видни господа, реших да отпечатам книга за благородните дела на споменатия крал Артур и на някои от рицарите му по един предаден ми от сър Томас Малори ръкопис, който той почерпил от различни френски книги и превел на английски.
	И аз отпечатах този ръкопис, за да могат благородните мъже да чуят и да научат за благородните рицарски подвизи, за достойните и добродетелни постъпки на някои тогавашни рицари, чрез които те са се прославили. И да видят как злите люде са били наказвани и често посрамвани и осмивани. И най-смирено моля всички благородни лордове и дами, и хора от всички съсловия, каквото и положение и длъжност да заемат, когато видят и прочетат тази книга, да помнят добрите и честни дела, разказани вътре, и да ги следват, защото в нея ще намерят много весели и забавни истории, много славни и възвишени примери за човечност, благородство и рицарски добродетели. И ще прочетат още в нея за рицарска чест; великодушие, човечност, дружелюбие, издръжливост, любов, приятелство, за малодушие, убийства, омраза, за добродетел и грях. Следвайте доброто и отхвърлете злото и ще спечелите славно и достойно име.
	Тази книга е приятно четиво и с нея времето ще минава бързо, ала що се отнася до това дали всичко вътре е истина, свободни сте да вярвате или да не вярвате. Ала всичко е написано за поучение — да се пазим да не изпаднем в порок и грях, а да бъдем добродетелни и да вършим добро, чрез което в този живот ще си спечелим и добием достойно и славно име, а след нашия кратък и преходен земен път ще постигнем вечно блаженство, което ни дарява тоз, що царува на небето чрез светата троица. Амин.
	И тъй, като ви предлагам споменатата книга, посвещавам я на всички благородни принцове, лордове, дами и господа, които желаят да четат или да им се чете благородната и забавна история на великия завоевател и славен крал, крал Артур, някогашен владетел на нашето благородно кралство, наричано тогава Британия. Аз, Уилям Какстън, човек скромен, ви предлагам настоящата книга, която отпечатах и в която се говори за благородни дела, бойни рицарски подвизи, смелост, издръжливост, човечност, любов, истинска вежливост, а се разказват много чудни истории и приключения. И за да научите накратко съдържанието на този том, разделил съм го на двайсет и една книги, а всяка книга на глави, както следва по божия милост:
	Първата книга ще разкаже как Утер Пендрагон родил благородния завоевател крал Артур и съдържа двайсет и осем глави. Втората книга разказва за благородния рицар Балин и съдържа деветнайсет глави. Третата книга разказва как крал Артур се венчал за кралица Гуиневир и други неща и съдържа петнайсет глави. Четвъртата книга разказва как Мерлин обезумял от любов и за войните срещу крал Артур и съдържа двайсет и девет глави. Петата книга разказва за победите над императора Луций и съдържа дванайсет глави. Шестата книга разказва за сър Ланселот и сър Лионел и чудните им приключения и съдържа осемнайсет глави. Седмата книга разказва за един благороден рицар на име Гарет, когото сър Кей нарекъл Бомен, и съдържа трийсет и шест глави. Осмата книга разказва за раждането и делата на благородния рицар сър Тристан и съдържа четирийсет и една глави. Деветата книга разказва за един рицар, когото сър Кей нарекъл Криводрешко, и за сър Тристан и съдържа четирийсет и четири глави. Десетата книга разказва за сър Тристан, за разни чудни приключения и съдържа осемдесет и осем глави. Единайсетата книга разказва за сър Ланселот и за сър Галахад и съдържа четиринайсет глави. Дванайсетата книга разказва как сър Ланселот обезумял и съдържа четиринайсет глави. Тринайсетата книга разказва как сър Галахад отишъл за пръв път в двора на крал Артур и как започнало търсенето на Светия граал и съдържа двайсет глави. Четиринайсетата книга разказва за търсенето на Светия граал и съдържа десет глави. Петнайсетата книга разказва за сър Ланселот и съдържа шест глави. Шестнайсетата книга разказва за сър Борс и брат му сър Лионел и съдържа седемнайсет глави. Седемнайсетата книга разказва за Светия граал и съдържа двайсет и три глави. Осемнайсетата книга разказва за сър Ланселот и кралицата и съдържа двайсет и пет глави. Деветнайсетата книга разказва за кралица Гуиневир и Ланселот и съдържа тринайсет глави. Двайсетата книга разказва за трагичната смърт на Артур и съдържа двайсет и две глави. Двайсет и първата книга разказва за кончината му и как сър Ланселот отмъстил за неговата смърт и съдържа тринайсет глави. Общо книгите са двайсет и една и съдържат петстотин и седем глави, както ще видите по-нататък.




>	Книга първа

>>	Глава 1
#	Как Утер Пендрагон* заповядал да доведат при него Корнуолския херцог и жена му Игрейн и как те скоро отпътували обратно
	[* Името на Утер Пендрагон е засвидетелствано в келтски паметници и означава „ужасен, главен дракон“; очевидно се е употребявало като титла на крале, властващи над няколко племена.]

	Случило се, че по времето, когато Утер Пендрагон бил крал и владетел на цяла Англия, един могъщ херцог в Корнуол дълго воювал против него. И името му било херцог Тинтагилски. И тъй, крал Утер проводил пратеници при този херцог със заповед да дойде при него и да доведе жена си, защото тя била дама красива и крайно умна, и името й било Игрейн.
	И тъй, когато херцогът и съпругата му дошли при краля, благодарение на великите лордове двамата се помирили. Кралят много харесал и залюбил тази дама, посрещнал ги най-гостоприемно и пожелал да сподели ложето й. Ала тя била дълбоко добродетелна жена и не склонила. И тогава се обърнала към мъжа си, херцога, и рекла:
	— Мисля, че ни повикаха тук, за да бъда опозорена, и затова, съпруже, съветвам ви тозчас да си тръгнем и цяла нощ да пътуваме, додето стигнем нашия замък.
	И както рекла, тъй и сторили, та нито кралят, нито съветниците му разбрали, че са си отишли. Щом крал Утер узнал за ненадейното им заминаване, страшно се разгневил. И извикал тайните си съветници и им казал за внезапното заминаване на херцога и жена му. Тогава те предложили на краля строго да заповяда на херцога и на жена му да се върнат.
	— А ако той не се отзове на повелята ви, тогава постъпете според желанието си, защото ще имате повод да започнете люта война с него.
	Така и сторили, и пратениците получили от херцога отговор, който гласял накратко, че ни той, ни жена му няма да се върнат. Тогаз кралят страшно се разгневил и му проводил пак вест с ясни думи и му заповядал да приготви храна и припаси за войските си, защото след четирийсет дни ще го измъкне от най-здравата му крепост.
	Щом херцогът чул тази закана, тозчас стегнал и въоръжил две свои силни крепости, едната от които се наричала Тинтагил, а другата — Терабил. И пратил жена си Игрейн в крепостта Тинтагил, а сам той се настанил в крепостта Терабил, която имала многобройни изходи и странични порти. Скоро след туй връхлетял Утер с огромна войска и обсадил крепостта Терабил. Вдигнал наоколо множество шатри и дълги боеве се водили, и немалко народ погинал и от двете войнства. Накрая от гняв и голяма любов към хубавата Игрейн крал Утер легнал болен. Дошъл тогава при крал Утер благородният рицар сър Улфиус и попитал краля от що е болен.
	— Ще ти кажа — рекъл кралят. — Поболях се от гняв и от любов към хубавата Игрейн, та не мога да оздравея.
	— Добре, господарю — рекъл сър Улфиус. — Ще потърся Мерлин* и той ще ви намери такъв лек, та сърцето ви да се възрадва.
	[* _Мерлин_ — широко разпространен в средновековната литература образ на чародей и гадател, създаден първоначално в келтския фолклор. Неговите фантастични „Пророчества“, събрани около 1135 г. от Галфрид Монмутски, били известни в цяла Западна Европа.]
	Поел тогава Улфиус на път и тъй се случило, че срещнал Мерлин предрешен като просяк, и Мерлин попитал Улфиус кого търси. А тоя му рекъл, че не вижда причина да му каже.
	— Е добре, щом е тъй — рекъл Мерлин, — но аз знам кого търсиш, защото ти търсиш Мерлин. Затуй недей търси повече, понеже аз съм Мерлин и ако крал Утер ме възнагради добре и обещае да изпълни желанието ми, той ще спечели чест и сполука, защото ще сторя тъй, че да постигне всичко, що възжелава.
	— Тъй да бъде — отвърнал Улфиус. — И нищо разумно, което пожелаеш, няма да остане неизпълнено.
	— Добре — рекъл Мерлин. — Кралят ще има туй, що иска. Затова върви си по пътя, а аз няма да се забавя дълго.



>>	Глава 2
#	Как Утер Пендрагон се сражавах с Корнуолския херцог и как с помощта на Мерлин споделил ложето на херцогинята и тя заченала Артур

	Улфиус се зарадвал и препуснал назад, та се върнал при крал Утер Пендрагон и му казал, че е намерил Мерлин.
	— Къде е той? — запитал кралят.
	— Скоро ще бъде тук, сър — отвърнал Улфиус.
	И тозчас Улфиус видял, че Мерлин стои пред входа на шатъра. И поканили Мерлин да влезе вътре. Като го видял, кралят му казал „добре дошъл“.
	— Сър — рекъл Мерлин, — знам всичко, що криете в сърцето си. Ако ми се закълнете като истински богопомазан крал, че ще сторите туй, що ви поискам, ще получите онова, което желаете.
	Тогава кралят се заклел над четирите евангелия.
	— Сър — рекъл Мерлин, — ето що искам от вас — през първата нощ, която прекарате с Игрейн, тя ще зачене дете и когато то се роди, ще го дадете на мен да го отгледам както аз знам. И туй ще бъде за ваша слава и за най-голямо добро на детето.
	— Обещавам да сторя каквото искаш — рекъл кралят.
	— Сега се пригответе — рекъл Мерлин, — защото тази нощ ще споделите ложето на Игрейн в крепостта Тинтагил. Ала преди това ще приемете образа на съпруга й, херцога, Улфиус ще бъде досущ като сър Брастиас, един от рицарите му, а аз ще бъда като друг негов рицар на име сър Джорданс. Ала внимавайте да не разговаряте много с херцогинята и нейните хора, ами кажете, че сте болен и бързо си легнете. А на сутринта не ставайте, додето не дойда аз, защото крепостта Тинтагил е само на десет мили оттук.
	И сторили всичко, както било намислено. Ала Корнуолският херцог забелязал, че кралят се отдалечил на коня си от обсадената крепост Терабил и същата нощ се измъкнал през една странична порта, за да нападне кралските войски. И се случило тъй, че като излязъл от укреплението, херцогът бил убит още преди кралят да стигне в крепостта Тинтагил.
	И тъй, били изминали повече от три часа след смъртта на херцога, когато крал Утер споделил ложето на херцогинята Игрейн, и тази нощ тя заченала от него Артур. Малко преди да се съмне, Мерлин дошъл при краля и му казал да се приготви за път, и той целунал лейди Игрейн и бързо поел обратно. А когато дамата научила, че херцогът, нейният съпруг, бил, както разправяли, убит дълго преди крал Утер да дойде при нея, тя се зачудила кой може да е бил човекът с образа на нейния господар, когото приела в ложето си. И тайно скърбяла, ала никому нищо не казвала.
	Тогаз всички барони в един глас замолили краля да се помири с лейди Игрейн. И кралят ги послушал, понеже и той желаел да живее в мир с нея. Възложил тогава кралят на сър Улфиус да им бъде посредник и тъй след дълги преговори двамата с херцогинята най-после се срещнали.
	— Сега вече всичко ще бъде наред — рекъл сър Улфиус. — Кралят е храбър рицар и при това неженен, а лейди Игрейн е твърде красива дама. Затуй голяма радост ще бъде за всинца ни, ако кралят пожелае да я направи своя кралица.
	И всички одобрили думите на сър Улфиус и предложили на краля да последва съвета му. Тогаз този храбър рицар на драго сърце изпълнил молбата им и тъй, без да се бавят много, една сутрин двамата се венчали сред голяма радост и веселие.
	И на същия ден Лот, крал на Лодиан*1 и Оркни*2, се оженил за Маргауз*3, майката на Гауейн, а крал Нантрес Гарлотски се оженил за Елейн. Всичко туй станало по искане на крал Утер. А третата сестра, Вълшебницата Морган, изпратили да учи в манастир и там тя придобила тъй много знания, че се прославила като изкусна гадателка, а сетне се омъжила за Уриенс, крал на Гор, който станал баща на сър Юуейн Белоръки.
	[*1 _Лодиан_ — Южна Шотландия. В старите англо-нормандски и френски документи това име се среща и с форми, наподобяващи Лион — Loenes, Loonis. Трябва да се има предвид, че голям брой географски названия в „Смъртта на Артур“ са измислени, а при други е невъзможно да се установи връзката с действително съществуващи места.]
	[*2 _Оркни_ — група острови край брега на Северна Шотландия.]
	[*3 _Маргауз, Елейн_ и _Вълшебницата Морган_ били дъщери на Игрейн от брака й с херцога и едноутробни сестри на Артур. В „Смъртта на Артур“ има поне четири героини с името Елейн — едноутробната сестра на Артур и майка на Гауейн и братята му, Елейн — майката на сър Ланселот, Елейн — майката на Галахад, и Елейн Белоръката.]



>>	Глава 3
#	За раждането на крал Артур и за неговото отглеждане

	И тъй, кралица Игрейн от ден на ден наедрявала. А когато изминала една година, веднъж, както лежал до съпругата си, крал Утер я запитал, в името на верността, която му дължала, чие е детето в утробата й. И тя дълбоко се смутила какво да отговори.
	— Не се плашете — рекъл кралят. — Кажете ми истината и аз още повече ще ви обичам, заклевам се в живота си.
	— Сър — рекла тя, — ще ви кажа истината. Същата нощ, когато моят съпруг умря, точно в часа на неговата смърт, както научих от рицарите му, дойде в моята крепост Тинтагил един мъж, който по говор и лице приличаше досущ на съпруга ми, и го придружаваха двама души с образите на неговите рицари Брастиас и Джорданс. И аз го приех в ложето си, както бе редно да сторя с мъжа си, и същата нощ, кълна се пред Бога, това дете бе заченато в мен.
	— Вярно е това, което казвате — рекъл кралят. — Самият аз ви посетих в този образ и затова не се плашете, тъй като аз съм баща на детето ви.
	И после й разказал как е станало всичко по съвета на Мерлин. И кралицата много се възрадвала, като разбрала кой е баща на детето й.
	Не след дълго Мерлин дошъл при краля и рекъл:
	— Сър, трябва да се погрижите за отглеждането на детето си.
	— Да бъде както искаш — отвърнал кралят.
	— Слушайте тогава — рекъл Мерлин. — Познавам един ваш васал в тукашните земи, мъж извънредно честен и предан. Той ще отгледа вашето дете — името му е сър Ектор и е човек с големи владения в много части на Англия и Уелс. Изпратете да повикат този сър Ектор да се яви пред вас и говорете с него. И вие му наредете, в името на уважението му към вас, да даде на друга жена да отглежда собственото му дете, а неговата съпруга да отгледа вашето. И когато детето се роди, заповядайте да ми го донесат при ей онази тайна врата още преди да е кръстено.
	И както заръчал Мерлин, тъй и станало. И като дошъл, сър Ектор обещал на краля да отгледа детето според волята му. И тогава кралят възнаградил богато сър Ектор. А когато кралицата родила, кралят заповядал на двама рицари и две дами да вземат детето, увито в златоткано платно, и рекъл:
	— Дайте го на бедняка, когото ще намерите при страничния изход на крепостта.
	И тъй, детето било предадено на Мерлин, а той го отнесъл на сър Ектор. Сетне накарал един свят човек да го кръсти и го нарекъл Артур*. И съпругата на сър Ектор го откърмила на собствената си гръд.
	[* Името Артур според някои изследователи е заимствано от римското родово име Арториус, което можел да носи и келтски вожд. Твърде правдоподобно обаче е друго тълкуване, което го свързва с келтската дума „arthu“ — „врана“. Върховното келтско божество се отъждествявало с враната, както например Зевс — с орела. А има и келтско поверие, според което след смъртта си Артур се превърнал във врана.]



>>	Глава 4
#	За смъртта на Утер Пендрагон

	Когато се минали две години, крал Утер бил повален от тежка болест. И тогава неговите врагове заграбили престола, дали голямо сражение на войските му и убили мнозина от хората му.
	— Сър — рекъл Мерлин, — не бива да лежите повече в постелята си, ами вървете на бойното поле, па макар и на носилка, теглена от коне. Защото не ще надмогнете над враговете си, додето не идете лично там — само тогава ще спечелите победата.
	И сторили тъй, както ги научил Мерлин, та повели краля на носилка, теглена от коне, с голямо войнство срещу враговете му. И при Сент Олбанс голямо войнство от Севера* пресрещнало краля. Ала сър Улфиус и сър Брастиас извършили големи подвизи през този ден и воините на крал Утер сразили армията на Севера и избили много народ, а останалите обърнали в бягство. И тогава кралят се върнал в Лондон и отпразнувал с голяма радост победата си.
	[* В това описание на сраженията на Утер Пендрагон със Северното войнство, което липсва във френските източници, може да се намери известен паралел със съвременни на Малори събития от Войните на Розите, в които вероятно и самият той е участвал. Неведнъж Северна Англия и Шотландия се оказвали вражески настроени спрямо английските крале, а в 1455 г. при Сейнт Олбънс станала битка, на която болният крал Хенри VI наистина бил занесен на носилка, теглена от коне. Войни със Северното войнство води неведнъж и крал Артур.]
	Ала след това отново паднал тежко болен и три дни и три нощи не продумал ни дума. Тогава всички васали много се наскърбили и запитали Мерлин какво ще ги посъветва да сторят.
	— Няма вече никакъв лек — рекъл Мерлин. — Ще бъде волята божия. Но чуйте ме, васали, явете се утре при крал Утер и с божия помощ ще го накарам да проговори.
	И тъй, на другия ден всички васали се явили заедно с Мерлин пред краля. Тогава Мерлин рекъл велегласно на крал Утер:
	— Сър, ще повелите ли синът ви Артур да стане крал, когато изтекат земните ви дни, за да властва над това кралство и над всичко, което ви принадлежи?
	Тогава Утер Пендрагон се обърнал и казал така, че всички да го чуят:
	— Давам му божията и моята собствена благословия и му повелявам да се моли за душата ми. И нека по право и по достойнство да поиска короната според силата на моята благословия.
	И с тези думи предал Богу дух и бил погребан, както подобава на крал. И тогава кралицата, хубавата Игрейн, много скърбила, скърбили и всички васали.



>>	Глава 5
#	Как Артур бил избран за крал и за чудесата и вълшебствата на меча, изтръгнат от един камък от споменатия Артур

	Сетне кралството дълго време било изложено на голяма опасност, защото всички васали, които имали много войници, укрепили силите си и не един и двама се стремели да заемат мястото на краля. Тогава Мерлин отишъл при Кентърбърийския архиепископ и го посъветвал да призове по Коледа под страх от анатема всички васали на кралството и всички благородници, носещи оръжие, по следната причина: Христос, роден в тази нощ, в голямата си милост щял да покаже чрез някакво чудо кой трябва по право да бъде владетел на това кралство, както той самият дошъл на земята, за да стане чрез чудо цар на всички хора. И тъй, по съвет на Мерлин, архиепископът повикал всички васали и благородници, носещи оръжие, да дойдат точно по Коледа в Лондон. И мнозина от тях преди това се изповядали и получили опрощение на греховете си, за да бъдат молитвите им по-лесно чути от Бога.
	И тъй, на уречения ден всички представители на висшите съсловия се събрали в най-голямата църква в Лондон (дали е била „Свети Павел“*, или не, френската книга** не споменава) още преди съмване. И когато минала утринната молитва и първата литургия, в църковния двор, точно зад главния олтар, се явил голям четвъртит камък, подобен на мрамор, и отгоре му издало нещо като стоманена наковалня, висока една стъпка, от която стърчал оголен бляскав меч и върху него със златни букви било написано: ОНЗИ, ЩО ИЗТЕГЛИ ТОЗИ МЕЧ ОТ ТОЗИ КАМЪК И НАКОВАЛНЯТА, Е ПО ПРАВО РОДЕН ЗА КРАЛ НА ЦЯЛА АНГЛИЯ. Удивили се тогаз всички и съобщили за видяното на архиепископа.
	[* _„Свети Павел“_ — има се предвид църквата с това име, строена през XI-XIII век и изгоряла по време на големия пожар в Лондон в 1666 г. На нейното място в 1675 г. била построена от известния архитект Кристофър Рен днешната лондонска катедрала „Свети Павел“.]
	[** В своя разказ Малори много често се позовава на „френската книга“ или просто на „книгата“. Внимателното текстуално изследване показва, че той използва не само френски, но още по-често и английски източници, особено алитеративната поема „Morthe Arthure“. Малори заимства фабули, герои, някои описания, дори фрази и отделни думи, но никъде не е просто преводач. Постоянно внася изменения, измисля епизоди, характеризира посвоему героите и обогатява източниците си с необикновено жив диалог. Позоваването на авторитетни източници — истински или измислени — е широко разпространено явление в средновековната литература, особено между съставителите на исторически съчинения. А тъй като Малори пише своего рода история, както казва и Какстън, такова позоваване на авторитетни източници се налага от самия жанр.]
	— Повелявам да останете в църквата и да се молите Богу — рекъл той. — Никой да не докосва меча, додето не свърши главната литургия.
	Когато била отслужена и последната литургия, всички васали отишли да видят камъка и меча. И като прочели надписа, онези, които желаели да се възкачат на кралския трон, опитали силите си. Но никой не могъл да измъкне меча, нито да го помръдне.
	— Не е сред вас този, който ще носи меча — рекъл архиепископът, — ала бъдете сигурни, че Бог ще извести кой е той. Но чуйте съвета ми. Нека поставим тук десетима рицари, мъже с добро име, за да пазят този меч.
	Тъй и сторили и сетне оповестили, че всеки, който желае, може да се опита да заслужи меча. И на Нова година бароните устроили турнир* с двубои, в който имали право да участват всички рицари, които пожелаели. И всичко това било сторено, за да се съберат бароните и простолюдието, тъй като архиепископът се надявал, че Бог ще посочи тогова, комуто е съдено да притежава меча.
	[* В средновековните турнири рицарите се сражавали или в единични схватки — двубои на кон с копие или пешком с меч, или пък в общи боеве — една въоръжена група срещу друга. Понякога чрез двубой се решавал и изходът от продължителни сражения при почти равни сили по време на война. Всяка воюваща страна определяла свой застъпник и изходът от двубоя решавал кой е победител във войната.
	Рицарски двубои ставали и при всяка среща на въоръжени рицари, понякога без какъвто и да е повод — просто като един вид спортно състезание. В тези случаи борбата рядко се водела докрай — тоест до смърт, а само докато единият от тях се признаел за победен.]
	И тъй, на Нова година, след църковната служба, бароните излезли на полето край града на коне, едни, за да участват в двубои, а други — в общия турнир. И случило се тъй, че сър Ектор, който владеел обширни земи край Лондон, също излязъл за двубой, а с него яздели синът му сър Кей и младият Артур, млечният му брат. И сър Кей вече бил получил рицарско звание на празника Всех святих*. Ала додето яздели към мястото на турнира, сър Кей забелязал, че няма меч, тъй като го бил забравил в бащиния си дом, та помолил младия Артур да се върне и да му го донесе.
	[* _Всех святих_ — църковен празник, 1 ноември.]
	— На драго сърце — рекъл Артур и препуснал за меча. Ала като стигнал у дома, стопанката и всички други били вече излезли да гледат турнира. Тогава Артур се разгневил и си рекъл: „Ще ида в църквата и ще взема меча, който е забит в камъка, защото брат ми, сър Кей, не бива да остане без меч в такъв ден.“ И като стигнал в църковния двор, сър Артур слязъл от коня и го вързал за оградата. Отишъл при камъка и не заварил там рицарите, защото всички били отишли на турнира. И тогаз хванал меча за дръжката и като дръпнал силно, с лекота го изтеглил от камъка. Сетне яхнал пак коня си и яздил, додето настигнал брат си, сър Кей, и му връчил меча.
	И щом сър Кей видял меча, разбрал, че това е мечът от камъка, и като препуснал, отишъл при баща си, сър Ектор, и му казал:
	— Сър, ето меча от камъка и поради това аз трябва да бъда крал на тази страна.
	Когато сър Ектор видял меча, върнал се към църквата и като стигнали там, тримата слезли от конете си и влезли вътре. И тук той накарал сър Кей да се закълне над Библията и да каже как се е сдобил с този меч.
	— Сър — рекъл сър Кей, — чрез брат си Артур, защото той ми го донесе.
	— Откъде взехте този меч? — запитал сър Ектор Артура.
	— Сър, ще ви кажа. Когато отидох вкъщи да взема меча на брат си, нямаше кой да ми го даде и тогава си рекох, че брат ми, сър Кей, не бива да остане без меч, и затова веднага дойдох тук и изтеглих меча без всякакво усилие.
	— Имаше ли някакви рицари край меча? — попитал Ектор.
	— Не — отвърнал Артур.
	— Сега разбирам — казал му тогава сър Ектор, — че вие трябва да бъдете крал на тази страна.
	— Защо — попитал Артур, — и по каква причина?
	— Сър — отвърнал Ектор, — защото Бог желае това, тъй като никой не може да изтегли този меч, освен онзи, който по право трябва да бъде крал на страната. Сега дайте да видя можете ли да сложите меча там, където беше, и пак да го изтеглите.
	— Няма нищо по-лесно от това — рекъл Артур и втъкнал меча в камъка, а после сър Ектор се опитал да го измъкне и не успял.



>>	Глава 6
#	Как крал Артур на няколко пъти изтеглил меча

	— Сега опитай ти — рекъл сър Ектор на сър Кей.
	И той задърпал меча с все сила, ала не успял да го изтръгне от камъка.
	— Сега опитайте вие — рекъл сър Ектор на Артур.
	— На драго сърце — отвърнал Артур и с лекота измъкнал меча. И тогаз сър Ектор коленичил пред него, а също и сър Кей.
	— Ах — рекъл Артур, — скъпи ми татко и братко, защо коленичите пред мене?
	— Не, не, господарю Артур, не е истина това. Никога не съм ви бил баща, нито съм от вашия род, но виждам, че вие сте от по-висок род, отколкото съм предполагал.
	И тогава сър Ектор му разказал всичко — как го взел да го отгледа и по чие нареждане и как Мерлин му го предал. И Артур много се наскърбил, че сър Ектор не му е баща.
	— Сър — рекъл сър Ектор на Артур, — ще бъдете ли към мен добър и милостив господар, когато станете крал?
	— Тежка ще бъде вината ми, ако постъпя другояче — отвърнал Артур, — защото вие сте този, комуто дължа най-много на света, както и на моята добра господарка и майка, жена ви, която ме е откърмила и отгледала като свое собствено дете. И ако един ден по божия милост наистина стана крал, искайте от мен всичко, което мога да направя, и аз няма да ви откажа. Боже опази да ви откажа!
	— Сър — рекъл сър Ектор, — няма да искам нищо друго от вас, освен да направите сър Кей, млечния си брат, сенешал* на всички свои владения.
	[* _Сенешал_ — управител на двора на феодален владетел.]
	— Тъй ще бъде — отвърнал Артур. — И заклевам се в живота си, че никой друг освен него не ще получи тази длъжност, додето той и аз сме живи.
	Сетне отишли при архиепископа и му разказали кой и как е изтеглил меча. И на Богоявление* всички благородници отново се събрали и мнозина се опитали да вземат меча. Ала и този път, пред собствените им очи, никой не успял да го измъкне освен Артур. И това силно разгневило мнозина от лордовете и те рекли, че е позор за тях и за кралството да ги управлява момче, в чиито жили не тече благородна кръв. И понеже не могли да се споразумеят, отложили решението си до Сретение Господне** и наредили на този ден всички отново да се съберат там. А на десетте рицари заповядали през това време да пазят меча денем и нощем, и те разпънали над камъка голям шатър, и петима от тях непрекъснато бдели над него.
	[* _Богоявление_ — църковен празник, 6 януари.]
	[** _Сретение Господне_ — църковен празник, 2 февруари.]
	И тъй, на Сретение Господне още много лордове дошли с надеждата да заслужат меча, ала никой не успял. И както сторил Артур по Коледа, тъй направил и на Сретение Господне и изтеглил меча без усилие. Тогава благородниците люто се разсърдили и отново отложили решението си, додето не дойде големият празник Великден. И както сполучил Артур преди, тъй сполучил и на Великден, ала въпреки това някои от по-могъщите лордове възнегодували, че Артур ще стане крал, и пак отложили решението, този път за празника Петдесетница*. Тогава, по съвет на Мерлин, Кентърбърийският архиепископ наредил да повикат най-добрите рицари и онези, на които крал Утер най-много вярвал и които най-много обичал, додето бил жив. И на тези рицари — сър Бодуин Бретански, сър Кей, сър Улфиус и сър Брастиас — заръчали да пазят Артур. И тъй всички те и мнозина други не се отделяли от Артур ни денем, ни нощем, до празника Петдесетница.
	[* _Петдесетница_ — църковен празник, осем седмици след Великден.]



>>	Глава 7
#	Как крал Артур бил коронясан и как си избрал дворцови служители

	И на Петдесетница всеки, който пожелал, се опитал да изтегли меча, ала никой не успял освен Артур, който го измъкнал пред погледа на присъстващите там лордове и хора от народа. И хората от народа веднага викнали:
	— Искаме Артур да ни бъде крал! Няма да отлагаме повече, защото виждаме, че божията воля е той да ни бъде крал, и който се противи, ще го убием!
	После всички, и бедни, и богати, тозчас коленичили и замолили Артур да им прости, че са отлагали решението си тъй дълго. И Артур им простил, и взел меча в двете с ръце, та го положил на олтара пред архиепископа. И бил посветен в рицарство от най-достойния мъж сред всички присъстващи.
	И тъй, веднага след това била извършена и коронацията. И заклел се Артур пред лордовете и пред народа си да бъде достоен и справедлив крал от този ден до края на живота си. И приканил всички васали да влязат и да му отдадат почит като на крал. И много тъжби били отправени към него за неправди, извършени след смъртта на крал Утер, защото много лордове, рицари, дами и благородници били лишени от земите им. И крал Артур наредил земите да се върнат на притежателите им. Като свършил това и тъй сложил ред във всички владения край Лондон, кралят провъзгласил сър Кей за сенешал на Англия, сър Бодуин Бретански направил главен военачалник, сър Улфиус — управител на двореца, а сър Брастиас — пазител на земите отвъд реката Трент*, защото по това време там били главно враговете на краля. Ала не след дълго Артур завоювал целия Север, Шотландия и подвластните й земи. А също и онази част от Уелс, която не признавала властта му. Но той победил и тях, както и всички останали, благодарение на собствената си храброст и храбростта на своите рицари на Кръглата маса.
	[* _Трент_ — голяма река в Северна Англия.]



>>	Глава 8
#	Как крал Артур уредил на Петдесетница голямо празненство в Уелс и кои крале и лордове дошли на празненството

	Тогава кралят отишъл в Уелс и разгласил, че след коронацията си в град Карлеон*, урежда на Петдесетница голямо празненство. За празненството дошъл Лот, крал на Лодиан и Оркни, е петстотин рицари. Дошъл на празненството и Уриенс, крал на Гор, с четиристотин рицари. Дошъл и крал Нантрес Гарлотски със седемстотин рицари, и кралят на Шотландия с шестстотин рицари, макар и сам да бил още съвсем млад мъж. На празненството дошъл и един крал, когото наричали Краля със стоте рицари, но той и воините му били отлично въоръжени във всяко отношение. Дошъл и кралят на Карадос с петстотин рицари. И крал Артур се възрадвал, тъй като мислел, че всички тези крале и рицари били дошли с голяма любов към него и е цел да му окажат почит на това празненство. И затуй кралят много се зарадвал и пратил на кралете и рицарите скъпи дарове. Ала кралете отказали да ги приемат и позорно наругали пратениците, като рекли, че не е достойно за тях да приемат дарове от едно голобрадо момче, в чиито жили не тече благородна кръв, и заръчали да му кажат, че не щат даровете му, а са дошли самите те да му поднесат дар с острите си мечове между главата и раменете. Затова били дошли тука, рекли те ясно на пратениците, защото за тях било позор да гледат едно момче да управлява такова велико кралство като тази страна. С този отговор пратениците си тръгнали и него предали на крал Артур. И тогава, по съвет на васалите си, той се оттеглил в яка крепост с петстотин храбри, верни воини. И скоро гореспоменатите крале обсадили крепостта, ала крал Артур бил добре снабден с припаси.
	[* _Карлеон_ — сега предградие на гр. Нюпорт в Уелс, стар римски укрепен град от I в., чиито развалини народната фантазия свързала с легендите за Артур.]
	И след петнайсет дни в Карлеон се явил Мерлин. И всички крале много му се зарадвали и го попитали:
	— По каква причина провъзгласихте това момче Артур за наш крал?
	— Благородни лордове — рекъл Мерлин, — ще ви открия причината — той е син на Утер Пендрагон, роден в законен брак от Игрейн, съпруга на херцога на Тинтагил.
	— Тогава е бил заченат в грях — рекли всички.
	— Не — отвърнал Мерлин, — Артур бе заченат повече от три часа след смъртта на херцога, а тринайсет дни по-късно крал Утер се ожени за Игрейн. С това доказвам, че не е незаконороден и макар някои да отричат правото му, той все пак ще бъде крал и ще победи всичките си врагове. И преди да умре, дълго ще царува над Англия и ще му се подчинят Уелс, Ирландия и Шотландия, и още много други кралства, които не ще изброявам сега.
	И тогава едни от кралете се удивили на думите на Мерлин и си помислили, че може и да е така, както казва, ала други му се надсмели, като например крал Лот. Трети пък го нарекли магьосник. Накрая все пак се споразумели с Мерлин крал Артур да дойде и сам да разговаря с кралете, като го уверили, че зло няма да му се случи ни на идване, ни на отиване. И тъй, Мерлин отишъл при крал Артур и като му разказал какво е сторил, заръчал му да не се бои, ами да иде и без страх да говори с тях; и да не ги щади, а да им отвръща като техен крал и вожд, защото, независимо от волята им, той ще надвие всичките.



>>	Глава 9
#	Първата война на крал Артур и как той спечелил сражението

	Тогава крал Артур излязъл от крепостта с двойна ризница под плаща си и с него тръгнали Кентърбърийският архиепископ и сър Бодуин Бретански, сър Кей и сър Брастиас, понеже тези били най-почитаните мъже сред приближените му. И като се срещнали на уреченото място, от двете страни изрекли не смирени, а решителни слова. Ала крал Артур всеки път им отвръщал смело и казвал, че на всяка цена ще ги накара да се преклонят пред властта му. И тъй се разделили с гняв и крал Артур им казал „сбогом“ и те му отвърнали със „сбогом“. Тогава кралят се върнал в крепостта, въоръжил се, въоръжил и всичките си рицари.
	— Какво ще сторите сега? — рекъл Мерлин на кралете. — Най-добре ще бъде да отстъпите, защото няма да го победите, па макар и да сте десет пъти по-много на брой.
	— Бива ли да се боим от думите на един съногадател? — рекъл крал Лот.
	Тогаз Мерлин в миг изчезнал и като се явил при Артур, посъветвал го да се хвърли в яростен бой с тях. А в туй време триста от най-смелите воини измежду привържениците на кралете се присъединили към Артур и това силно го възрадвало.
	— Сър — рекъл Мерлин на крал Артур, — не се сражавайте с меча, който придобихте чрез чудо, додето не видите, че нещата вървят на зле. Тогаз го изтеглете и се хвърлете в боя най-смело.
	И тъй, крал Артур незабавно ги нападнал в стана им. И сър Бодуин, сър Кей, и сър Брастиас с чудна сила нанасяли смъртоносни удари наляво и надясно, а крал Артур размахвал меч от коня си и вършел такива славни подвизи, че много от кралете се радвали на делата и издръжливостта му. Тогава крал Лот връхлетял отзад, а също и Краля със стоте рицари и крал Карадос и тримата се нахвърлили яростно върху Артур откъм гърба. Тозчас сър Артур и рицарите му се обърнали и започнали да сипят удари напред и назад, и крал Артур бил винаги сред първите в боя, додето убили коня, който яздел. И тогава крал Лот го повалил на земята, ала четиримата му рицари го вдигнали и го качили на друг кон. И в миг изтеглил той меча си Екскалибур и острието му блеснало тъй ярко в очите на враговете, сякаш пламнали трийсет факли. И скоро крал Артур ги отблъснал и избил мнозина от тях. Тогава народът на Карлеон се надигнал с криваци и сопи и погубил много рицари. Ала кралете свикали около себе си останалите рицари и като препуснали, избягали от полесражението. А Мерлин отишъл при крал Артур и го посъветвал да не ги преследва по-нататък.



>>	Глава 10
#	Как Мерлин посъветвал крал Артур да повика крал Бан и крал Борс и какво решили за войната

	И тъй, след празненството, крал Артур се върнал в Лондон и по съвета на Мерлин свикал васалите си, тъй като Мерлин го предупредил, че шестимата крале, които воювали с него, в най-скоро време ще дойдат да отмъстят нему и на кралството му. И затова кралят поискал съвет от всички свои васали. Съвет те не могли да му дадат, но рекли, че няма да отстъпят пред никого в боя.
	— Добри думи казахте — отвърнал крал Артур — и аз ви благодаря за голямата смелост. Но моля всички нас, които ме обичате, да поговорите с Мерлин. Добре знаете колко много е сторил за мен и колко е мъдър и като се яви пред вас, от сърце го помолете за най-добър съвет.
	И всички васали отговорили, че ще го помолят най-горещо. И тогава повикали Мерлин и всички васали горещо го замолили за най-добър съвет.
	— Ще ви кажа — рекъл Мерлин. — Предупреждавам ви, че вашите врагове са твърде силни и рядко са се раждали по-добри воини, а при това те вече са привлекли на своя страна още четирима крале и един могъщ херцог и ако нашият крал влезе в бой с тях, без да има повече рицари, отколкото може да събере в пределите на пашата страна, ще бъде победен и убит.
	— Какво е най-добре да сторим в такъв случай? — запитали всички васали.
	— Ще ви кажа — отвърнал Мерлин. — Отвъд морето има двама братя — крале, които се славят с мощните си десници. Единият се нарича Бан, крал на Бенуик, а другият се нарича Борс, крал на Галия, което ще рече — Франция. И е тези двама крале воюва един могъщ владетел, крал Клаудас, заради една крепост. И люто воюват те помежду си. Ала този Клаудас има толкова владения, от които сбира храбри рицари, че твърде лесно успява да надвие двамата крале. Затуй ето моя съвет — нека нашият крал и господар да изпрати при крал Бан и крал Борс двама доверени рицари с мъдро съчинени писма, в които да се казва, че ако те дойдат да посетят крал Артур и неговия двор и му помогнат във войните, които води, той се заклева да им помогне във войната срещу крал Клаудас. Е, какво ще кажете за този съвет? — запитал Мерлин.
	— Добър е съветът — рекли кралят и всички васали.
	И веднага, без да се бавят, определили двама рицари да отидат с послание при двамата крале. И приготвили писма с благи думи, както пожелал крал Артур. Избрали Улфиус и Брастиас за пратеници и те потеглили с добри коне и добро въоръжение според тогавашния обичай, преминали морето и поели към град Бенуик. Ала по пътя ги забелязали осем рицари и веднага се изпречили в една теснина пред Улфиус и Брастиас и искали да ги пленят. А те ги помолили да ги пуснат да минат, тъй като били пратеници на крал Артур и отивали при кралете Бан и Борс.
	— Щом е тъй — рекли осемте рицари, — ще умрете или ще ви пленим, защото ние сме рицаря на крал Клаудас.
	И тозчас двама от тях насочили копията си и Улфиус и Брастиас насочили своите и яростно се втурнали насреща им. И копията на Клаудасовите рицари се строшили, а техните останали здрави. И те повалили двамата рицари на земята и като ги оставили да лежат там, продължили пътя си. Тогава другите шестима рицари препуснали напред да ги пресрещнат пак, а Улфиус и Брастиас повалили още двамина и продължили нататък. И при четвъртата, теснина се срещнали с последните двама и тях повалили. И тъй, ни един от осемте рицари не останал без тежки рани.
	И когато стигнали в Бенуик, случило се, че и двамата крале, Бан и Борс, били там. И като научили тези крале, че са дошли пратеници, заръчали на двама славни рицари да ги посрещнат, единият на име Лионс, палернски владетел, а другият — сър Фарианс, уважаван рицар. Те запитали пратениците откъде идват и онези им отговорили, че са дошли от името на крал Артур, крал на Англия. И те ги прегърнали и много им се зарадвали. И когато двамата крале разбрали, че са пристигнали пратеници на Артур, приели ги, без да се бавят, и разговаряли с тях най-сърдечно, като рекли, че им се радват повече, отколкото на всички крале по света. И тогаз пратениците целунали писмата и им ги предали и когато Бан и Борс разбрали какво пише в тях, зарадвали им се още повече. И след като бързо прочели писмата, отговорили им, че ще изпълнят желанието на крал Артур, а Улфиус и Брастиас могат да останат при тях колкото си щат и ще бъдат най-добре дошли в пределите на техните владения. Тогаз Улфиус и Брастиас разказали на кралете за приключенията си по пътя с осемте рицари.
	— Аха — рекли Бан и Борс, — тези рицари са наши добри приятели. Ако бяхме научили за тях по-рано, нямаше така лесно да се отърват.
	И тъй, Улфиус и Брастиас били отлично приети и получили скъпи дарове, колкото можели да носят, и устен и писмен отговор, че двамата крале ще дойдат колкото могат по-скоро при Артур.
	И тъй, двамата рицари поели обратно, прекосили морето и се върнали при господаря си и му казали как са сполучили, на което крал Артур много се зарадвал.
	— Кога предполагате, че ще бъдат тук двамата крале?
	— Сър — отвърнали те, — преди празника Всех святих.
	Тогава кралят наредил за този ден да се уреди голямо празненство и да се устрои голям турнир. И преди Всех святих дошли отвъд морето двамата крале с триста рицари, и всички до един били добре подготвени и за мир, и за война. И крал Артур ги посрещнал на десет мили от Лондон и радостта им била безкрайна.
	И на богатото угощение на Всех святих тримата крале седели в залата и ги обслужвали сенешалът сър Кей, виночерпецът сър Лукан, син на херцог Корнеус, и сър Грифлет, син на Кардол, понеже те тримата били най-издигнатите сред всички, които обслужвали кралете. Сетне, след като се умили и станали от трапезата, всички рицари, които щели да участват в турнира, се приготвили. И когато яхнали конете си, броят им бил седемстотин. Тогава Артур, Бан и Борс, заедно с Кентърбърийския архиепископ и сър Ектор, бащата на Кей, седнали под един балдахин от златоткан плат, а до тях се настанили много благородни дами, за да наблюдават турнира и да отсъдят кой рицар е най-добър.



>>	Глава 11
#	За големия турнир, уреден от крал Артур и двамата крале Бан и Борс, и как проводили пратеници отвъд морето

	Сетне крал Артур и двамата крале разделили своите рицари на две групи и тристате рицари от Галия и Бенуик се събрали на едната страна. Тогаз много храбри рицари вдигнали щитове и насочили напред копията си. Първи в двубой се впуснали Грифлет и един френски рицар, някой си Ладинас, и двамата се сблъскали тъй яростно, че всички се смаяли. И така се сражавали те, че щитовете им се разхвърчали на парчета, а конете и воините паднали наземи. И тъй дълго останали проснати по гръб френският и английският рицари, че всички ги сметнали за мъртви. Когато виночерпецът Лукан видял, че Грифлет е паднал, качил го отново на кон и двамата извършили чудни подвизи срещу мнозина млади рицари. Тогава и сър Кей излязъл от засада с петима рицари и шестимата повалили шестима други. И славни подвизи извършил на този ден сър Кей и никой не се проявил така добре като него. После дошли Ладинас и Грасиан, двама френски рицари, и се сражавали тъй храбро, че всички ги похвалили. След това излязъл смелият рицар сър Плацидас и се срещнал със сър Кей и го повалил заедно с коня му, от което сър Грифлет люто се разгневил и се хвърлил тъй яростно срещу сър Плацидас, че повалил на земята и него, и коня му. Ала щом петимата рицари разбрали, че сър Кей е паднал, побеснели от гняв и всеки от тях повалил по един рицар.
	Когато крал Артур и двамата крале видели, че и от двете страни страстите се разгарят, яхнали коне и обявили, че всички рицари трябва да се разотидат по домовете си. Сетне се прибрали, свалили доспехите си и отишли на молитва, а след туй седнали да вечерят. Като се нахранили, тримата крале се оттеглили в една градина и там дали наградата на сър Кей, сър Лукан и сър Грифлет. После се събрали на съвет и с тях били и Гуенбаус, брат на сър Бан и сър Борс, учен и мъдър мъж, а също и Улфиус, Брастиас и Мерлин. И като свършил съветът, всички си легнали.
	А на другия ден отишли на литургия, после на обед и след това пак се събрали на съвет и дълго спорили как е най-добре да постъпят. Накрая решили да изпратят Мерлин с някакъв знак — а именно пръстена на крал Бан — при неговите хора и при хората на крал Борс, а Грациан и Плацидас да се върнат и да пазят крепостите и земите им според нарежданията на крал Бан от Бенуик и крал Борс от Галия. И тъй, те прекосили морето и се върнали в Бенуик. И когато хората там видели пръстена на крал Бан, а също и Грациан и Плацидас, останали доволни и запитали как са кралете, и силно се възрадвали, че са добре и живеят в съгласие. И както били заръчали техните господари и владетели, воините начаса се приготвили за път и се събрали петнайсет хиляди конници и пехотинци, всички добре снабдени с припаси по съвет на Мерлин. Ала Грациан и Плацидас трябвало да останат, и да набавят храна и оръжие за крепостите, за в случай, че ги нападне крал Клаудас.
	Сетне Мерлин се отправил назад, добре снабден с храна за пътуване по море и по суша. И като стигнал морския бряг, върнал обратно пехотинците и взел със себе си само десет хиляди конници, от които повечето били въоръжени, качил ги всичките на кораби и тъй преминал по море до Англия и слязъл в Доувър.
	Тогава, понеже бил мъдър, Мерлин повел войнството на север по най-тайни пътища, додето стигнал до гората Бедегрейн и там ги скрил в една долина.
	После Мерлин отишъл при Артур и двамата крале и им казал какво е свършил. И те много се зачудили как може жив човек тъй бързо да иде и да се върне. Накрая Мерлин им рекъл, че в гората Бедегрейн има десет хиляди добре въоръжени воини. И тогава нямало какво повече да се говори, ами цялото войнство на Артур яхнало конете, както им бил наредил той още отпреди. И така пътували денем и нощем с двайсет хиляди воини, а Мерлин заръчал никой да не се движи било на кон, било пеша отсам реката Трент, без да носи знак от крал Артур, и благодарение на това враговете на краля не смеели да изпращат там съгледвачи, както правели по-рано.



>>	Глава 12
#	Как единайсет крале събрали огромно войнство против крал Артур

	И тъй, не след дълго тримата крале пристигнали в крепостта Бедегрейн и там намерили отлична и добре въоръжена дружина, което много ги зарадвало. И не им липсвали никакви припаси.
	А ето каква била причината да се събере северното войнство — шестимата крале били разгневени поради презрението и позора, които понесли в Карлеон. И тези шестима крале привлекли на своя страна още петима крале. И започнали да събират хората си и се врекли да споделят слава и неволи, докато не сразят Артура. И всички положили клетва. Първи се заклел херцог Камбенет, че ще доведе пет хиляди воини, които вече били готови на конете си. После се заклел крал Брандегорис от Странгор, че ще доведе пет хиляди конници. После се заклел крал Кларенс от Нортъмбърланд, че ще доведе три хиляди воини. После се заклел Краля със стоте рицари, който бил крайно смел млад мъж, че ще доведе четири хиляди конници. После се заклел крал Лот, славен рицар, баща на сър Гауейн, че ще доведе пет хиляди конници. Заклел се още и крал Уриенс, баща на сър Юуейн от Гор, че ще доведе шест хиляди конници. Заклел се също крал Идрис от Корнуол да доведе пет хиляди конници. Заклел се също крал Агуизанс от Ирландия да доведе пет хиляди конници. Заклел се и крал Нантрес да доведе пет хиляди конници. Заклел се и крал Карадос да доведе пет хиляди конници. Така цялото им войнство достигнало петдесет хиляди отлични конници и десет хиляди пехотинци, все яки мъже. Скоро те се събрали, яхнали конете си и поели напред, ала първо изпратили съгледвачи, понеже единайсетте крале искали да обсадят крепостта Бедегрейн. И щом сторили това, потеглили срещу Артур и оставили само малък брой воини да поддържат обсадата на крепостта, тъй като тя била вярна на Артур и хората в нея не се предали.



>>	Глава 13
#	За съня, който споходил Краля със стоте рицари

	И тъй, по съвета на Мерлин изпратили напред съгледвачи да проучат местността и те пресрещнали съгледвачите от север и ги принудили да кажат по кой път ще мине войнството им, а после съобщили това на Артур. И като се вслушали в съвета на крал Бан и крал Борс, опожарили и опустошили всички места, през които щял да мине врагът.
	Две нощи преди битката Краля със стоте рицари сънувал чуден сън — че уж повял буен вятър и сринал крепостите и градовете им, а сетне придошла вода и ги отнесла. Всички, които чули за съня, рекли, че туй е поличба за голяма битка.
	После, като узнали по кой път ще минат единайсетте крале и къде ще нощуват, по съвета на Мерлин ги нападнали посред нощ в шатрите им. Ала стражите около лагера се развикали:
	— На оръжие, лордове, защото враговете ви са близо!



>>	Глава 14
#	Как единайсетте крале и войнството им се сражавали срещу Артур и неговото войнство и за извършените големи бойни подвизи

	Тогаз крал Артур и крал Бан, и крал Борс се нахвърлили отгоре им с такава ярост, че шатрите рухнали над главите на враговете им. Ала единайсетте крале с мъжествена смелост приели боя и през тази нощ паднали убити десет хиляди храбри борци. И предстояли им още много трудности, ала те все пак имали петдесет хиляди отлични воини. Накрая започнало да се разсъмва.
	— Чуйте сега съвета ми — рекъл Мерлин на тримата крале. — Нека крал Бан и крал Борс със своите десет хиляди воини да залегнат в гората наблизо скришом, без да ги усетят, още преди да се е зазорило, и да не мърдат оттам, додето вие и вашите рицари водите тук дълга битка е враговете. А като стане светло, пренесете сражението точно на пътя им, та да могат да видят цялата ви войска. Щом видят, че имате само около двайсет хиляди воини, ще съберат смелост и с радост ще ви пуснат да минете по този път.
	И тогава тримата крале и всички васали рекли, че думите на Мерлин са мъдри, и направили както той ги научил.
	И тъй, когато на сутринта войските се изправили една срещу друга, бойците от север много се окуражили. Тогаз Улфиус и Брастиас повели напред три хиляди воини и смело ги нападнали на пътя, и секли врага наляво и надясно с чудна сила. Щом единайсетте крале видели, че толкова малка дружина върши такива подвизи, засрамили се и яростно се хвърлили срещу тях. И скоро конят на сър Улфиус рухнал убит под краката му, ала той и без кон продължил да се бие с чудна храброст. Но херцог Юстас Камбенетски и крал Кларенс от Нортъмбърланд неспирно връхлитали отгоре му. И когато Брастиас видял какво става с другаря му, ударил херцога с копие тъй силно, че конят и ездачът грохнали на земята. Туй видял крал Кларенс, втурнал се срещу Брастиас и двамата се сблъскали с такава сила, че и коне, и ездачи паднали наземи и дълго лежали зашеметени, а краката на конете били счупени над коленете.
	Тогаз в боя се намесил сенешалът сър Кей с шестима другари и се сражавал отлично. Сетне дошли единайсетте крале и скоро Грифлет бил повален заедно с коня, а после бил повален и виночерпецът Лукан заедно с коня си от крал Брандегорис, крал Идрис и крал Агуизанс. И още по-ожесточена станала битката.
	Когато сър Кей видял, че Грифлет няма кон, втурнал се към крал Нантрес и го повалил, а после завел коня му при Грифлет и помогнал на другаря си да го възседне. Със същото копие сър Кей повалил крал Лот и тежко го ранил. Като видял това Краля със стоте рицари, втурнал се срещу сър Кей, повалил го, взел му коня и го дал на крал Лот, а той му рекъл: „Сполай ти!“ Когато сър Грифлет видял сър Кей и виночерпеца Лукан без коне, грабнал остро копие, дълго и яко, хвърлил се върху Пинел, храбър воин, повалил го заедно с коня, а после взел коня му и го дал на сър Кей.
	Когато крал Лот видял крал Нантрес без кон, нападнал Мелот де ла Рош и го повалил заедно с коня, а после дал коня му на крал Нантрес и му помогнал да го възседне. Също и Краля със стоте рицари видял крал Идрис без кон, втурнал се срещу Гуинас де Блоа и го повалил заедно с коня му, а после дал коня му на крал Идрис и му помогнал да го възседне. А крал Лот повалил Кларенс от Дивата гора и дал коня му на херцог Юстас. И тъй, когато всички единайсет крале били отново на коне, се събрали и рекли, че ще си отмъстят за загубите, нанесени им през този ден.
	В туй време с гневен лик в боя се хвърлил сър Ектор и видял Улфиус повален на земята в смъртна опасност, стъпкан под краката на конете. Тогава крал Артур като лъв се хвърлил срещу крал Краделмент от Северен Уелс и го ударил от лявата страна така, че конят и ездачът паднали. После хванал коня за юздата, завел го при Улфиус и рекъл:
	— Вземи този кон, стари ми приятелю, защото много ти е нужен кон.
	— Сполай ви! — рекъл Улфиус.
	Сетне крал Артур извършил такива бойни подвизи, че всички се удивили. Когато Краля със стоте рицари видял крал Краделмент без кон, втурнал се срещу сър Ектор, бащата на сър Кей, който имал хубав кон, повалил го, дал коня му на краля и му помогнал да го възседне. Ала щом крал Артур видял Краделмент да язди коня на сър Ектор, разгневил се и ударил с меча си краля по шлема с такава сила, че една четвърт от шлема и щита му се отцепили, мечът се врязал в шията на коня и кралят рухнал наземи заедно с коня си. После сър Кей се сражавал със сър Морганор, сенешал на Краля със стоте рицари, повалил го и дал коня му на баща си, сър Ектор. Тогава сър Ектор връхлетял върху един рицар на име Ларданс, повалил го и завел коня му на сър Брастиас, който бил останал без кон и се намирал в голяма опасност. След това Брастиас видял виночерпеца Лукан да лежи като мъртъв под краката на конете, а сър Грифлет с все сили се мъчел да го избави, защото четиринайсет рицари едновременно нападали сър Лукан. И тогава Брастиас ударил едного по шлема с такава сила, че мечът потънал чак до зъбите му, втурнал се после към друг и го ударил така, че едната му ръка отхвръкнала на земята, сетне се хвърлил срещу трети и го ударил така, че ръката от рамото му отхвръкнала на земята. И когато Грифлет видял, че има кой да му помага, ударил един рицар по челото с такава сила, че главата и шлемът му се търколили в прахта. Тогава Грифлет взел коня на този рицар, завел го на сър Лукан и го помолил да яхне този кон и да отмъсти за получените рани. А преди това Брастиас бил посякъл един рицар и дал коня му на Грифлет.



>>	Глава 15
#	Още за същата битка

	После Лукан видял крал Агуизанс, който току-що бил посякъл Морис де ла Рош, и се хвърлил срещу него с късо яко копие, и му нанесъл такъв удар, че той паднал заедно с коня си на земята. Видял Лукан без коне и Белиас от Фландрия, и сър Гуинас, и двамата смели рицари, и така се разбеснял, че убил двама млади рицари и дал на другарите си техните коне. И още по-ожесточена станала битката, ала Артур бил доволен, че всички негови рицари са пак на кон и се сражават тъй яростно, че глъчката отеквала над гори и води. Тогава крал Бан и крал Борс също се приготвили за бой, надянали брони и взели щитове, и рицарите им били толкова храбри, че мнозина от тях тръпнели и се тресели от настървение.
	През всичкото това време Лукан и Гуинас, заедно с Бриан и Белиас от Фландрия се сражавали ожесточено срещу шестима крале — крал Лот, крал Нантрес, крал Брандегорис, крал Идрис, крал Уриенс и крал Агуизанс — и с помощта на сър Кей и сър Грифлет ги притискали тъй здраво, че те едва успявали да се отбраняват. Ала когато крал Артур видял, че битката още дълго не ще достигне своя край, разярил се като лъв, взел да пришпорва коня си ту на една, ту на друга страна и не се укротил, додето не убил двайсет рицари. Сетне наранил крал Лот в рамото и го принудил да напусне полесражението. А сър Кей и сър Грифлет извършили големи бойни подвизи заедно с крал Артур.
	После Улфиус, Брастиас и сър Ектор влезли в схватка с херцог Юстас, крал Краделмент и крал Кларенс от Нортъмбърланд, и с крал Карадос и Краля със стоте рицари. И така се били тези рицари срещу кралете, че ги принудили да напуснат полесражението. Тогава крал Лот дълбоко се натъжил заради раните си и заради своите другари и рекъл на десетте крале:
	— Ако не сторите туй, което ще ви науча, всички ще бъдем избити и сразени. Нека дойдат с мен Краля със стоте рицари, крал Агуизанс, крал Идрис и херцог Камбенет и ние петимата с петнайсет хиляди воини ще се отстраним оттук, додето вие, останалите шестима крале, се сражавате с вашите дванайсет хиляди воини. А като видим, че достатъчно дълго сте водили бой с врага, ние яростно ще се втурнем в сражение, защото иначе не ще можем да победим, а само така!
	И тъй, по съвета на крал Лот те се оттеглили настрана, а шестимата крале изправили силна войска срещу Артур и дълго се сражавали с него.
	В същото време крал Бан и крал Борс излезли от засадата и авангарда им водели Лионс и Фарианс. И връхлетели тези двама рицари срещу крал Идрис и неговата дружина, и започнала голяма схватка — трошили се копия, блъскали се мечове и много воини и коне били убити и тежко поражение заплашвало крал Идрис. Видял това крал Агуизанс и притиснал Лионс и Фарианс в смъртна схватка, защото и херцог Камбенет ги нападнал с голяма войска, така че животът на тези двама рицари бил застрашен и малко останало да отстъпят, ала все успявали като по чудо да спасят себе си и дружината си. Когато крал Борс видял каква опасност грози тези рицари, дълбоко се наскърбил и се спуснал към тях с такава бързина, че войските му се разлели из полето като черен порой.
	Когато крал Лот съзрял крал Борс, познал го начаса и викнал:
	— Иисусе Христе, избави ни от смърт и страшни рани, защото виждам, че сме пред смъртна опасност! Ей там стои един крал, мъж най-достоен сред достойните, и най-храбрите рицари на света са сбрани в неговото войнство.
	— Кой е той? — запитал Краля със стоте рицари.
	— Крал Борс от Галия — отвърнал крал Лот. — Чудя се как е стигнал тук, без да узнаем.
	— Станало е по съвет на Мерлин — рекъл рицарят.
	— Колкото за това — рекъл крал Карадос, — аз ще вляза в двубой с крал Борс, а вие ще ме избавите, ако стане нужда.
	— Върви — казали всички, — а ние ще направим каквото можем.
	С тези думи крал Карадос и войнството му подкарали конете си с равен ход, додето приближили на хвърлей стрела до крал Борс и тогава двете дружини препуснали с все сила една срещу друга. А знаменосец на крал Борс бил кръщелникът му Блеоберис, силен и безстрашен рицар.
	— Сега ще видим как се бият тези северни воини — рекъл крал Борс.
	И връхлетял той срещу един рицар и тъй го пронизал с копието си, че онзи паднал мъртъв. После изтеглил меча си и извършил такива чудни подвизи, че всички се слисали. А рицарите му не оставали по-назад и се били добре, и скоро крал Карадос бил повален на земята. Тогава дошъл Краля със стоте рицари и спасил крал Карадос със силата на оръжието си, тъй като бил отличен рицар и крал, макар и твърде млад.



>>	Глава 16

	Излязъл тогава на полесражението крал Бан, досущ като разярен лъв, а щитът му бил на зелени и златни ивици.
	— Ах, ах! — рекъл крал Лот. — Сега вече ще претърпим поражение, защото виждам ей там най-храбрия рицар на тази земя и най-славния мъж. Не познава светът други двама братя като крал Бан и крал Борс. Затуй трябва да отстъпим или да мрем. И ако не се оттеглим смело и мъдро, само смърт ни чака.
	Щом излязъл крал Бан на бой, връхлетял тъй яростно, че ударите му отеквали над гори и води. И заплакал крал Лот от скръб и жал, като гледал как толкова много добри рицари срещат смъртта си. И благодарение на голямата мощ на крал Бан двете оттеглящи се северни войнства били принудени да се скупчат заедно от ужас. Ала тримата крале и воините им не преставали да ги громят и тъжно било да се гледа такова огромно множество, обърнато в бягство.
	Тогава крал Лот, Краля със стоте рицари и крал Морганор с невиждана храброст повели хората си и като извършили смели подвизи, цял ден удържали това тежко сражение. Когато Краля със стоте рицари видял какви поражения нанася крал Бан, препуснал към него с коня си и като вдигнал високо меча си, така силно го ударил по шлема, че го зашеметил. Тогава крал Бан се разярил и бясно се втурнал подире му. Съзрял го онзи, вдигнал щита и пришпорил коня си напред, но ударът на крал Бан го настигнал и отцепил парче от щита му, а мечът се хлъзнал по ризницата на гърба му и разсякъл на две места стоманената сбруя на коня, след което се забил в земята. Ала Краля със стоте рицари в миг се изправил на крака и с меча си пронизал коня на крал Бан. Тогаз крал Бан скочил леко от мъртвия си кон и се нахвърлил върху противника си тъй яростно, че го ударил по шлема и той паднал наземи. В гнева си повалил също и крал Морганор, и много храбри рицари и други мъже били поразени.
	Втурнал се тогава в най-жестоката сеч крал Артур и намерил крал Бан сред мъртви воини и мъртви коне да се бие пеши като побеснял лъв, така че никой не можел да се доближи в обсега на меча му, без да получи тежък удар. Тази гледка дълбоко натъжила крал Артур. И самият Артур бил така окървавен, че никой не можел да го познае по щита му, а и мечът му бил целият в кръв и мозък. И като се оглеждал наоколо, крал Артур видял един рицар на чудесен кон и тозчас се втурнал към него, ударил го по шлема с такава сила, че мечът се забил чак в зъбите му и рицарят паднал мъртъв на земята. А Артур хванал коня за юздата, завел го при крал Бан и рекъл:
	— Скъпи братко, вземете този кон, защото имате голяма нужда от него. И знайте, че дълбоко скърбя за тежките ви рани.
	— Те скоро ще бъдат отмъстени — отвърнал Бан, — защото вярвам, че Бог е отредил някои от враговете ми да се каят за стореното.
	— Вярвам, че ще бъде тъй — рекъл Артур, — защото виждам делата ви, макар че не можах да дойда при вас навреме.
	Ала когато крал Бан яхнал коня, започнала нова люта и тежка битка и голяма сеч. И с голямата си мощ крал Артур, крал Бан и крал Борс принудили вражеските рицари да отстъпят малко. Но единайсетте крале и войнството им и този път не побягнали, само се оттеглили в малка гора отвъд една рекичка и си починали там през нощта, защото на полесражението нямало отдих за тях. И на това място единайсетте крале и рицарите им се събрали всички заедно като хора изплашени и в голяма неволя. Ала никой не можел да си пробие път в редиците им, защото те се бранили така здраво и отпред, и отзад, че крал Артур се чудел на храбростта им и люто се гневил.
	— Ах, сър — рекли му тогава крал Бан и крал Борс, — не им се гневете, защото те се държат както подобава на смели воини.
	— Бога ми — рекъл крал Бан, — те са най-добрите бойци и най-храбрите рицари, които съм виждал и за които съм чувал, и тези единайсет крале са най-достойни мъже и ако бяха на ваша страна, никой крал на земята нямаше да има единайсет толкова достойни рицари.
	— Не ми се правят — отвърнал Артур, — защото искат да ме погубят.
	— Добре знаем, че е така — отвърнали крал Бан и крал Борс. — Те са ваши смъртни врагове и са доказали това и по-рано, а днес го потвърдиха с делата си. Жалко, че са така упорити.
	Тогава единайсетте крале се събрали всички заедно и крал Лот им казал:
	— Лордове, трябва да действате другояче, ако не искате пак да претърпим поражение. Виждате колко много хора паднаха и колко храбри мъже загубихме, защото все пазим пехотинците и често за да спасим един пехотинец, губим десет конници. Затуй ето моя съвет — да отделим пехотата, защото наближава нощ и благородният Артур няма да си губи времето с нея, та тя може да се спаси в близката гора. И когато ние, конниците, се съберем, нека всеки крал нареди никой да не напуска полесражението под страх от смъртно наказание. И който види, че някой се кани да бяга, веднага да го убие, защото по-добре е да убием един страхливец, отколкото заради един страхливец да загинем всички. Какво ще кажете? — запитал крал Лот. — Отговорете ми, велики крале!
	— Право казвате — рекъл крал Нантрес.
	Тъй рекли и Краля със стоте рицари, и крал Карадос, и крал Уриенс; също и крал Идрис, и крал Брандегорис; също и крал Краделмент, и херцог Камбенет. Същото рекли и крал Кларенс, и крал Агуизанс И сетне всички се заклели, че ще бъдат верни един на друг до смърт. А който бягал и не се сражавал като тях, щял да бъде убит. После стегнали сбруите, оправили щитовете, взели нови копия и като ги затъкнали на бедрата си, застанали неподвижни като дървета в гора.



>>	Глава 17
#	Още за същата битка и как Мерлин й сложил край

	Когато сър Артур, крал Бан и крал Борс ги видели с всичките им рицари, възхвалили ги за благородната им смелост и рекли, че туй са най-издръжливите бойци, които някога били стъпвали по земята. Тогава четирийсет благородни рицари се приготвили за бой и казали на тримата крале, че ще сразят врага. Ето имената им — Лионс, Фарианс, Улфиус, Брастиас, Ектор, Кей, виночерпецът Лукан, Грифлет Син Божи, Морис де ла Рош, Гуинас де Блоа, Бриан от Дивата гора, Белиас, Морианс от Девичата крепост, Фланедриус от Крепостта на дамите, Анецианс, благороден рицар, кръщелник на крал Борс, Ладинас де ла Рус, Емераус, Каулас, кастеланът Грациан, Блоа де ла Кас и сър Колгреванс от Гор. И всички тези рицари поели напред с подпрени на бедрата копия и здраво пришпорвали конете си, за да препускат с все сила. Тогаз единайсетте крале с част от рицарите си от бързо по-бързо се втурнали насреща им с копия и в битката и двете войнства извършили чудни дела. В най-ожесточения бой влезли Артур, Бан и Борс и секли наляво и надясно, додето конете им потънали до глезените в кръв. Но единайсетте крале и рицарите им все така посрещали Артур гърди в гърди. И много се чудели на това след такава голяма сеч Бан и Борс, ала най-сетне успели да ги отблъснат отвъд една рекичка.
	Дошъл тогава Мерлин, яхнал голям черен кон, и рекъл на Артур:
	— Няма ли да спреш? Не ти ли стига? От някогашните шейсет хиляди сега са останали живи само петнайсет хиляди и време е да речеш „доста“. Защото Бог е разгневен, че не спираш, а още не е дошло времето да бъдат победени онези единайсет крале. И ако не сложиш край на битката, съдбата ще ти измени и враговете ти ще се умножат. Затуй оттегли се в стана си и веднага си почини. И награди рицарите си със злато и сребро, което те напълно заслужиха. Няма достатъчно драгоценни дарове за тях, защото малцината твои воини днес извършиха нечувани дела на храброст срещу най-добрите рицари на света.
	— Истина е — рекли крал Бан и крал Борс.
	— И така — продължил Мерлин, — оттегли се, където желаеш, защото смея да ти обещая, че в продължение на три години те не ще дръзнат да те безпокоят. А дотогава ще чуеш и други вести.
	И рекъл Мерлин още на Артур:
	— Тези единайсет крале имат нови грижи, за които още не подозират. Повече от четирийсет хиляди сарацини са нахлули в земите им и всичко палят и убиват. Обсадили са и крепостта Уондесборо и вършат там големи злини. Затуй не бой се от враговете си през тези три години. Също така, сър, наредете да съберат всичката плячка от това сражение и като я получите, дайте я щедро на тези двама крале Бан и Борс, за да възнаградят с нея рицарите си, и това ще накара достойните мъже от далечни страни по-драговолно да ви служат, когато сте в нужда. А вие можете, когато поискате, да възнаградите своите рицари от собствените си богатства.
	— Добре ме съветваш — отвърнал Артур. — Както си намислил, така ще бъде.
	Когато Бан и Борс получили плячката, те я раздали тъй щедро на рицарите си, както щедро била дадена на тях. Тогава Мерлин се сбогувал с Артур и двамата крале, за да навести своя наставник Блез*, който живеел в Нортъмбърланд. И тъй, тръгнал той и отишъл при наставника си, който много му се зарадвал.
	[* _Блез_ — известен разказвач и летописец от Северен Уелс, чието име се споменава нееднократно във френските романи за Артур.]
	И Мерлин му разказал каква победа пожънали в битката Артур и двамата крале и как свършила тя, и му изредил имената на всички крале и славни рицари, участвали в нея. И тогава Блез написал историята на тази битка дума по дума, всичко както му го разказал Мерлин — как започнала и кой я започнал, също и как свършила и кой победил. И накарал Мерлин своя наставник Блез да опише всяка битка. А също го накарал да опише и всички сражения на славните рицари от Артуровия двор.
	Сетне Мерлин напуснал наставника си и отишъл при крал Артур, който бил в крепостта Бедегрейн, една от крепостите в гората Шъруд*. И така се предрешил Мерлин, че крал Артур не го познал, тъй като бил цял увит в черни овчи кожи, с големи ботуши, с лък и стрели и наметало от груб плат и носел в ръка диви гъски. Туй било на сутринта след Сретение Господне. И крал Артур не го познал.
	[* _Шъруд_ — голяма гора в Нотингамшир, където се е подвизавал легендарният Робин Худ.]
	— Сър — рекъл Мерлин на краля, — ще ми дадете ли дар?
	— Защо пък ще ти давам дар, селяко? — запитал крал Артур.
	— Сър — рекъл Мерлин, — по-добре е да ми дадете в дар туй, дето не ви е в ръката, отколкото да загубите големи богатства, защото там, дето стана голямата битка, има заровено в земята богато съкровище.
	— Кой ти каза това, селяко? — запитал Артур.
	— Мерлин ми каза — рекъл той.
	Тогава Улфиус и Брастиас го познали и се засмели.
	— Сър — рекли тези двама рицари, — тоз, дето говори с вас, е Мерлин.
	И тогава крал Артур много се смутил и се чудел на Мерлин, също и крал Бан и крал Борс. И шегата му развеселила всички.
	Дошла по същото време и една девица, графска дъщеря — името на графа било Санам, а нейното Лионор, и тя била чудно красива девица. Пристигнала тя да отдаде почит на краля, както сторили други лордове след голямото сражение. А крал Артур силно я залюбил, също и тя него. И след като наситил желанието си с нея, тя заченала дете — името му било Бор, и след време станал храбър воин и рицар на Кръглата маса.
	Тогава дошла вест, че крал Риенс от Северен Уелс е захванал тежка война срещу крал Лодегранс от Камелерд, и това разгневило крал Артур, понеже обичал Лодегранс и мразел крал Риенс, който винаги се опълчвал против него. И тъй, по нареждане на тримата крале, изпратили обратно в Бенуик много воини, защото се бояли от крал Клаудас. И Фарианс, Антемис, Грациан и Лионс Палернски предвождали тези, които се върнали да бранят земите на краля.



>>	Глава 18
#	Как крал Артур, крал Бан и крал Борс избавили крал Лодегранс и за други случки

	И тогава крал Артур, крал Бан и крал Борс тръгнали с двайсетхилядна войска и след шест дни стигнали в Камелерд и там избавили крал Лодегранс и убили много хора на крал Риенс, на брой около десет хиляди, и обърнали войските му в бягство.
	След това тримата крале били посрещнати с голяма радост от крал Лодегранс и благодарил им той за голямата добрина и за това, че отмъстили за него на враговете му. И там Артур за първи път зърнал Гуиневир, дъщерята на крал Лодегранс, и я обикнал навеки. По-късно те се оженили, както се разказва в книгата. Ала, накратко, скоро тримата се сбогували, за да се върнат в собствените си земи, защото крал Клаудас жестоко опустошавал владенията им.
	— Ще дойда с вас — рекъл крал Артур.
	— Не — отвърнали кралете, — този път няма да дойдете, тъй като имате още много грижи тук. Затова ние ще си отидем и с големите богатства, които ни дарихте, ще платим на храбри рицари и ще се защитим от злостта на крал Клаудас. И ако, по волята божия, имаме нужда от вас, ще пратим да ви искаме помощ. А ако вие имате нужда, повикайте ни и ние няма да се забавим, кълнем ви се.
	— Няма да стане нужда да воювате повече тук — рекъл Мерлин. — Ала знам, че крал Артур няма дълго да бъде далеч от вас, тъй като след една-две години ще изпаднете в голяма беда. И тогава той ще срази враговете ви, както вие сразихте неговите. Защото тези единайсет рицари ще бъдат погубени в един ден благодарение на голямата сила и воинска храброст на двама смели рицари (както ще разкажем по-късно) и имената им са Балин Свирепи и брат му Балан, двама от най-прекрасните рицари, които светът познава.
	Сега да се върнем при единайсетте крале, които отишли в един град на име Сорхот в земите на крал Уриенс и там си починали, доколкото могли, и накарали лекари да прегледат раните им, и горко скърбели за смъртта на своите хора.
	Явил се тогава при тях пратеник и им разказал, че в техните земи са нахлули орди сарацини, хора, незнаещи що е закон, цели четирийсет хиляди.
	— Те палят и убиват безжалостно всекиго, що срещнат. И са обсадили крепостта Уондесборо.
	— Горко ни! — рекли единайсетте крале. — Беда след беда! Ако не бяхме воювали срещу крал Артур, както направихме, той скоро щеше да отмъсти за нас. За Лодегранс и дума не може да става, защото той обича Артур повече, отколкото нас, а що се отнася до крал Риенс, той пък си има достатъчно грижи с крал Лодегранс, който е обсадил крепостта му.
	И тъй, решили те да бранят всички заедно границите на Корнуол, на Уелс и на Севера. Най-напред изпратили крал Идрис в град Нант в Бретан да пази морето и сушата е четири хиляди воини. А в град Уиндесан пратили крал Нантрес Гарлотски с четири хиляда воини да пази морето и сушата. Събрали също повече от осем хиляди воини да пазят крепостите по границите на Корнуол. Пратили и други рицари по всички граници на Уелс и на Шотландия с много смели воини и така защищавали земите си цели три години, като се съюзявали с могъщи крале, херцози и лордове. Към тях се присъединили и крал Риенс от Северен Уелс, който бил храбър воин, и Неро, също голям храбрец. И през цялото време подготвяли добри воини и събирали храна и всякакви бойни; припаси, за да си отмъстят за битката при Бедегрейн, както се разказва в следващата книга с приключения.



>>	Глава 19
#	Как крал Артур отишъл в Карлеон, какво сънувал и как видял Лаещия звяр*
	[* _Лаещия звяр_ — подробно описание на това митическо животно се дава и в Книга девета, глава 12.]

	И тъй, след като крал Бан и крал Борс си заминали, крал Артур отишъл в Карлеон. И навестила го там съпругата на крал Лот от Оркни, уж с някакво известие, ала всъщност била изпратена да научи какво става в Артуровия двор. Дошла тя богато облечена и с нея пристигнали четиримата й синове Гауейн*, Гахерис, Агравейн и Гарет и много други рицари и дами. И понеже била чудно красива дама, кралят силно я обикнал и я пожелал. Тогава тя го допуснала до себе си и така заченала от него Мордред, а била сестра на Артур от първия брак на майка му Игрейн. Останала тази дама в Карлеон един месец, а после си отишла.
	[* _Гауейн_ — един от най-често срещаните герои на стария британски фолклор. Самото име Гауейн (бретонски Walwain) свидетелства за генетична връзка с фолклорния образ на героя Гури Златокоси или Дългокоси (Gwry Galgavin — Galvain — Gawain). Първоначално Гауейн се явява с всички положителни черти на епически герой, ала в по-късните книги за Артур, както у Малори, започва развенчаването му и на него се приписват и отрицателни черти като самохвалство, отмъстителност и дори страхливост. Подобно развенчаване е характерно за късния рицарски епос и засяга дори герои като Артур и Ланселот.]
	Тогава кралят сънувал чуден сън, който го изпълнил с ужас. Ала по това време крал Артур не знаел, че съпругата на крал Лот е негова сестра. И ето какъв бил сънят на Артур:
	Присънило му се, че в неговите земи нахлуват грифони и змейове, че изгарят и убиват всичките му хора, и присънило му се, че се бори с тях и те му нанасят тежки рани. Ала най-подир успял да ги убие.
	Когато кралят се събудил, бил дълбоко угнетен поради този сън и за да го отпъди от мислите си, приготвил се да излезе на лов с много рицари. И щом навлезли в гората, кралят зърнал пред себе си едър елен.
	— Ето тоз елен ще подгоня — рекъл крал Артур, пришпорил коня си и дълго препускал, и на няколко пъти малко оставало да повали елена с голяма ловкост. И тъй дълго гонил той елена, че конят му се изтощил и рухнал мъртъв. Тогава един слуга отишъл да доведе на краля друг кон. И като видял кралят, че еленът се е изплъзнал, а конят му е мъртъв, седнал до един извор и дълбоко се замислил.
	И както седял, сторило му се, че чува лай на хрътки, и то не една и две, а цели трийсет. И видял тогава да се приближава към него най-чудатият звяр, що някога бил виждал. Дошъл звярът да пие вода от извора и от търбуха му се чувал шум като лай на два пъти по трийсет хрътки, надушили дивеч. Ала додето пиел, шумът не се чувал. След това звярът се отдалечил и отново отекнал наоколо същият шум. И дълбоко се замислил кралят и скоро заспал.
	Не след дълго при крал Артур дошъл пешком един рицар и рекъл:
	— Рицарю замислен и сънлив, кажи ми видя ли да минава насам един чудат звяр?
	— Видях го — отвърнал Артур, — трябва да е на около две мили оттук. За какво ви е този звяр?
	— Сър, отдавна следя този звяр и конят ми издъхна от умора. Дано Бог ми помогне да си намеря друг кон, та да продължа преследването.
	В туй време дошъл един слуга с коня на краля и когато рицарят видял коня, помолил краля да му го даде, като рекъл:
	— От дванайсет месеца преследвам този звяр и или ще го заловя, или ще пролея кръвта, която тече в жилите ми.
	Пелинор, тогавашен крал, преследвал Лаещия звяр, а след неговата смърт го преследвал сър Паломид.



>>	Глава 20
#	Как крал Пелинор взел коня на Артур и тръгнал подир Лаещия звяр и как Мерлин се явил пред Артур

	— Любезни рицарю — рекъл кралят, — откажете се от това преследване и го поверете на мен, та аз да го гоня още дванайсет месеца.
	— Глупав си ти — рекъл рицарят на Артур, — и напразно желаеш това, защото никой не ще успее да го хване освен мен или моя най-близък родственик.
	И той грабнал коня на краля, скочил на седлото и рекъл:
	— Сполай ти, този кон е мой.
	— Тъй да бъде — рекъл кралят, — да ми вземеш коня насила можеш, ала аз ще ти докажа кой от нас е по-добър ездач.
	— Съгласен съм — рекъл рицарят, — потърси ме тук, когато искаш, и ще ме намериш при тоя извор.
	И с тези думи си отишъл. Тогава кралят оборил глава и се размислил и накарал хората си да му доведат колкото може по-бързо кон. Тозчас се явил пред него Мерлин в образа на четиринайсетгодишно момче, поздравил краля и го запитал защо е така умислен.
	— Имам причина да съм умислен — отвърнал кралят, — защото видях най-чудното създание на света.
	— Знам това не по-зле от самия теб — рекъл Мерлин. — Знам и какво мислиш. Ала глупаво е да седиш тъй угрижен, защото от туй полза няма да имаш. Знам също кой си ти и кой е баща ти и в чия утроба си заченат. Крал Утер бе твоят баща и си заченат в утробата на Игрейн.
	— Лъжеш — рекъл Артур. — Откъде можеш да знаеш, като си твърде млад да познаваш баща ми.
	— Да — рекъл Мерлин, — знам всичко това по-добре от теб и от кой да е друг човек на света.
	— Не ти вярвам — рекъл Артур и се разгневил на момчето.
	Тогава Мерлин си отишъл и се върнал пак в образа на осемдесетгодишен старец и кралят се зарадвал, защото му се видял мъдър човек. Тогава старецът го запитал:
	— Защо си тъй тъжен?
	— Много причини имам да съм печален — отвърнал Артур. — Пък и преди малко дойде тук едно момче и ми разправи много неща, които не е редно да знае, тъй като не беше на такава възраст, че да е познавало баща ми.
	— Да — рекъл старецът, — детето ти е казало истината и можеше и още нещо да ти каже, затуй трябваше да го слушаш. Ала неотдавна ти извърши нещо, което разгневи Бога — пожела сестра си и тя зачена от теб дете, което ще погуби теб и всички рицари на кралството ти.
	— Кой си ти, дето ми носиш такива вести? — запитал Артур.
	— Аз съм Мерлин и аз бях в образа на момчето.
	— Ах — рекъл крал Артур, — ти си необикновен човек. Ала много по-необикновени са думите ти, че съм щял да загина в бой.
	— Няма нищо необикновено тук — рекъл Мерлин, — защото волята божия е да бъде наказано тялото ти заради позорните ти дела. Ала аз трябва още повече да съжалявам, защото ще умра в безчестие и ще бъда жив заровен в земята, а ти ще умреш достойно.
	И додето разговаряли така, един войник довел коня на краля и той го яхнал, а Мерлин яхнал друг кон и двамата отишли в Карлеон.
	И там кралят попитал Ектор и Улфиус как бил заченат и те му казали, че Утер Пендрагон бил баща му, а кралица Игрейн е майка му. Тогава той рекъл на Мерлин:
	— Искам да повикате майка ми, за да говоря с нея, и когато тя самата каже, че е така, ще повярвам.
	И тозчас изпратили хора да доведат кралицата и тя дошла с дъщеря си Морган Вълшебницата, която била чудно красива дама. Кралят посрещнал Игрейн най-тържествено.



>>	Глава 21
#	Как Улфиус обвинил кралица Игрейн, майката на Артур, в измяна; и как дошъл един рицар и пожелал да отмъстят за смъртта на господаря му

	Тогава дошъл Улфиус и рекъл на всеослушание пред краля и всички пируващи:
	— Ти си най-невярната жена на света и най-голяма изменница спрямо краля.
	— Внимавай какво говориш — рекъл Артур. — Голяма дума казваш.
	— Знам какво говоря — рекъл Улфиус — и ето ръкавицата ми, защото съм готов да защитя думите си срещу всекиго, който твърди, че лъжа. Тази кралица Игрейн е причина за големите ви беди и за тежката война. Защото, ако тя беше разкрила как сте заченат и роден, докато беше жив Утер Пендрагон, никога нямаше да стане нужда да водите тези смъртоносни войни. А стана тъй, защото повечето васали на кралството не знаеха чий сте син и от кого сте заченат. И тя, която ви е родила от утробата си, трябваше открито да го заяви за своята собствена чест, както и за вашата, та цялото кралство да го знае. Затова твърдя пред Бога, че тя е изменница спрямо вас и кралството ви, и ще го докажа в двубой с всеки, който твърди противното.
	Тогаз Игрейн отвърнала и рекла:
	— Аз съм жена и не мога да се сражавам, но за да не бъда опозорена, нека някой доблестен мъж поеме зашитата ми. Освен това — продължила тя — Мерлин добре знае, а също и вие, сър Улфиус, как крал Утер се яви при мен в крепостта Тинтагил в образа на съпруга ми, който бе умрял три часа по-рано, и как заченах от него. И след тринайсет дни крал Утер се венча с мен и по негова заповед, когато се роди, детето бе предадено на Мерлин и отгледано от него, и аз никога не съм виждала това дете оттогава, нито знам името му, нито го познавам.
	Тогаз Улфиус рекъл на кралицата:
	— Мерлин е по-виновен от вас.
	— Добре знам, че родих дете от крал Утер — рекла кралицата, — ала не знам какво е станало с него.
	Тогава Мерлин хванал краля за ръка и рекъл:
	— Ето майка ви.
	И сър Ектор открил пред всички как го е отгледал по заповед на Утер. И Артур прегърнал майка си, кралица Игрейн, и я целунал, и двамата заплакали един другиму на рамото. И после кралят наредил да се устрои пир, който траял шест дни.
	След това дошъл в двора на Артур оръженосец на кон и довел със себе си смъртно ранен рицар и разказал как в гората някакъв рицар бил вдигнал шатър до един извор.
	— И той уби господаря ми — храбър рицар на име Милес. Затова ви моля да погребете господаря ми и да отмъстите за смъртта му.
	Скоро из целия кралски двор се разчуло за смъртта на рицаря и всички давали съвети какво да се стори.
	Излязъл тогава напред Грифлет, който бил все още обикновен оръженосец и младеж на възрастта на крал Артур, и помолил краля да го посвети в рицарство за вярната му служба.



>>	Глава 22
#	Как Грифлет бил посветен в рицарство и как се сражавал с един рицар

	— Твърде си млад и на крехка възраст — рекъл Артур, — за да те удостоя с такава висока чест.
	— Сър — рекъл Грифлет, — умолявам ви да ме по-светите в рицарство.
	— Сър — рекъл Мерлин, — много ще бъде жалко, ако изгубите Грифлет, защото, когато възмъжее, той ще стане отличен воин и до края на живота си ще ви бъде верен. А ако изложи на опасност живота си в двубой с оня рицар при извора, възможно е никога вече да не се върне, тъй като онзи е сред най-смелите рицари на света и е много силен.
	Ала Артур изпълнил желанието на Грифлет и го посветил в рицарство.
	— Сега — рекъл Артур, — тъй като те посветих в рицарство, искам от теб един дар.
	— Каквото пожелаете, ще го имате — отвърнал Грифлет.
	— Закълни се в живота си, че след двубоя с онзи рицар при извора веднага ще се върнеш при мен, било на кон, било пеша, без да се бавиш и колебаеш.
	— Заклевам се — рекъл Грифлет.
	Тогаз Грифлет бързо яхнал коня, грабнал щит, взел дълго копие в ръка и препускал в галон към извора. Там видял разкошен шатър и до него под покривало стоял хубав кон с богато седло и сбруя, а на едно дърво наблизо висели разноцветен щит и дълго копие. Тогаз Грифлет ударил щита с дръжката на копието си и щитът паднал на земята.
	Тозчас от шатъра излязъл рицар и рекъл:
	— Любезни рицарю, защо съборихте щита ми?
	— Защото искам да се сражавам с вас — отвърнал Грифлет.
	— По-добре е да се откажете — рекъл рицарят, — тъй като сте още млад и отскоро сте рицар, та не можете да се мерите по сила с мен.
	— Въпреки това искам да се сражавам с вас — рекъл Грифлет.
	— Не ми се иска, но щом ме принуждавате, ще се приготвя — рекъл рицарят. — Откъде сте?
	— Сър, аз съм от двора на крал Артур.
	И двамата рицари се нахвърлили един срещу друг така, че копието на Грифлет се прекършило, а рицарят го ударил през щита в лявата страна и копието се строшило, а върхът останал в тялото му и конят и ездачът паднали наземи.



>>	Глава 23
#	Как дванайсет рицари дошли от Рим да искат данък от крал Артур за земите му и как крал Артур се сражавал с един рицар

	Когато рицарят го видял да лежи така на земята, много се нажалил, защото помислил, че го е убил. И като слязъл от седлото, отвързал шлема му, за да може да диша, и го качил на коня му, както си бил с върха на копието в гърдите, да се посъвземе, и го оставил на божията милост, като му рекъл, че има смело сърце и ако оживее, ще стане отличен рицар. И тъй, сър Грифлет се върнал в двора, където всички много се наскърбили заради него. Ала с помощта на добри лечители бил изцелен и спасен.
	По това време дошли в двора дванайсет рицари, все стари мъже, изпратени от римския император да искат данък от Артур за кралството му, иначе императорът щял да разори него и земите му.
	— Чуйте ме добре — рекъл Артур, — вие сте пратеници и затуй имате право да ми речете всичко, ала иначе за тези думи щяхте да умрете. Ето сега отговора ми — нито дължа на императора някакъв данък, нито ще му плащам, а в честен двубой ще му платя данъка си с остро копие или с остър меч, и то не след дълго, кълна се в душата на баща си Утер Пендрагон.
	Тогава пратениците си отишли много разгневени, ала и крал Артур бил не по-малко гневен, защото се случило да дойдат в лош ден, тъй като кралят бил много разтревожен заради раните на Грифлет. И заповядал той на един свой придворен, преди да съмне, да го чака с най-добрия му кон и цялото му въоръжение, с всичко, което му трябва, вън от града. И тъй, преди да съмне, на другата сутрин двамата се срещнали и крал Артур яхнал коня си, вдигнал щита, взел копието и заръчал на придворния си да го чака, додето се върне.
	И тъй Артур яздил бавно, додето съмнало и тогаз видял трима селяни, които гонели Мерлин да го убият. Тогава кралят препуснал към тях и викнал:
	— Махайте се оттук, селяци!
	И те, като видели рицар, се изплашили и побягнали.
	— Ех, Мерлине — рекъл Артур, — щяха да те убият тук въпреки всичките ти хитрини, ако не бях аз.
	— Не — рекъл Мерлин, — не е вярно, защото аз можех да се спася и щях да го сторя. Ала ти си по-близо до смъртта от мен, тъй като отиваш направо към нея, а Бог не е благосклонен към теб.
	И тъй продължили те да разговарят, додето стигнали до извора и разкошния шатър край него. Тогаз крал Артур забелязал, че един въоръжен рицар седи там на стол.
	— Благородни рицарю — рекъл Артур, — защо си се настанил тук, та никой рицар да не може да продължи пътя си, без да се сражава с теб? Съветвам те да се откажеш от този обичай.
	— Този обичай — рекъл рицарят — съм го спазвал и ще го спазвам, кой каквото ще да казва. И комуто той не харесва, нека се опита да ме отучи от него.
	— Аз ще те отуча — рекъл Артур.
	— А аз ще се браня — отвърнал рицарят.
	Яхнал той в миг коня си, вдигнал щита и взел копието, и двамата връхлетели един върху друг с такава сила, че копията им се строшили о щитовете. Тозчас Артур извадил меча си.
	— Почакай — казал рицарят, — по-справедливо е ние двамата още веднъж да се поборим с остри копия.
	— Съгласен съм — рекъл Артур, — ала нямам друго копие.
	— Аз имам достатъчно — рекъл рицарят и оръженосецът му донесъл две яки копия, и Артур избрал едното, а той — другото.
	Пришпорили те конете си и отново връхлетели един върху друг с все сила, ала и този път копията се строшили в ръцете им. Тогава Артур пак посегнал към меча.
	— Почакай — рекъл рицарят, — недей бърза още. Ти си най-достойният воин, когото съм срещал, затова нека още веднъж се бием с копия за прослава на великия рицарски орден.
	— Приемам — отвърнал Артур.
	Донесли тогава две дълги копия и всеки от двамата рицари взел своето и се втурнали един срещу друг с такава мощ, че копието на Артур се строшило. Ала другият рицар го ударил тъй здраво в средата на щита, че и ездачът, и конят паднали наземи. Тогаз Артур се разлютил, изтеглил меча и рекъл:
	— Ще си опитам силите пешком, благородни рицарю, защото на кон загубих двубоя.
	— Аз ще остана на кон — отвърнал рицарят.
	Разгневил се тогава Артур, вдигнал щит и се хвърлил напред с изтеглен меч. Щом видял това, рицарят слязъл от седлото, тъй като сметнал, че не е достойно да има такова предимство — той да се сражава на кон, а противникът му — пешком. Затова слязъл от седлото и вдигнал щит срещу Артур. И започнали двамата лют бой — разменили си безброй удари и така секли с мечовете, че парчета от щитовете им хвърчали из полето. И много кръв пролели, та всичко наоколо се обляло с кръв. Дълго се сражавали двамата, после си отдъхнали и пак почнали двубоя, и се сблъскали като два овена и паднали на земята. Най-подир мечовете им се кръстосали с такава сила, че мечът на рицаря разполовил меча на Артур и той дълбоко се опечалил. Тогава рицарят казал на Артур:
	— Сега си в моя власт — да те пощадя или да те убия. Затова ако не се признаеш за победен, ще умреш.
	— Колкото до смъртта — рекъл Артур, — тя е добре дошла, когато удари часът ми. Ала да се призная за победен от теб — не! Предпочитам да умра, нежели да се опозоря така.
	И с тези думи се нахвърлил върху Пелинор, хванал го през кръста и му смъкнал шлема. Когато рицарят усетил това, изплашил се, ала понеже бил як и едър мъж, скоро притиснал Артур под себе си, смъкнал му шлема и посегнал да му отсече главата.



>>	Глава 24
#	Как Мерлин спасил живота на Артур, като направил магия на крал Пелинор и го приспал

	Тогава се явил Мерлин и рекъл:
	— Рицарю, спри ръката си, защото, ако убиеш този рицар, излагаш кралството на най-голяма опасност. Знай, че този рицар е мъж по-знатен, отколкото предполагаш.
	— Е, че кой е той? — запитал рицарят.
	— Крал Артур.
	Тогаз рицарят посегнал да го убие от страх пред гнева му и вдигнал меча в ръка, ала в миг Мерлин направил магия и той паднал на земята и заспал дълбоко. Сетне Мерлин вдигнал крал Артур и двамата поели напред, яхнали коня на рицаря.
	— Що стори ти, Мерлине? — викнал Артур. — Да не си погубил този храбър рицар с твоите магии? Няма на този свят по-достоен рицар от него. Бих предпочел цяла година да не се върна в земите си, ала той да е жив.
	— Не се тревожете — отвърнал Мерлин, — защото той е по-невредим от вас самия. Само е заспал и ще се събуди след три часа. Казах ви какъв рицар е той, и щеше да ви погуби, ако не бях аз. Няма на света по-силен рицар от него и в бъдеще ще ви служи с чест. Името му е Пелинор и ще му се родят двама синове, и ще израснат те достойни мъже. Като изключим едного, не ще има равни на тях по храброст и добродетели и имената им ще бъдат Персивал Уелски и Ламорак Уелски. А той ще ви открие името на собствения ви син, роден от сестра ви, който ще стане причина да загине цялото ви кралство.



>>	Глава 25
#	Как с помощта на Мерлин Артур получил меча си Екскалибур от Владетелката на езерото*
	[* _Владетелката на езерото_ — този образ вероятно е навлязъл в рицарската литература от келтския фолклор, в който езера, реки и извори обикновено се смятат за обиталища на феи. В книгата на Малори се срещат няколко владетелки и девици на езерото, някои от които играят положителна роля, а други са зли магьосници.]

	После той и кралят продължили пътя си, додето стигнали при един отшелник, добър човек и голям лечител. И отшелникът прегледал раните на Артур и ги намазал с лековити билки и мехлеми, и кралят останал там три дни. И когато раните му оздравели дотолкова, че да може да язди, те продължили пътя си.
	И както яздили, Артур рекъл:
	— Нямам меч.
	— Не е голяма беда — рекъл Мерлин. — Тук наблизо има един меч, който ще бъде ваш, ако аз пожелая.
	И тъй, двамата яздили, додето стигнали до едно езеро, красиво и просторно, и в средата на езерото Артур съзрял ръка, облечена в скъпа бяла коприна, която държала прекрасен меч.
	— Гледайте — рекъл Мерлин, — ей го там меча, за който ви говорих.
	И видели тогава една девица да върви край езерото.
	— Коя е тази девица? — запитал Артур.
	— Това е Владетелката на езерото — рекъл Мерлин. — И в езерото има скала, а на нея — най-прекрасен замък, целия разкошно украсен. Ще дойде сега при вас тази девица, а вие говорете любезно с нея, за да ви даде меча.
	И ето че девицата дошла при Артур и го поздравила, а той отвърнал на поздрава й.
	— Девице — рекъл Артур, — какъв е този меч, който ей оная там ръка държи над водите? Бих искал да стане мой, защото нямам меч.
	— Кралю Артур — рекла девицата, — онзи меч е мой и ако ми дадете дар, когато ви поискам, ще получите меча.
	— Кълна ви се — отвърнал Артур, — че ще ви дам какъвто дар пожелаете.
	— Добре тогава — рекла девицата. — Качете се в оная ладия и гребете към меча. Вземете го заедно с ножницата, а аз ще поискам дара си, когато му дойде времето.
	И тъй, Артур и Мерлин слезли от конете, вързали ги за две дървета и се качили в лодката. Щом стигнали до ръката, сър Артур хванал меча за дръжката и го взел, а ръката се скрила под водата. Тогава те се върнали на брега и поели отново по пътя си. И ето че Артур видял богато украсен шатър.
	— Какъв е онзи шатър?
	— Това е шатърът на рицаря, с когото неотдавна се сражавахте, сър Пелинор — рекъл Мерлин. — Ала той не е там сега. Влязъл е в двубой с един ваш рицар на име Еглам и двамата дълго се сражавали, ала накрая Еглам побягнал, за да спаси живота си, а онзи го гонил чак до Карлеон. Скоро ще го срещнем по пътя.
	— Това е добре — рекъл Артур. — Сега вече имам меч, сега ще се бия с него и ще си отмъстя.
	— Сър — рекъл Мерлин, — не бива да правите това, защото рицарят е уморен от битката и преследването и не е достойно за вас да се сражавате сега с него. Пък и мъчно може да му устои сам рицар, затуй ви съветвам да го пуснете да си върви по пътя. А той не след дълго ще ви служи вярно, а също и синовете му след него. И скоро ще дойде денят, когато е радост ще му дадете сестра си за жена.
	— Като го срещна, ще постъпя както ме съветвате — отвърнал Артур.
	После Артур погледнал меча си и той много му се понравил.
	— Кое ви харесва повече — мечът или ножницата? — запитал Мерлин.
	— Повече ми харесва мечът — рекъл Артур.
	— Много имате още да се учите — отвърнал Мерлин, — защото ножницата е десет пъти по-ценна от меча, тъй като, додето тя е на вас, никога няма да загубите ни капка кръв, колкото и тежко да бъдете ранен. Затова винаги носете ножницата със себе си.
	И тъй, двамата яздили към Карлеон и по пътя срещнали сър Пелинор, ала Мерлин направил такава магия, че Пелинор не видял Артур и отминал, без да продума.
	— Чудя се защо рицарят нищо не каза — рекъл Артур.
	— Сър — отвърнал Мерлин, — той не ви видя. Ако ви беше видял, нямаше така лесно да се отървете.
	И така пристигнали те в Карлеон и всички рицари много се зарадвали. И като чули за приключенията му, зачудили, се, че излага живота си на опасност съвсем сам. Ала всички достойни мъже рекли, че е хубаво да се служи на такъв господар, който се впуска в приключения като всеки беден рицар.



>>	Глава 26
#	Как крал Артур получил вест, че крал Риенс бил победил единайсетте крале и че искал брадата на Артур, за да поръби с нея мантията си

	По това време пристигнал пратеник на крал Риенс от Северен Уелс, който бил крал също на цяла Ирландия и на много острови. И ето какво му било заръчано да предаде: че крал Риенс поздравявал крал Артур и му съобщавал, че е победил и покорил единайсетте крале и че те всички изразили почитта си към него, като си остригали брадите и му ги дали цели-целенички, до последния косъм. Та пратеникът идвал сега за брадата на крал Артур, защото крал Риенс си бил поръбил мантията с кралски бради и не му достигало брада колкото за едно парче от нея. Затова крал Артур трябвало да му изпрати брадата си, иначе той щял да нахлуе в земите му, да опожарява и убива и нямало да си отиде, додето не му вземе и брадата, и главата.
	— Добре — рекъл Артур, — чух каквото ти е заръчано да ми кажеш и това е най-противното и грубо послание, което някога е отправяно към крал. И ти сам можеш да видиш, че брадата ми е още твърде младежка, за да служи за поръбване на мантия, затова кажи на своя крал следното: не му дължа почит нито аз, нито по-старите от мен рицари, ала не след дълго сам той ще ми отдаде почит на двете си колене или ще загуби главата си, кълна се в това, защото такова позорно послание никога не бях чувал. Виждам, че твоят господар не е срещал до днес достойни мъже, ала ти му кажи, че ще му взема главата, ако не ми отдаде почит като мой васал.
	Тогаз пратеникът си отишъл.
	— А сега — рекъл Артур, — познава ли някой тук крал Риенс?
	Обадил се тогаз един рицар на име Нарам и рекъл:
	— Сър, познавам добре краля. Той е много як и здрав мъж и малцина могат да се мерят с него, а и много е надменен и затова бъдете сигурен, сър, че ще ви нападне със силно войнство.
	— Добре — рекъл Артур, — скоро ще се приготвя да го посрещна.



>>	Глава 27
#	Как събрали всички деца, родени на първи май, и как Мордред бил спасен

	После крал Артур изпратил хора да съберат всички деца, родени от лордове и дами на първия ден от месец май, тъй като Мерлин му бил казал, че човекът, който ще го погуби, бил роден на първи май. И заповядал кралят да съберат тези деца под страх от смъртно наказание. И намерили много такива синове на лордове и до един ги изпратили при краля, също и Мордред бил изпратен от жената на крал Лот. Качили ги тогава на един кораб и го пуснали в морето. И някои деца били само на четири седмици, а някои още по-невръстни.
	И случило се тъй, че корабът се блъснал в брега недалеч от една крепост и се разбил. И повечето деца загинали, ала Мордред бил изхвърлен на брега и един добър човек го прибрал и отгледал, додето Мордред навършил четиринайсет години. После го завел в двора на краля, за да стане по-късно причина за смъртта му, както се разказва към края на „Смъртта на Артур“.
	И тъй, много лордове и дами в кралството възнегодували поради загубата на децата си, ала повечето от тях обвинявали за всичко по-скоро Мерлин, отколкото Артур, затова от страх или от уважение към краля си мълчали.
	И когато пратеникът се върнал при крал Риенс, той люто се разсърдил и приготвил голяма войска, както се разказва по-късно в книгата за Балин Свирепи, която следва по-нататък и в която ще научите как Балин случайно се сдобил с меч.

#	Свършва Книга първа.






>	Книга втора

>>	Глава 1
#	Как една девица дошла с препасан на кръста меч да търси добродетелен мъж, който да го извади от ножницата

	След смъртта на Утер Пендрагон управлявал синът му Артур, който дълго време водил тежки войни, за да покори цяла Англия, тъй като през онези дни в Англия имало много крале, а също и в Уелс, Шотландия и Корнуол.
	И случило се веднъж, че когато крал Артур бил в Лондон, дошъл един рицар и му донесъл вест, че крал Риенс от Северен Уелс е събрал голямо множество и като нахлул в земите му, опожарявал страната и убивал преданите хора на краля.
	— Ако това е вярно — рекъл Артур, — голям позор ще бъде за мен да не му се противопоставя със сила.
	— Вярно е — рекъл рицарят, — аз сам видях пълчищата му.
	— Добре тогава — рекъл кралят, — нека разгласят, че призовавам всички лордове, рицари и благородни воини да се явят в една крепост (наричали я по онова време Камелот*), тъй като кралят ще свика общ съвет и ще уреди голям турнир.
	[* _Камелот_ — правени са опити да се отъждестви това древно название с някое съществуващо днес селище в Корнуол, Уелс и пр. Малори, следвайки „История на британските крале“ от Галфрид Монмутски, отъждествява Камелот с град Уинчестър в Южна Англия, който от началото на IX век до нормандското нашествие в 1066 г. е бил столица на Англия. Този период е връхна точка в политическото и културното развитие на страната преди завладяването й от нормандците и, естествено, буди патриотичното чувство на по-късните писатели. Самото название Камелот може би се свързва с името на келтския бог на войната Камалос.]
	И когато кралят пристигнал там със своите васали и всички се настанили според желанието си, дошла една девица, изпратена от великата Владетелка на острова Авалон*. И щом се явила пред краля, тя му разказала от кого и как е била изпратена при него и с каква цел. Сетне свалила богато украсеното си с кожа наметало. И на кръста й бил препасан великолепен меч, на което кралят се зачудил и рекъл:
	[* _Остров Авалон_, или _Авильон_ — в келтската митология това е „Островът на блажените“, т.е. раят. В преданията се отъждествява с местността, където бил разположен манастирът „Гластънбъри“, близо до град Бат в Югозападна Англия, и където се предполага, че е умрял крал Артур.]
	— Девице, защо сте препасали този меч? Не ви подхожда той на вас.
	— Сега ще ви кажа — рекла девицата. — Този меч, с който съм препасана, ми причинява големи мъки и много неудобства. Само рицар може да ме освободи от него, ала трябва да бъде човек силен и добродетелен, чист от злоба, предателство и коварство. И ако намеря рицар, който да притежава всички тези добродетели, той ще може да изтегли меча от ножницата. Бях при крал Риенс, защото ми казаха, че при него имало добри и славни рицари, ала и той, и всичките му рицари се опитаха да изтеглят меча и не успяха.
	— Много чудно е туй, ако е истина — рекъл Артур. — Аз сам ще се опитам да изтегля меча, без да си въобразявам, че съм най-добрият рицар тук. Пръв ще се опитам да сторя това само за да дам пример на всички свои васали, та и те един подир друг да се опитат след мен.
	Тогава Артур хванал меча за ножницата и ремъка и задърпал с все сила, ала мечът не помръднал.
	— Сър — рекла девицата, — няма нужда да дърпате с такава сила, защото онзи, комуто е съдено да го изтегли, ще стори това без много усилия.
	— Право казвате — рекъл Артур. — Опитайте сега и вие, васали мои.
	— Ала внимавайте да не сте опетнени от позор, предателство или коварство — рекла девицата, — защото усилията ви ще са напразни, тъй като рицарят трябва да бъде чужд на всякаква подлост и от благородна кръв по бащина и по майчина линия.
	И тъй, повечето от лордовете на Кръглата маса, които били там, се опитали да изтеглят меча един след друг, ала никой не успял. Тогава девицата безкрайно се натъжила и рекла:
	— Уви! Мислех, че в този двор са събрани най-добрите рицари, чисти от предателство и коварство.
	— Кълна се — рекъл Артур, — че едва ли има на света по-добри рицари от моите, ала не им е отредено да ви помогнат и това ме наскърбява.



>>	Глава 2
#	Как Балин, облечен като беден рицар, изтеглил меча, който после станал причина за смъртта му

	Случило се тъй, че по това време в двора на крал Артур се намирал един беден рицар, който половин година и повече живеел като затворник при него за това, че убил друг рицар, братовчед на Артур. Името му било Балин и по съвета на васалите най-подир го освободили от затвора, защото се славел като голям храбрец. Роден бил в Нортъмбърланд. И така, той отишъл тайно в двора и видял какво става там и трепнало сърцето му, защото му се дощяло да изпита честта си като другите, но понеже бил беден и зле облечен, не пристъпил напред. Ала дълбоко в душата си бил сигурен, че няма да остане назад от кой да е рицар, стига съдбата да му е отредила тъй. И когато девицата се сбогувала с Артур и всичките му васали и понечила да си тръгне, този рицар Балин я спрял и рекъл:
	— Девице, моля ви, бъдете така милостива и ми разрешете да изпитам и аз честта си като тези лордове. Макар да съм тъй бедно облечен, сърцето ми подсказва, че съм не по-малко достоен от тях и ще успея.
	Погледнала девицата този беден рицар и видяла, че е напет мъж, ала поради бедното му облекло помислила, че едва ли е достоен и чист от всяка подлост и коварство. Затова рекла на рицаря:
	— Сър, няма защо да ми причинявате повече мъки и страдания, тъй като не вярвам да успеете в това, в което други не успяха.
	— Ах, любезна девице — рекъл Балин, — за достойнството, добродетелта и славните дела на рицаря не се съди само по облеклото. Смелостта и достойнството са скрити в душата на човека, и много са достойните рицари, за които никой не знае, тъй като достойнството и храбростта не личат по облеклото.
	— Бог ми е свидетел — рекла девицата, — право казвате. Затова изпитайте честта си и сторете каквото можете.
	Тогава Балин хванал меча за ремъка и ножницата и с лекота го изтеглил. И като го погледнал, много го харесал. А кралят и всички васали се изумили, че Балин успял в това начинание, и мнозина рицари завидели на Балин.
	— Няма съмнение — рекла девицата, — че той е наистина отличен рицар, най-добрият, когото съм срещала, и най-достойният — чужд на всяка злоба, измяна и коварство, и ще извърши много чудни дела. А сега, благородни и любезни рицарю, върнете ми меча.
	— Не, не — отвърнал Балин, — ще задържа този меч и ако някой иска да ми го отнеме, ще трябва да го стори със сила.
	— Ех — рекла девицата, — не е разумно да задържите този меч, защото с него ще убиете най-добрия си приятел, човека, когото най-много обичате на света, и този меч ще стане причина за собствената ви гибел.
	— Да бъде волята божия — рекъл Балин, — ще приема всички изпитания, но меча няма да ви върна, кълна се в живота си.
	— Скоро ще се разкайвате за това — отвърнала девицата. — Аз искам меча заради вас самия, а не заради себе си, защото горчиво скърбя за вас. Ала вие не ми вярвате, че този меч ще бъде причина за собствената ви гибел, и това е много жално.
	С тези думи девицата си отишла дълбоко натъжена.
	Скоро след това Балин изпратил да му доведат коня и да му донесат доспехите, защото искал да напусне двора и да се сбогува с крал Артур.
	— Не — рекъл кралят, — не бива да ни напускате тъй прибързано. Навярно сте оскърбен, задето се отнесох зле с вас. Не ме винете много, защото бяхте оклеветен пред мен и не знаех, че сте такъв достоен и храбър рицар. Ако останете в моя двор сред приближените ми, ще ви издигна така, че ще бъдете доволен.
	— Бог да благослови ваше величество — рекъл Балин. — Никой не може достойно да възхвали вашата щедрост и великодушие. Ала дошло е вече време да си ида, затова ви моля да запазите благоволението си към мен.
	— Истина ви казвам — рекъл кралят, — дълбоко съжалявам, че си отивате. Моля ви, добри рицарю, не се бавете дълго и знайте, че винаги ще бъдете добре дошъл при мен и васалите ми и аз ще изкупя всяка зло, което съм ви сторил.
	— Бог да благослови ваша милост — рекъл Балин и се приготвил за път.
	Ала мнозина рицари на Кръглата маса твърдели, че Балин е успял да изтегли меча не само със сила, ами и чрез магия.



>>	Глава 3
#	Как Владетелката на езерото поискала главата на рицаря, който заслужил меча, или главата на девицата

	Тъкмо когато този рицар се готвел да тръгне на път, дошла в двора една дама, която наричали Владетелката на езерото. Дошла на кон и била богато облечена, поздравила крал Артур и му поискала дара, който й обещал, когато му дала меча.
	— Вярно е — рекъл Артур. — Обещах ви дар, ала съм забравил как се нарича мечът, който ми дадохте.
	— Името му е Екскалибур — отвърнала дамата, — което ще рече „сечи стомана“.
	— Добре казано — рекъл кралят. — Назовете каквото пожелаете и ще го получите, ако е в моя власт да ви го дам.
	— Чуйте тогава — рекла дамата. — Искам главата на рицаря, който успя да изтегли меча, или пък главата на девицата, дето го донесе. Ала готова съм да приема главите и на двамата, защото той уби брат ми, храбър и честен рицар, а тази дама е причина за смъртта на баща ми.
	— Вярвайте ми — отвърнал крал Артур, — достойнството ми не позволява да ви дам главите им, затова искайте каквото щете друго и аз ще изпълня желанието ви.
	— Не искам нищо друго — рекла дамата.
	Когато Балин се канел да потегли на път, видял Владетелката на езерото, която била причина да бъде убита майка му и той от три години я търсел. И като му казали, че тя иска от крал Артур главата му, отишъл направо при нея и рекъл:
	— В лош час сте дошли! Искате главата ми, а ще изгубите своята. — И като замахнал бързо с меча, отсякъл главата й пред очите на крал Артур.
	— Позор! — викнал Артур. — Защо сторихте това?
	Опозорихте мен и целия ми двор, защото голям дълг имах към тази дама и тя беше тук под мое покровителство. Никога няма да ви простя това прегрешение.
	— Сър — рекъл Балин, — съжалявам, че ви разгневих, ала тази дама е най-коварната жена на света и чрез магии и вълшебство е погубила много храбри рицари. Със своето вероломство и подлост тя бе причина да бъде изгорена на клада майка ми.
	— Каквато и причина да сте имали — отвърнал Артур, — трябваше да овладеете ръката си в мое присъствие. Затова бъдете уверен, ще съжалявате за стореното, тъй като никога не съм бил така оскърбяван в собствения си двор. Затова махнете се оттук колкото можете по-скоро.
	Тогава Балин вдигнал главата на дамата и я отнесъл в хана, дето бил отседнал. И като научил оръженосецът му как си е навлякъл гнева на крал Артур, опечалил се. И скоро двамата напуснали двора.
	— Сега трябва да се разделим — рекъл Балин. — Вземи тази глава, занеси я на близките ми и им кажи какво съм сторил. И кажи на близките ми в Нортъмбърланд, че най-големият ми враг е мъртъв. Кажи им също, че не съм вече в затвора, и опиши какви премеждия ме сполетяха, додето се сдобия с този меч.
	— Уви! — рекъл оръженосецът. — Голяма вина имате, че си навлякохте гнева на крал Артур.
	— Колкото до това — отвърнал Балин, — още сега ще препусна и ще ида да се бия с крал Риенс, за да го погубя или сам да загина. И ако се случи да го победя, крал Артур отново ще бъде мой добър и милостив господар.
	— Къде ще се срещнем с вас? — запитал оръженосецът.
	— В двора на крал Артур — рекъл Балин.
	И тъй, двамата с оръженосеца се разделили.
	В това време крал Артур и целият му двор много скърбели заради позора, легнал върху плещите им поради смъртта на Владетелката на езерото. Сетне кралят й устроил богато погребение.



>>	Глава 4
#	Как Мерлин разказал историята на тази девица

	Имало по това време в двора един рицар, син на краля на Ирландия. Наричал се той Лансеор и бил рицар високомерен, та смятал себе си за един от първите в двора, затова голяма злост пламнала в гърдите му срещу Балин, понеже заслужил меча и се показал по-силен и по-храбър. И помолил той Артур за разрешение да догони Балин и да отмъсти за злото, което онзи сторил.
	— Направете каквото можете — рекъл Артур. — Силен е гневът ми срещу Балин и искам той да плати за злото, което стори на мен и на двора ми.
	Тогава този Лансеор отишъл в хана, дето бил отседнал, за да се приготви за път. Пристигнал в това време Мерлин в двора на крал Артур и му разправили за случката с меча и за смъртта на Владетелката на езерото.
	— Чуйте сега аз какво ще ви кажа — рекъл Мерлин. — Ще ви открия защо е дошла тази девица, дето донесе меча в двора, и причината е следната: тя е най-коварната девица на света.
	— Не думайте! — рекли всички.
	— Тя има брат — отличен и храбър рицар и добродетелен мъж. Ала тази девица залюбила друг рицар и заживели заедно в безчестие. И брат й, този добър рицар, се сражавал с рицаря, който живеел с нея в безчестие, и го убил със силата на оръжието си. Когато тази коварна девица узнала това, отишла при Владетелката на езерото и я помолила да й помогне да отмъсти на собствения си брат.



>>	Глава 5
#	Как Балин бил преследван от Лансеор, ирландски рицар, и как се сражавали и Балин го убил

	— И тогава Владетелката на езерото й дала меча, който тя донесе тук, и й рекла, че само най-достойният рицар в кралството ще може да изтегли меча от ножницата му и тъй силен и храбър ще бъде той, че с този меч ще убие брат й. Това е причината, заради която дойде в двора тази девица. Знам всичко не по-зле от самата нея. По-добре нивга да не бе идвала в двора, защото тя дойде сред тези достойни рицари не за добро, а само за най-голямо зло. И този рицар, дето се сдоби с меча, ще загине от същия този меч и туй ще бъде голяма беда, понеже не е живял по-храбър рицар от него на света, и ще направи той вам, господарю Артур, големи добрини и ще ви прослави. Затова много е жалко, че не ще живее дълго, тъй като не познавам равен нему по сила и мъжество.
	И ирландският рицар се въоръжил с всичко необходимо, сложил щита на рамо, яхнал коня, взел копие в ръка и препуснал с най-голяма бързина. И не след дълго зърнал от един хълм Балин и му викнал с гръмък глас:
	— Спрете, рицарю! Спрете! Защото волю-неволю ще спрете и щитът, дето е на гърдите ви, няма да ви помогне.
	Като чул вика, Балин обърнал рязко коня си и рекъл:
	— Благородни рицарю, какво искате от мен? Да се сражаваме ли?
	— Да — рекъл ирландският рицар. — Тъкмо за това съм дошъл.
	— Може би щеше да е по-добре, ако си бяхте останали вкъщи — рекъл Балин, — защото не един рицар смята, че ще погуби врага си, а сам бива сполетян от тази съдба. От чий двор сте изпратен?
	— Идвам от двора на крал Артур — отвърнал ирландският рицар, — за да отмъстя за злото, което вие сторихте днес на краля и на двора му.
	— Добре тогава — рекъл Балин. — Виждам, че ще трябва да премеря сили с вас. Съжалявам, че съм оскърбил краля и благородниците от неговия двор. Причината за вашето негодувание ми е ясна, ала дамата, която посякох, ми бе сторила голямо зло, иначе и за мен, както за всеки друг рицар, щеше да е недостойно да убия дама.
	— Пригответе се и се бийте с мен — рекъл рицарят Лансеор, — додето само един от нас остане жив на това поле.
	Тогава взели копия и като препуснали с все сила на конете си, хвърлили се един срещу друг. Ирландският рицар ударил Балин по щита, ала копието му се строшило, а Балин пробил щита и ризницата на Лансеор, та пронизал тялото му и задницата на коня. Сетне рязко обърнал коня си и изтеглил меч, защото не разбрал, че го е убил, и едва тогава го видял да лежи мъртъв на земята.



>>	Глава 6
#	Как една девица, възлюбена на Лансеор, се убила от любов и как Балин срещнал брат си Балан

	Тогаз се огледал и забелязал да препуска с все сила към него една девица на хубав жребец. И като видяла тя, че Лансеор е убит, безмерно се натъжила и рекла:
	— О, Балин, ти срази две тела с едно сърце, две сърца в едно тяло, и погуби две души.
	И с тези думи грабнала меча на мъртвия си любим и паднала без свяст на земята. А като се надигнала отново, тъй горко заридала, че скръбта й много натъжила Балин и той се приближил да вземе меча от ръката й, ала тя го стискала тъй здраво, че не могъл да го изтръгне от ръката й от страх да не я нарани. Тогава тя изведнъж опряла дръжката о земята и се пронизала с меча.
	Когато Балин видял що сторила, тежко му станало на душата и се засрамил, че такава хубава девица се е убила от любов към погубения от него рицар.
	— О — рекъл Балин, — горчиво се кая за смъртта на този рицар, защото любовта на тази девица говори, че двамата са се обичали вярно.
	И тъй дълбоко се натъжил, че не искал повече да ги гледа, и извърнал коня си към една вековна гора.
	И съзрял там и познал по доспехите му брат си Балан и като се приближили един до друг, двамата свалили шлемовете си, целунали се и плакали от радост и жал.
	— Не се надявах да ви срещна тъй случайно. Искрено се радвам на освобождението ви от мрачния затвор. Един човек ми каза в Замъка при четирите камъка, че сте освободен и че някой ви е видял в двора на крал Артур. Затуй дойдох в този край, като се надявах да ви намеря.
	Тогава рицарят Балин разказал на брат си за приключението с, меча, за смъртта на Владетелката на езерото и как крал Артур му се разгневил.
	— И по тази причина изпрати той след мен този рицар, дето лежи тук мъртъв, и много ми тежи смъртта на тази девица.
	— И на мен ми тежи — рекъл Балан, — ала човек трябва да понася с примирение изпитанията, що Бог му е отредил.
	— Право казвате — рекъл Балин. — Ала тежко ми е, че разгневих моя господар Артур, защото той е най-достойният рицар, който днес царува на земята, и аз ще спечеля любовта му, макар и с цената на живота си, тъй като крал Риенс е обсадил крепостта Терабил и ние двамата ще идем начаса там, за да докажем храбростта и честта си срещу него.
	— На драго сърце ще дойда с вас — отвърнал Балан — и ще си помагаме, както подобава на братя.



>>	Глава 7
#	Как едно джудже укорило Балин за смъртта на Лансеор и как крал Марк Корнуолски намерил мъртвите тела и издигнал на гроба им паметник

	— Сега да вървим — рекъл Балин — и Бог да бъде с нас!
	А додето разговаряли, дошло откъм град Камелот едно джудже на кон, макар че с мъка се държало на седлото, и като видяло двете мъртви тела, заплакало, започнало да скубе косата си от скръб и рекло:
	— Кой от вас, рицари, извърши това дело?
	— Защо питаш? — рекъл Балин.
	— Защото искам да знам — отвърнало джуджето.
	— Аз убих този рицар в самозащита — рекъл Балин, — защото той ме преследваше и като ме настигна, трябваше или аз да убия него, или той мен. А тази девица се уби от любов към него и много ми е жал за това. Заради нея отсега нататък още повече ще уважавам всички жени.
	— Горко ти! — рекло джуджето. — Голямо зло са сторил сам на себе си, защото този рицар бе един от най-храбрите мъже, които са живели нявга на земята, и, вярвай ми, Балин, близките му ще те преследват докрай света, додето те убият.
	— Колкото за това — отвърнал Балин, — никак не ме е страх, ала съм дълбоко натъжен, задето разгневих крал Артур, като убих този рицар.
	И додето разговаряли тъй, минал оттам на кон един корнуолски крал на име крал Марк. И като видял двете мъртви тела и научил от упоменатите двама рицари как са намерили смъртта си, много се натъжил заради вярната им любов и рекъл:
	— Няма да си ида оттук, додето не вдигна на това място гробница.
	И разпънал там шатрите си и търсил из цялата околност надгробен камък, а когато намерил в една църква хубава и богато украсена плоча*, наредил да ги погребат и да изсекат имената им на плочата заедно с думите: ТУК ПОЧИВА ЛАНСЕОР, СИН НА ИРЛАНДСКИЯ КРАЛ, УБИТ ПО СВОЯ ВИНА ОТ РЪКАТА НА БАЛИН, а също и: КОЛОМБА, ДАМА НА СЪРЦЕТО МУ, КОЯТО СЕ УБИЛА С МЕЧА НА СВОЯ ЛЮБИМ ОТ СКРЪБ И МЪКА.
	[* Богато украсени мраморни плочи, останки от стари римски паметници или сгради, има и до днес из владените някога от римляните земи.]



>>	Глава 8
#	Как Мерлин предрекъл, че на това място ще се сражават двамата най-добри рицари на света, а именно сър Ланселот и сър Тристан

	Додето ставало всичко това, дошъл Мерлин при крал Марк и като видял какво прави, рекъл му:
	— Тук на това място ще стане най-големият двубой, какъвто втори не е имало и няма да има, и ще бъде той между двама рицари и най-верни в любовта мъже, ала нито единият, нито другият не ще загине*.
	[* Този епизод е описан в Книга десета, глава 5.]
	И написал Мерлин със златни букви върху плочата имената на тези, които щели да се сражават там, и имената им били Ланселот от Езерото и Тристан.
	— Чуден човек си ти — рекъл крал Марк на Мерлин — и говориш чудни неща. Ала си простоват и едва ли е възможно да знаеш нещо за подобни дела. Как ти е името?
	— Не е дошло още времето да ви кажа — отвърнал Мерлин, — ала когато намерят сър Тристан при съпругата на господаря му, тогава ще чуете и ще узнаете името ми и ще научите вест, която никак няма да ви се понрави.
	Тогава Мерлин рекъл на Балин:
	— Голяма неволя струпа на главата си, дето не спаси тази дама, която се е убила и която си могъл да спасиш, стига да беше поискал.
	— Кълна се в живота си — отвърнал Балин, — не можех да я спася, защото тя се уби съвсем ненадейно.
	— Жалко — рекъл Мерлин, — защото поради смъртта на тази дама ти ще нанесеш най-печалния удар, нанасян някога от човек, ако не смятаме удара, нанесен на Господа нашего Иисуса Христа, тъй като с него ще поразиш най-верния рицар и най-достойния мъж на света. И заради този удар три кралства ще изпаднат за цели дванайсет години в бедност, нещастия и злочестини, а рицарят дълги години не ще оздравее от раните си.
	След това Мерлин се сбогувал с Балин, а той му рекъл:
	— Ако бях сигурен, че е вярно туй, що казваш — че ще извърша такива пагубни дела, — бих се убил, за да докажа, че лъжеш.
	В този миг Мерлин изведнъж изчезнал. А Балин и брат му понечили да си тръгнат и да се сбогуват с крал Марк.
	— По-напред ми кажете името си — рекъл крал Марк.
	— Сър — отвърнал Балан, — виждате, че той носи два меча, затова можете да го наричате Рицаря с двата меча.
	И тогава крал Марк тръгнал към Камелот при крал Артур, а Балин и брат му се отправили към крал Риенс. И както яздели, срещнали Мерлин, ала не го познали, защото бил предрешен.
	— Къде отивате? — запитал Мерлин.
	— Не виждаме защо да ти кажем — рекли двамата рицари.
	А Балин попитал:
	— А на теб как ти е името?
	— Не е дошло още времето да ти кажа — отвърнал Мерлин.
	— Не вярваме да си честен човек, щом не щеш да си кажеш името — рекли двамата рицари.
	— Колкото за това — рекъл Мерлин, — не ме е грижа. Пък и аз сам мога да ви кажа къде отивате — отивате при крал Риенс. Ала няма да успеете, ако не чуете съвета ми.
	— Аха — рекъл Балин, — ти си Мерлин. Ще послушаме съвета ти.
	— Вървете с мен — рекъл Мерлин — и ще спечелите голяма слава, ала гледайте да се държите както подобава на смели рицари, защото няма да е никак леко.
	— Колкото за това — рекъл Балан, — не бой се. Ще сторим всичко, което можем.



>>	Глава 9
#	Как Балин и брат му, по съвета на Мерлин, пленили крал Риенс и го завели при крал Артур

	Скрил ги тогава Мерлин сред листака на една гора край пътя, свалил поводите на конете им и ги пуснал да пасат, а тях самите накарал да легнат и да си починат. Към полунощ Мерлин ги разбудил и им казал да станат и да се приготвят, защото кралят бил наблизо. Той тайно се бил отдалечил от войската си с шейсет от своите най-добри рицари, ала двайсет от тях препускали напред, за да предупредят лейди Де Ванс, че кралят идва, тъй като крал Риенс щял да прекара тази нощ с нея.
	— Къде е кралят? — запитал Балин.
	— Потърпете малко — рекъл Мерлин. — Ей сега ще се срещнете с него на една пътека.
	И показал на Балин и брат му къде язди кралят.
	Тозчас Балин и брат му пресрещнали краля, повалили го на земята и го ранили тежко. После развъртели мечове наляво и надясно и убили четирийсет и повече от неговите хора, а останалите избягали. Сетне отново отишли при крал Риенс и искали да го убият, ала той се предал и рекъл:
	— Рицари храбри, не ме убивайте, защото от живота ми ще спечелите много, а от смъртта ми не ще спечелите нищо.
	Тогава двамата рицари рекли: „Право казвате“, и го сложили на носилка, теглена от коне.
	В това време Мерлин изчезнал оттам, явил се при крал Артур преди тях и му известил, че неговият най-голям враг е пленен и победен.
	— От кого? — запитал крал Артур.
	— От двама рицари, които ще се понравят на ваша милост — отвърнал Мерлин. — Утре ще узнаете кои са тези рицари.
	Скоро след това дошли Рицаря е двата меча и брат му Балан и довели крал Риенс от Северен Уелс. Предали го на вратарите и им заръчали да го пазят. И като съмнало, потеглили обратно.
	Крал Артур отишъл тогава при крал Риенс и му рекъл:
	— Кралю благородни, добре сте ми дошли. Каква случайност ви доведе тук?
	— Сър — отвърнал крал Риенс, — дойдох след тежко приключение.
	— Кой ви победи? — запитал крал Артур.
	— Сър — отвърнал крал Риенс, — победиха ме Рицаря с двата меча и брат му, и двамата рицари с чудна храброст.
	— Не ги познавам — рекъл Артур, — ала им дължа голяма благодарност.
	— Аз ще ви кажа кои са — обадил се Мерлин. — Единият е Балин, дето се сдоби с меча, а другият — брат му Балан, рицар, тъй достоен и храбър, че едва ли е живял някога на земята равен нему. И много голяма ще бъде скръбта по този рицар, защото не му остава да живее дълго.
	— Уви! — рекъл крал Артур. — Това дълбоко ме опечалява, защото голям е дългът ми към него, а не съм му се отплатил за добрината.
	— Не бързайте — рекъл Мерлин, — той ще направи за вас много повече от стореното досега, както скоро сам ще се уверите. Ала, сър, готов ли сте за бой? Защото утре Неро, братът на крал Риенс, ще ви нападне преди пладне с голямо войнство. Затова пригответе се, а аз си отивам.



>>	Глава 10
#	Как крал Артур водил тежка битка с Неро и крал Лот от Оркни, как крал Лот бил измамен от Мерлин и как били убити дванайсет крале

	Тогава крал Артур приготвил войнството си и го разделил на десет дружини. А Неро се разположил на полето край крепостта Терабил с голямо войнство и макар че и той водел десет дружини, имал много повече хора от крал Артур. И тъй, Неро настъпил с по-голямата част от воините си. А Мерлин отишъл при крал Лот от Оркни и го залисвал с разни предсказания, додето Неро и войските му били разбити. И в тази битка сенешалът сър Кей се сражавал отлично и славата му не заглъхнала през целия му живот. А сър Хервил де Ревел извършил с крал Артур чудни подвизи, а самият крал Артур убил този ден двайсет рицари и ранил четирийсет. Тогава дошли Рицаря с двата меча и брат му Балан и извършили такива чудеса, че кралят и всички рицари се смаяли на делата им, а всеки, който ги зърнал, казвал, че са ангели, изпратени от небето, или дяволи от ада. А самият крал Артур рекъл, че са най-смелите рицари, които е виждал, защото нанасяли удари за чудо и приказ.
	Дошъл в това време един човек при крал Лот и му казал, че докато той се бавел, Неро бил победен и убит, а също и всичките му хора.
	— Горко ми! — рекъл крал Лот. — Срамувам се, че по мои вина са убити толкова достойни мъже. Защото, ако се бяхме сражавали заедно там, никое войнство на земята не би могло да ни устои. Подигра се с мен онзи измамник със своите пророчества.
	(Мерлин сторил всичко това, тъй като знаел, че ако крал Лот участва със своите хора в първата битка, крал Артур щял да бъде убит и всичките му хора погубени. И добре знаел Мерлин, че през този ден един от двамата крале ще загине, и дълбоко скърбял както за единия, така и за другия, ала от двамата Мерлин предпочитал да бъде убит крал Лот, а не крал Артур.)
	— А сега как е най-добре да постъпим? — запитал крал Лот от Оркни. — Дали е по-добре да сключим мир с крал Артур, или да се бием, след като повечето ви хора са убити и разгромени?
	— Сър — рекъл един рицар, — нападнете крал Артур, защото хората му са уморени и изтощени от битката, а ние сме бодри.
	— Ако питате мен — рекъл крал Лот, — бих искал всеки рицар да изпълни дълга си, както аз ще изпълня моя.
	И тръгнали те напред със знамената си и се срещнали в такъв бой, та копня се трошили. А Артуровите рицари с помощта на Рицаря с двата меча и брат му Балан взели връх над крал Лот и войнството му. Ала крал Лот бил все в първите редици и като вършел чудни подвизи, насърчавал цялото войнство да го следва, защото надмогвал на всички рицари. Но уви! Не му било съдено да устои докрай и много е жалко, че такъв славен рицар като него трябвало да бъде сразен, тъй като по-рано бил рицар на крал Артур и женен за негова сестра. Ала понеже крал Артур обладал съпругата на крал Лот, която била негова сестра, и тя заченала от него Мордред, крал Лот се опълчил против крал Артур.
	Имало по същото време един рицар, когото наричали Рицаря на чудния звяр, ала истинското му име било Пелинор. И той бил храбър мъж, та посегнал да нанесе мощен удар на крал Лот, който се сражавал срещу всичките си врагове, ала ударът не улучил него, а се стоварил върху шията на коня му и той грохнал наземи заедно с крал Лот. И тогава Пелинор бързо му нанесъл тежък удар през шлема и мечът разсякъл черепа чак до веждите. И подир смъртта на крал Лот цялата войска на Оркни се разбягала и погинали синове на много майки. Ала крал Пелинор носел вината за смъртта на крал Лот и затова сър Гауейн, десет години след като бил посветен в рицарство, отмъстил за смъртта на баща си и убил крал Пелинор със собствените си ръце.
	В тази битка загинали също дванайсет крале, сражаващи се на страната на крал Лот и Неро, и всички те били погребани в църквата „Свети Стефан“ в Камелот, а останалите рицари и другите воини били погребани под една голяма скала.



>>	Глава 11
#	За погребението на дванайсетте крале и за пророчеството на Мерлин, че Балин ще нанесе Пагубния удар

	И тъй, на погребението на крал Лот дошла кралица Маргауз с четиримата си синове — Гауейн, Агравейн, Гахерис и Гарет. Дошли също и крал Уриенс, баща на сър Юуейн, и жена му, Вълшебницата Морган, сестра на крал Артур. Всички те дошли на погребението.
	И крал Артур наредил да направят гробницата на крал Лот по-разкошна, отколкото на всички останали крале, и отредил място за нея до своята собствена. После Артур наредил да излеят от бронз и мед дванайсет фигури с образа на дванайсетте крале и да ги покрият отгоре със злато. И всяка фигура държала восъчна свещ, която горяла ден и нощ. А крал Артур бил изобразен изправен над тях с гол меч в ръка и лицата на всичките дванайсет фигури имали изражение като на победени мъже.
	Всичко туй направил Мерлин чрез тайното си изкуство и рекъл на краля:
	— Когато умра, тези свещи няма да горят повече и скоро след това ще почнат приключенията, додето най-подир бъде намерен Светия граал*.
	[* _Светия граал_ — според апокрифни християнски писания, когато Христос бил пронизан на кръста от копието на римския войник Лонгин, Йосиф Ариматейски събрал в бокала, от който Синът Божи пил на Тайната вечеря, част от кръвта му. Артуровските легенди разказват как, след като Йосиф Ариматейски занесъл Граала в Англия, той станал обект на рицарски приключения — търсенето на Светия граал. Граалът е символ на душевна и телесна чистота и може да бъде намерен само от рицар, чист от всякакви пороци и прегрешения (вж. Книга тринайсета, четиринайсет и седемнайсета). Мотивът за търсенето на Граала е разпространен в много други средновековни романси и е тема на Вагнеровата опера „Парсифал“.]
	И рекъл също на Артур:
	— Балин, достойният рицар, ще нанесе Пагубния удар*, заради който ще ви сполети страшно отмъщение.
	[* _Пагубния удар_ — също е свързан с легендата за Граала.]
	— А къде са Балин, Балан и Пелинор? — запитал крал Артур.
	— Колкото до Пелинор — отвърнал Мерлин, — скоро ще го срещнете отново. Колкото до Балин, и той няма да се забави много дълго, ала другият брат ще си иде и вие не ще го видите вече.
	— Кълна се — рекъл крал Артур, — те са двама чудесни рицари и особено Балин, защото надминава по храброст всички рицари, които познавам, и голям дълг имам към него.
	— Сър — рекъл Мерлин, — внимавайте да пазите добре ножницата на Екскалибур, защото, додето тя е на вас, не ще загубите кръв, колкото и рани да имате.
	(По-късно Артур дал ножницата на сестра си, Вълшебницата Морган, понеже имал голямо доверие в нея, ала тя обичала друг рицар повече от съпруга си, крал Уриенс, и от крал Артур. И тъй като искала да убият брат й Артур, поръчала да направят с магия друга подобна ножница и дала истинската ножница на Екскалибур на своя любим. Името на този рицар било Аколон и той след време едва не убил крал Артур*.) После Мерлин разкрил на крал Артур, че ще стане голяма битка при Солсбъри и че собственият му син Мордред ще се бие против него**. Казал му също, че Багдемагус му е братовчед и роднина на крал Уриенс.
	[* Вж. Книга четвърта, глава 8–11.]
	[** Вж. Книга двайсет и първа, глава 4.]



>>	Глава 12
#	Как един тъжен рицар минал край Артур, как Балин го настигнал и върнал обратно и как този рицар бил убит от един невидим рицар

	Един-два дни по-късно крал Артур се разболял леко и наредил да опънат шатъра му на една ливада. Легнал си там на постеля да поспи, ала сънят не идвал. Не след дълго чул силен конски тропот, погледнал през отвора на шатъра и видял да минава наблизо рицар, който горко плачел.
	— Спри, любезни рицарю — рекъл Артур, — и ми кажи защо си тъй тъжен.
	— Не можете да ми помогнете — отвърнал рицарят и отминал към замъка Мелиот.
	Скоро след това дошъл Балин и като видял крал Артур, слязъл от коня си, приближил се и го поздравил.
	— Много се радвам, че сте тук, кълна ви се — рекъл Артур. — Сър, току-що мина оттук един рицар и беше много натъжен, ала не разбрах защо. Затова ви моля да бъдете така любезен и благороден да доведете този рицар тук било насила, било по негова воля.
	— И повече от туй ще сторя за ваше величество — рекъл Балин и бързо препуснал с коня си и като намерил рицаря с една девица в гората, казал му:
	— Благородни рицарю, трябва да дойдете с мен при крал Артур, за да му откриете скръбта си.
	— Няма да дойда — отвърнал рицарят, — защото на мен това много ще ми навреди, а и вие няма да имате полза.
	— Сър — рекъл Балин, — моля ви, пригответе се, тъй като трябва да дойдете с мен, иначе ще бъда принуден да се бия с вас и да ви заведа насила, а това не ми се иска.
	— Готов ли сте да ме защитите, ако дойда с вас? — запитал рицарят.
	— Да — отвърнал Балин, — ще ви защитя или сам ще загина.
	И тъй, той се приготвил да тръгне с Балин и оставил девицата сама. Ала тъкмо когато стигнал пред шатъра на крал Артур, дошъл някакъв невидим рицар и пронизал с копие рицаря, който яздел с Балин.
	— Горко ми — рекъл рицарят. — Макар да бях под ваша закрила, уби ме един рицар на име Гарлон. Затова вземете моя кон, понеже е по-добър от вашия, и идете веднага при дамата, за да продължите делото, с което се бях заел, тъй, както ви научи тя, и да отмъстите за смъртта ми, ако можете.
	— Ще сторя това — рекъл Балин, — заклевам се в рицарската си чест.
	И с голяма скръб се разделил с рицаря.
	Тогава крал Артур наредил да го погребат богато и заръчал да напишат на гроба му как бил убит рицарят Харлеус Брадати и как това предателство било извършено от рицаря Гарлон. А дамата винаги носела със себе си дръжката на копието, с което бил убит сър Харлеус.



>>	Глава 13
#	Как Балин и девицата срещнали един рицар, когото Гарлон убил по същия начин, и как девицата дала от кръвта си поради обичая на един замък

	И тъй, Балин и девицата навлезли в една гора и там срещнали рицар, който се връщал от лов, и той запитал Балин защо е толкова тъжен.
	— Не желая да ви кажа — отвърнал Балин.
	— Ех — рекъл рицарят, — ако имах въоръжение като вашето, щях да се бия с вас.
	— Няма да стане нужда — отвърнал Балин, — защото не се боя да ви кажа. — И му разказал всичко както си било.
	— Аха — рекъл рицарят, — такава ли била работата? Кълна се във всичко най-свято, че няма да се отделя от вас, додето съм жив.
	И те отишли в хана, въоръжили се и поели на път. И като минавали покрай една отшелническа обител недалеч от никакви гробища, дошъл невидимият рицар Гарлон и ударил с копие рицаря Перин де Маунтбелиард и го повалил.
	— Горко ми! — рекъл рицарят. — Убит съм от този коварен рицар, дето обикаля земята невидим.
	— Уви! — рекъл Балин. — Това не е първото зло, що ми е сторил.
	И сетне двамата с отшелника погребали рицаря под богато украсена плоча в една кралска гробница.
	Ала на следващата сутрин намерили отгоре надпис със златни букви, в който се казвало, че: СЪР ГАУЕЙН ЩЕ ОТМЪСТИ НА КРАЛ ПЕЛИНОР ЗА СМЪРТТА НА БАЩА СИ, КРАЛ ЛОТ.
	Скоро след това девицата и Балин стигнали до един замък и Балин слязъл от коня и се запътил заедно с девицата към замъка. Ала щом Балин прекрачил под свода на портала, подвижната решетка се спуснала зад гърба му и много мъже се нахвърлили върху девицата и искали да я убият. Когато Балин видял това, дълбоко се огорчил, че не може да й помогне. Качил се тогава на кулата и скочил от стената в рова, без да се нарани. След това изтеглил меча и искал да се сражава с тях. Ала всички рекли, че не, нямало да се сражават с него, тъй като просто изпълнявали един стар обичай на замъка. И му разказали, че от много години тяхната господарка била болна и нямало да оздравее, додето не получи сребърен съд, пълен с кръвта на непорочна девица, кралска дъщеря.
	— И затова обичаят на замъка повелява да не пускаме никоя девица да мине оттук, без да напълни един сребърен съд с кръвта си — рекли те.
	— Тъй да бъде — рекъл Балин, — ще даде девицата от своята кръв колкото може, ала додето съм жив, няма да позволя да я погубите.
	И тъй, Балин я накарал да даде доброволно от кръвта си, ала нейната кръв не помогнала на господарката на замъка. И тази нощ Балин и девицата останали там и били приети много добре, а на сутринта отново поели по пътя си. И както се разказва по-късно в книгата за Светия граал, сестрата на сър Персивал излекувала с кръвта си тази дама, ала от това самата тя умряла*.
	[* Вж. Книга седемнайсета, глава 11.]



>>	Глава 14
#	Как Балин срещнал рицаря Гарлон на едно пиршество и как го убил, за да излекува с кръвта му сина на своя домакин

	И тъй, минали се три-четири дни без никакво приключение, додето накрая двамата случайно намерили подслон при един мъж, богат и знатен благородник. И както седели около масата, Балин чул някой да пъшка тежко на един стол близо до него.
	— Какъв е този стон? — запитал Балин.
	— Ще ви кажа истината — рекъл домакинът. — Неотдавна участвах в турнир и се сражавах с един рицар, брат на крал Пелам, и два пъти го повалих. Тогава той се врече, че ще си отмъсти за стореното на човека, който ми е най-скъп. И рани сина ми тъй, че не може да оздравее, додето не се сдобия с малко от кръвта на този рицар, ала той язди невидим и не знам името му.
	— Аха — рекъл Балин, — познавам този рицар и името му е Гарлон. Той уби двама мои рицари по същия начин, затова повече желая да се сражавам с него, нежели да ми дадат всичкото злато в кралството, такова зло ми е сторил.
	— Добре тогава — рекъл домакинът. — Чуйте какво ще ви кажа: крал Пелам от Листенойс нареди да бъде оповестено из цялата страна, че след двайсет дни урежда празненство и че никой рицар не може да присъства на него, ако не доведе съпругата си или своята любима. И онзи рицар, вашият и моят враг, ще бъде там на този ден.
	— Обещавам ви тогава — рекъл Балин, — че ще получите част от кръвта му, за да излекувате сина си.
	— Още утре сутринта ще се отправим натам — рекъл домакинът му.
	И тъй, на сутринта тримата поели към крал Пелам и яздили петнайсет дни, додето стигнат там. И в същия този ден започвало голямото празненство. И тъй, те слезли от конете си, оставили ги в конюшнята и се запътили към замъка. Ала домакина на Балин не го пуснали да влезе, понеже нямал дама.
	Балин пък бил добре приет, завели го в една стая, свалили му доспехите и му донесли одежди каквито пожелал, а сетне поискали да им даде и меча си.
	— Не — рекъл Балин, — това няма да направя, тъй като в моята страна има обичай рицарят никога да не се разделя с оръжието си и затова ще спазя този обичай или ще си ида оттук.
	Тогава му позволили да задържи меча си и той влязъл в замъка и бил настанен сред достойни рицари заедно с дамата си.
	Не след дълго Балин запитал един рицар:
	— Няма ли в тукашния двор рицар на име Гарлон?
	— Ей го там — отвърнал един рицар, — оня с черното лице. Той е най-чудният рицар на света, тъй като се движи невидим и така е погубил много храбри рицари.
	— Виж ти — рекъл Балин, — нима това е той?
	И дълго разсъждавал в себе си: „Ако го убия тук, няма да се отърва и аз, ала пощадя ли го сега, може би никога не ще се случи да го срещна пак и той ще извърши големи злодеяния, ако остане жив.“
	Тогаз Гарлон забелязал, че Балин го гледа, приближил се до него, ударил го по лицето с опакото на ръката си и рекъл:
	— Рицарю, защо ме гледаш така? Засрами се! Яж си гозбата и прави туй, за което си дошъл.
	— Право казваш — отвърнал Балин. — Това не е първото зло, що си ми сторил, и затуй ще извърша онова, за което съм дошъл.
	Станал разгневен и разсякъл главата му чак до раменете.
	— Дайте ми копието, с което той уби вашия рицар — рекъл Балин на дамата си.
	И тя му го дала, тъй като винаги го носела със себе си. И с него Балин пронизал Гарлон и рекъл на всеослушание:
	— С това копие ти уби един храбър рицар, ала сега то стърчи в собственото ти тяло.
	Сетне Балин извикал домакина си и му рекъл:
	— Сега можете да си вземете колкото кръв ви трябва, за да излекувате сина си.



>>	Глава 15
#	Как Балин се бил с крал Пелам и как мечът му се счупил, и как се сдобил с копието, с което нанесъл Пагубния удар

	Тогава всички рицари станали от масата и се нахвърлили върху Балин, а сам крал Пелам скочил гневно и рекъл:
	— Рицарю, ти уби брат ми. Затова ще умреш, преди да излезеш оттук.
	— Добре — отвърнал Балин, — убийте ме със собствената си ръка.
	— Точно така и ще сторя — рекъл крал Пелам. — В името на любовта ми към моя брат, никой освен мен няма право да се сражава с теб.
	Тогава крал Пелам грабнал страховито оръжие и замахнал яростно към Балин. Ала Балин изпречил меча си между неговото оръжие и главата си, и мечът му се строшил на две. И като останал без оръжие, Балин хукнал в една стая да търси друго и така тичал от стая в стая, без да намери оръжие, а крал Пелам все го гонел. Най-подир влязъл в една стая и тя била разкошно и чудно наредена, и вътре имало легло, покрито със златоткан плат, какъвто рядко се вижда, и на него лежал човек, а до леглото стояла маса от чисто злато, поддържана от четири сребърни крака, и върху масата имало чудно копие с необикновена направа.
	И като видял копието, Балин го грабнал, извърнал се към крал Пелам и го наранил тъй тежко, че крал Пелам паднал в несвяст. Тозчас покривът и стените на замъка рухнали на земята и Балин паднал и не можел да помръдне ни ръка, ни крак. И тъй, по-голямата част от замъка, който рухнал поради Пагубния удар, три дни лежала върху Балин и Пелам.



>>	Глава 16
#	Как Балин бил избавен от Мерлин и как спасил един рицар, който искал да се убие от любов

	Тогаз дошъл Мерлин, вдигнал Балин, намерил му добър кон, понеже неговият бил мъртъв, и му заръчал да напусне този край.
	— Къде е моята дама? — рекъл Балин.
	— Ето я там, лежи мъртва — рекъл Мерлин.
	А крал Пелам дълги години лежал тежко ранен и не оздравял, додето не го изцерил Галахад Високородния принц, който търсел Светия граал, защото в този съд се намирала част от кръвта на Господа нашего Иисуса Христа, която Йосиф Ариматейски донесъл в тази страна, и самият той лежал на онова разкошно легло. И копието било същото, с което Лонгиус пронизал сърцето на Господа нашего Иисуса Христа. А крал Пелам бил близък сродник на Йосиф и един от най-достойните мъже, живели в онези времена, и много било жалко, че бил тъй тежко ранен от този удар, който причинил голяма печал, скръб и мъка.
	Сетне Балин се простил с Мерлин и той му рекъл:
	— Не ще се срещнем вече на този свят.
	И потеглил Балин с коня си през красиви местности и градове и навред виждал мъртви, убити хора. А които били живи, викали през сълзи:
	— О, Балин, тежки беди причини ти в тукашните земи, защото поради Пагубния удар, който нанесе на крал Пелам, сега са опустошени три страни, и бъди сигурен, че накрая възмездието ще те стигне.
	И голямо облекчение изпитал Балин, като напуснал тези земи. И тъй яздил осем дни без никакво приключение. Най-подир навлязъл сред гъста гора в една долина и видял кула, край която стоял едър боен кои, вързан за високо дърво, а до него седял на земята рицар и горко плачел, а бил мъж снажен и левент. Балин му рекъл:
	— Помози Бог! Защо сте тъй тъжен? Кажете ми и ще ви помогна, ако е по силите ми. Благородни рицарю, много ме наскърбихте, защото мислите ми бяха весели, а вие ми причинявате голяма болка.
	Балин се отдалечил малко и погледнал коня му. Тогаз чул рицаря да говори:
	— Ах, прекрасна девице, защо не устоя на обещанието си? Нали ми обеща да се срещнем тук по пладне? Да бъде проклет часът, в който ми даде този меч, понеже с този меч ще се убия.
	И с тези думи изтеглил меча си. А Балин тутакси се втурнал към него и хванал ръката му.
	— Пуснете ръката ми — рекъл рицарят — или вас ще убия.
	— Няма нужда да ме убивате — рекъл Балин, — тъй като обещавам да ви помогна да възвърнете дамата си, ако ми откриете къде е.
	— Как се казвате? — запитал рицарят.
	— Казвам се Балин Свирепи.
	— Ах, сър, познавам ви добре. Вие сте Рицаря с двата меча и най-храбрият мъж на света.
	— А вашето име как е? — запитал Балин.
	— Името ми е Гарниш от планината и съм син на беден човек, ала заради моята храброст и мъжество един херцог ме посвети в рицарство и ми даде земя. Името му е херцог Хермел и дъщеря му е тази, която любя, а мислех, че и тя ме люби.
	— Далеч ли е тя оттук сега? — запитал Балин.
	— Само на шест мили — отвърнал рицарят.
	— Да тръгваме — рекли двамата рицари.
	И като препуснали с все сила, яздили, додето стигнали до прекрасен замък със здрави стени и дълбок ров.
	— Аз ще вляза в замъка — рекъл Балин — и ще видя дали е там.
	И той влязъл и търсил от стая в стая и намерил леглото й, ала тя не била там. Тогаз Балин надникнал в една китна градинка и я видял под високо лаврово дърво да лежи върху постеля от зелена златоткана коприна, страстно прегърнала един рицар, а под главите им растели треви и билки. Като я зърнал Балин да лежи така с най-противния рицар, когото бил виждал — а тя била прекрасна дама, — прекосил отново всичките стаи и казал на рицаря къде я намерил да спи дълбоко и го завел на мястото, дето спяла дълбок сън.



>>	Глава 17
#	Как този рицар убил любимата си и рицаря, с когото лежала, и как после се убил със собствения си меч; и как Балин отишъл в замъка, дето загинал

	И когато Гарниш я видял да лежи така, от безпределна мъка кръв рукнала от устата и от носа му и с меча си отсякъл главите и на двамата. А сетне безутешно плакал и казвал:
	— О, Балин, голяма скръб ми причини ти, защото, ако не бе ми показал тази гледка, нямаше да изпитам такава скръб.
	— Вярвай ми — рекъл Балин, — направих го с цел да укрепя смелостта ти, да видиш и разбереш нейната измяна и да те накарам да я разлюбиш. Бог ми е свидетел, че постъпих тъй, както бих искал ти да постъпиш с мен.
	— Горко ми! — рекъл Гарниш. — Сега скръбта ми е двойно по-голяма и не мога да я понеса, защото убих тази, която обичах повече от всичко на света.
	И с тези думи се пронизал със собствения си меч, така че той потънал до дръжката в тялото му.
	Когато Балин видял това, побързал да се отдалечи оттам, да не би хората да рекат, че той ги е убил. И след три дни стигнал до един кръст*, на който със златни букви пишело: НИКОЙ РИЦАР НЕ БИВА ДА ПРИБЛИЖАВА САМ ТОЗИ ЗАМЪК. Тогаз видял да идва към него побелял старец, който му рекъл:
	[* В средните векове каменни кръстове често служели като пътепоказатели и километражни знаци, пред които пътниците били длъжни да спрат и да се помолят.]
	— Балин Свирепи, преминал си отвъд своя предел, като си поел насам, затова върни се назад за свое добро.
	И в миг изчезнал. Сетне Балин чул да изсвирва рог като за повален при лов звяр.
	— Този рог свири за мен — рекъл си Балин. — Аз съм дивечът, ала още не съм мъртъв.
	И тогаз най-неочаквано видял пред себе си дами и много рицари, и всички те го посрещнали с привидна радост, приветствали го и го завели в замъка, а там се започнали танци и песни, и всякакви веселби. Сетне владетелката на замъка рекла:
	— Рицарю с двата меча, трябва да се сражавате в двубой с рицаря, който пази един остров тук наблизо и не пуска да мине никого, без да се бие с него.
	— Лош обичай е този — рекъл Балин, — че не може да мине оттам рицар, без да се бие.
	— Ще се сражавате само с един рицар — рекла дамата.
	— Тъй да бъде — рекъл той, — щом трябва, готов съм да се сражавам. Вярно, странстващите рицари често са уморени, а също и конете им, ала макар конят ми да е уморен, сърцето ми не е. С радост ще ида там, пък ако ще да намеря смъртта си.
	— Сър — рекъл един рицар на Балин, — струва ми се, че щитът ви не е добър. Ще ви дам друг, по-голям. Моля ви, приемете го.
	И тъй, той взел чуждия щит и оставил своя и препуснал към брега, а там се качил на голяма лодка заедно с коня. И като стигнал на острова, приближила се до него една девица и му рекла:
	— О, рицарю Балин, защо оставихте щита си? Уви, излагате се на голяма опасност, понеже по щита щяха да ви познаят. Жалко за рицар като вас, тъй като по храброст и мъжество нямате равен.
	— Горчиво се кая, че дойдох в този край — рекъл Балин, — ала вече не мога да се върна назад, защото това ще бъде позор за мен. Каквато и съдба да ми е отредена — било живот, било смърт, — ще я приема.
	После прегледал бронята си, уверил се, че е добре въоръжен, прекръстил се и яхнал коня.



>>	Глава 18
#	Как Балин срещнал брат си Балан и как двамата се сражавали, без да се познаят, додето си нанесли един другиму смъртни рани

	Тогава Балин видял да язди към него откъм замъка рицар, и конят му имал червено покривало, а самият рицар бил загърнат с плащ със същия цвят. Когато червеният рицар зърнал Балин, помислил си, че това може да е брат му, защото носел два меча, ала тъй като не познал щита му, решил, че не е той. И тъй, насочили те напред копията си и връхлетели е чудна бързина един върху друг и всеки ударил щита на другия, ала тъй здрави били копията и тъй силен устремът им, че и ездачите, и конете рухнали наземи, а двамата рицари изгубили свяст.
	И Балин се наранил зле при падането от коня, тъй като бил изтощен от странствуване. Затова Балан пръв се изправил на крака, извадил меча си и се приближил към Балин. Тогава той също се изправил и се втурнал напред. И Балан пръв ударил Балин, а той вдигнал щит да отбие удара, разсякъл щита на Балан и пробил шлема му. Сетне Балин пак го ударил с оня злощастен меч и едва не погубил брат си Балан, и двамата продължили да се бият, додето не им останал ДЪХ.
	Тогаз Балин вдигнал очи към замъка и видял, че от кулите ги наблюдават множество дами. И тъй, те отново се хвърлили в битка и си нанесли един другиму тежки рани. И макар да се задъхвали от изнемога, сражавали се така, че всичко наоколо почервеняло от кръв. И по това време всеки от тях бил поразил другия с по седем дълбоки рани, и дори най-малката от тях била такава, че можела да причини смъртта на най-мощния великан.
	Ала пак продължавали те да се сражават и страшно било да се гледа този кръвопролитен бой, защото брънките на ризниците им се скъсали и телата им останали незащитени.
	Най-сетне Балан, по-малкият брат, отстъпил малко назад и легнал на земята. Тогаз Балин Свирепи попитал:
	— Как ти е името, рицарю? Защото до днес не съм срещал рицар, който да ми устои.
	— Името ми е Балан — рекъл той — и съм брат на славния рицар Балин.
	— Горко ми, че доживях този ден — викнал Балин и паднал в несвяст.
	Довлякъл се тогава Балан до брат си и свалил шлема от главата му, ала не могъл да го познае — толкова насечено и окървавено било лицето му. Ала като се свестил, Балин рекъл:
	— О, Балане, братко мой, ти уби мен, а аз — теб, и целият земен свят ще говори за нас двамата.
	— Горко ми, че доживях този ден — рекъл Балан, — та по нещастна случайност не те познах, защото забелязах двата ти меча, ала тъй като носеше друг щит, помислих, че си друг рицар.
	— Уви — рекъл Балин, — за всичко туй е виновен един злощастен рицар от замъка, който ме накара да сменя щита си и с това да погубя и двама ни. И ако ми беше съдено да остана жив, щях да срина този замък заради престъпните му обичаи.
	— И добре щеше да сториш — отвърнал Балан, — защото, откак дойдох тук, не ме пускаха да продължа пътя си, тъй като се случи да убия един рицар, който пазеше този остров, и оттогава не мога да си ида. Ала и ти, братко, дори да не ме беше убил, както стори, пак нямаше да се измъкнеш оттук.
	Дошла тогава владетелката на замъка с четирима рицари и шест дами, придружена от шестима войници, и чула как братята споделяли жалбите си един с друг и думали: „И двамата сме излезли от един гроб, ще рече от утробата на една майка, и затова и двамата трябва да легнем в един трап.“ И Балан помолил дамата да бъде така добра и заради вярната му служба да ги погребе на мястото, дето се сражавали. И тя им обещала със сълзи на очи да ги погребе богато-пребогато, както подобава на рицари като тях.
	— Сега, молим ви, изпратете да доведат свещеник, за да получим причастие и да приемем светото тяло на Господа нашего Иисуса Христа.
	— Добре — рекла дамата, — туй ще бъде сторено.
	И изпратила да повикат свещеник, който извършил нужния обред.
	— Сега — рекъл Балин, — като ни погребат в един гроб и на него напишат как пие, двама братя, сме се погубили един друг, никой храбър рицар и добър човек не ще отмине гроба ни, без да се помоли за спасението на нашите души.
	И тогава всички благородни дами плакали от жал, и скоро Балан умрял, а Балин умрял едва към полунощ на следващия ден. И двамата били погребани заедно, а дамата наредила да се напише на камъка как Балан бил убит от ръката на брат си, ала името на Балин тя не знаела.



>>	Глава 19
#	Как Мерлин ги погребал в един гроб и какво станало с меча на Балин

	На сутринта дошъл Мерлин и повелил да напишат със златни букви на камъка: ТУК ПОЧИВА БАЛИН СВИРЕПИ, РИЦАРЯ С ДВАТА МЕЧА, КОЙТО НАНЕСЕ ПАГУБНИЯ УДАР.
	И повелил Мерлин също да направят там едно легло и сторил тъй, че който легнел на него, полудявал. Ала с благородството си Ланселот от Езерото отнел вълшебната сила на това легло.
	И тъй, след смъртта на Балин Мерлин взел меча му, свалил ефеса и сложил друг. Сетне Мерлин накарал един рицар, който стоял до него, да вземе меча и той се опитал, ала не успял. Тогаз Мерлин се засмял.
	— Защо се смееш? — попитал рицарят.
	— Ето защо — отвърнал Мерлин, — никой не ще си служи с тоя меч освен най-добрия рицар на света, и той ще бъде сър Ланселот или синът му, сър Галахад. И Ланселот ще убие с този меч човека, когото най-много обича на света, и той ще бъде сър Гауейн.
	И всичко това повелил да напишат на ефеса. И повелил също да изградят мост от стомана и желязо до острова, ала само половин стъпка широк, та никой да не може да мине по него, нито да се осмели да стъпи отгоре му, освен ако е най-добродетелен мъж и храбър рицар, чист от злоба и коварство. А ножницата от меча на Балин Мерлин оставил отсам острова, та да я намери Галахад. И с магическата си сила Мерлин направил така, че мечът на Балин бил втъкнат в един изправен мраморен блок, голям колкото воденичен камък, и камъкът винаги стърчал над водата и стоял тъй дълги години, додето случайно бил повлечен от течението надолу към град Камелот или на английски Уинчестър. И в същия този ден Галахад Високородния принц дошъл при крал Артур и тъй като носел със себе си ножница, придобил и меча, забит в стърчащия над водата мраморен камък*. И случило се това на Сретение Господне, както се разказва в книгата за Светия граал.
	[* Вж. Книга тринайсета, глава 5.]
	Скоро след това Мерлин отишъл при крал Артур и му разказал за Пагубния удар, който Балин нанесъл на крал Пелам, и как Балин и Балан се сражавали в най-чудния двубой, който светът помни, и как двамата били погребани в един гроб.
	— Уви! — рекъл крал Артур. — Това е най-скръбната вест, която съм чувал, защото не познавам други такива рицари като тях двамата на света.
	Тъй завършва разказът за Балин и Балан, двама братя, родени в Нортъмбърланд храбри рицари.

#	Следва Книга трета.






>	Книга трета

>>	Глава 1
#	Как крал Артур си намерил съпруга и се венчал за Гуиневир, дъщеря на Лодегранс, крал на Камелерд, от когото по-късно получил Кръглата маса*
	[* _Кръглата маса_ — според някои версии на артуровските легенди самият Мерлин направил Кръглата маса за крал Утер Пендрагон с цел да се сложи край на разприте за превъзходство по ранг и като символ на братско равноправие. Това символично значение е запазено в английския език и досега в израза „конференция на кръглата маса“.]

	В началото, след като Артур е много приключения и по божия милост бил избран за крал, повечето му васали не знаели, че е син на Утер Пендрагон, преди Мерлин да разгласи това, та мнозина крале и лордове водили тежки войни против него по тази причина, ала Артур ги победил всичките, тъй като през повечето дни от живота си следвал съветите на Мерлин. И случило се веднъж, че крал Артур рекъл на Мерлин:
	— Не ми дават мира моите васали и все повтарят, че трябвало да си намеря съпруга, ала аз няма да взема жена освен по твой съвет и препоръка.
	— Добре ще е наистина да си намерите съпруга — отвърнал Мерлин, — тъй като човек достоен и благороден като вас не бива да остане дълго без съпруга. Кажете ми сега — има ли някоя, която обичате повече от другите?
	— Има — рекъл крал Артур, — обичам Гуиневир, дъщерята на крал Лодегранс от Камелерд, що пази в дома си Кръглата маса, която ти ми каза, че получил от баща ми Утер. И тази девица е най-достойната и най-прекрасната дама, която познавам, на света, защото до днес не съм срещал друга, равна ней.
	— Сър — рекъл Мерлин, — по красота и благородство тя е сред най-прекрасните на този свят, ала ако не я обичахте тъй силно, щях да ви намеря друга красива и добродетелна девица, която би ви се харесала и понравила, ако сърцето ви не си бе казало думата вече. Ала щом сърцето на един мъж е заговорило, няма връщане назад.
	— Вярно е — рекъл крал Артур.
	Ала Мерлин загатнал на краля, че Гуиневир няма да му бъде вярна съпруга, тъй като Ланселот щял да се влюби в нея и тя в него. После заговорил за приключенията, свързани със Светия граал. А след това Мерлин помолил краля да му даде хора, с които да иде да поиска ръката на Гуиневир, и кралят му дал. И явил се Мерлин при крал Лодегранс в Камелерд и му съобщил желанието на краля да вземе за съпруга дъщеря му Гуиневир.
	— Добра вест е туй за мен и предобра — рекъл крал Лодегранс, — че такъв достоен, храбър и благороден крал ще се ожени за дъщеря ми. Колкото до земите ми, ако желае, ще му дам земи, ала той има достатъчно владения и не се нуждае от други. Ала аз ще му изпратя дар, който ще го зарадва много повече, защото ще му дам Кръглата маса, която получих от Утер Пендрагон. И когато е цялата заета, на нея могат да седят сто и петдесет рицари. И сто рицари аз имам, ала не ми достигат петдесет — защото толкова бяха убити по мое време.
	И тъй, Лодегранс изпратил дъщеря си Гуиневир с кралски почести с Мерлин, а също и Кръглата маса със сто рицари и те пътували бодро по суша и по вода, додето наближили Лондон.



>>	Глава 2
#	Как били посветени рицарите на Кръглата маса и местата им благословени от Кентърбърийския епископ

	Когато крал Артур чул за пристигането на Гуиневир и на стоте рицари с Кръглата маса, много се зарадвал заради нея и заради скъпия дар и рекъл на всеослушание:
	— Тази прекрасна дама е наистина добре дошла при мен, тъй като отдавна я обичам и нищо не може да ме възрадва повече. А тези рицари с Кръглата маса са ми по-драги от най-скъпите дарове.
	И без да се бави, кралят наредил да се подготви сватбата и коронацията по най-тържествен начин.
	— А сега, Мерлине — рекъл кралят, — върви и ми потърси из цялата страна петдесет най-храбри и достойни рицари.
	Скоро Мерлин намерил четирийсет и осем такива рицари, ала повече не могъл да намери. Тогава повикали Кентърбърийския епископ и той благословил местата им на масата с най-тържествен молебен и седнали след туй четирийсетте и осем рицари на местата си.
	И щом сторили това, Мерлин рекъл:
	— Благородни рицари, сега трябва до един да станете и да идете и отдадете почит на крал Артур. Тогава той с по-голяма радост ще ви вземе под върховната си закрила.
	И те станали и отдали почит на краля, а когато си отишли, Мерлин видял на всеки стол написано със златни букви името на рицаря, който бил седял там. Ала на два стола нямало имена.
	И ето че дошъл младият Гауейн и поискал дар от краля.
	— Искайте — рекъл кралят, — и ще го получите.
	— Сър, моля да ме посветите в рицарство в деня, в който се венчаете за хубавата Гуиневир.
	— На драго сърце ще го сторя — отвърнал крал Артур — и ще ви окажа най-високи почести — дългът ми го изисква, тъй като сте мой племенник, син на сестра ми.



>>	Глава 3
#	Как един беден човек дошъл, яхнал мършава кобила, и помолил крал Артур да посвети сина му в рицарство

	Не след дълго дошъл в двора един беден човек, яхнал мършава кобила, и водел със себе си красив младеж на осемнайсет години. И беднякът питал всеки срещнат:
	— Къде да намеря крал Артур?
	— Ей го там — рекли рицарите. — Трябва ли ти за нещо?
	— Да — отвърнал беднякът, — затова съм дошъл.
	Сетне застанал пред краля, поздравил го и рекъл:
	— О, кралю Артур, цвят на всички рицари и крале, моля Бог да ви помага. Сър, рекоха ми, че сте обещали по време на сватбата си да дадете всекиму какъвто дар поиска, освен ако е нещо съвсем неразумно.
	— Вярно е — отвърнал кралят. — Оповестил съм го пред всички и ще го изпълня, стига това да не вреди на кралството или на сана ми.
	— Правдиви са думите ви и милостиви — рекъл беднякът. — Ала аз, сър, не искам нищо друго, освен да посветите сина ми в рицарство.
	— Голяма чест искаш от мен — рекъл кралят на бедняка. — Как се казваш?
	— Сър, името ми е Арий, говедарят.
	— Чие е това желание — твое или на сина ти?
	— Не, сър — рекъл Арий, — желанието не е мое, а на сина ми, защото ще ви кажа, че имам тринайсет синове и всички вършат всяка работа, каквато им дам, и с радост се трудят, ала това момче не ще да се труди за мен. Какво ли не правим двамата с жена ми, ала той все стреля с лък или мята копие, обича да гледа сражения и рицари и непрестанно, и денем, и нощем, ме моли да сторя тъй, че да го направя рицар.
	— Как ти е името? — запитал кралят младежа.
	— Сър, името ми е Тор.
	Кралят го разгледал внимателно и видял, че има много хубаво лице и е отлично сложен за годините си.
	— Ето какво — рекъл крал Артур на говедаря Арий, — доведи всичките си синове да ги видя.
	И беднякът ги довел и всички много приличали на него. Ала Тор не приличал на никого от тях ни по фигура, ни по лице и бил далеч по-едър.
	— А сега — рекъл кралят на говедаря, — къде е мечът, с който трябва да го посветя в рицарство*?
	[* Средновековната церемония „посвещаване в рицарство“ се извършвала с лек удар с меч по шията на коленичилия просител за рицарско звание, който оставал вечно предан на оня, който го е посветил.]
	— Ето го — рекъл Тор.
	— Извади го от ножницата и поискай от мен да те направя рицар — заповядал кралят.
	Тогава Тор слязъл от кобилата, изтеглил меча, коленичил и помолил краля да го посвети в рицарство, та да стане и той рицар на Кръглата маса.
	— Колкото за първото, ще те направя рицар — рекъл кралят и го ударил с меча по шията, казвайки: — Бъди добър рицар и дано Бог чуе молбата ми, а ако си смел и достоен, ще станеш и рицар на Кръглата маса. А сега, Мерлине, кажи дали този Тор ще бъде добър рицар, или не.
	— Да, сър, трябва да бъде добър рицар, защото произхожда от личен човек, какъвто светът не познава втори, и е от кралска кръв.
	— Как така, сър? — зачудил се кралят.
	— Ще ви кажа — отговорил Мерлин. — Този бедняк Арий, говедарят, не му е баща, нито пък му е роднина, защото баща му е крал Пелинор.
	— Не вярвам да е така — рекъл говедарят.
	— Доведи жена си тук пред мен — рекъл Мерлин — и тя няма да отрече.
	И тъй, скоро довели жената, хубава и добра стопанка, и тя признала всичко на Мерлин, както подобава на добродетелна жена, и разказала на краля и на Мерлин как веднъж, когато била още девойка, отишла да дои кравите и срещнала един неумолим рицар.
	— Почти насила ми отне той девичеството и тогаз заченах от него Тор. И взе ми този рицар хрътката, дето беше с мен, и каза, че ще я води със себе си, за да му напомня за мен.
	— Ах — рекъл говедарят, — дори не подозирах за това, ала не е трудно да повярвам, тъй като Тор никога не е приличал на мен.
	— Сър — рекъл Тор на Мерлин, — не позорете майка ми.
	— Сър — отвърнал Мерлин, — това е по-скоро чест, отколкото позор, защото баща ви е мъж благороден и крал и може да стори много за вас и за майка ви, тъй като вие сте заченат, преди тя да се омъжи.
	— Истина е — рекла жената.
	— Е, това намалява болката ми — рекъл говедарят.



>>	Глава 4
#	Как сър Тор бил признат за син на Пелинор и как Гауейн станал рицар

	И тъй, на сутринта крал Пелинор дошъл в двора на крал Артур и той много му се зарадвал и му разказал за Тор — че бил негов син и че го посветил в рицарство по молба на говедаря. Когато Пелинор видял Тор, той много му се понравил. Сетне кралят посветил в рицарство и Гауейн, ала Тор бил първият, когото посветил на това тържество.
	— По каква причина стоят празни тези два стола? — запитал крал Артур.
	— Сър — отвърнал Мерлин, — на тези места ще седят само най-достойните. А на Гибелния стол може да седи един-единствен човек и ако някой друг дръзне да го заеме, ще загине. И който седи на този стол, не ще има равен на себе си.
	С тези думи Мерлин хванал крал Пелинор за ръка и като застанал зад мястото, съседно на Гибелния стол, рекъл на всеослушание:
	— Ето вашето място, защото от всички тук вие сте най-достоен да го заемете.
	Тогава Гауейн много му завидял и рекъл на брат си Гахерис:
	— Голяма почит отдават на онзи рицар, което дълбоко ме оскърбява, тъй като не друг, а той уби баща ни, крал Лот. И затова аз ще го убия с един меч, който ми изпратиха и който е твърде остър.
	— Недей сега — рекъл Гахерис, — защото аз съм все още само оръженосец, ала когато стана рицар, ще му отмъстя. Затуй, братко, добре е да почакаш, додето се случи да го срещнем извън двора, иначе ще помрачим това голямо празненство.
	— Съгласен съм — рекъл Гауейн. — Тъй да бъде.



>>	Глава 5
#	Как на празненството по случай сватбата на крал Артур и Гуиневир в залата се втурнал бял елен, преследван от трийсет двойки хрътки, и как една бяла хрътка ухапала елена и после един рицар я отнесъл

	И тъй, приготвили всичко за голямото празненство и кралят бил венчан най-тържествено за лейди Гуиневир в църквата „Свети Стефан“ в Камелот. И когато гостите насядали всеки според положението си в двора, Мерлин отишъл при рицарите на Кръглата маса и им казал да стоят по местата си и никой да не става, „защото — рекъл той — ще видите необикновено и чудно приключение“.
	И ето че, както си седели, в залата се втурнал бял елен и подир него една бяла хрътка, а сетне трийсет двойки черни хрътки се втурнали след тях с оглушителен лай. И белият елен обикалял около Кръглата маса, а после и край другите маси, додето накрая бялата хрътка го ухапала по хълбока и откъснала парче от него. Тогава белият елен скокнал с все сила и съборил един рицар, който седял на масата. И рицарят тозчас се изправил, хванал хрътката, излязъл от залата, качил се на коня си и поел нанякъде с хрътката.
	И ето че начаса дошла една дама на бял жребец и викнала високо на крал Артур:
	— Сър, не позволявайте да ми сторят това зло, защото хрътката, дето я отнесе рицарят, е моя.
	— Не мога нищо да направя — рекъл кралят.
	Тогаз пък дошъл тежковъоръжен рицар на едър кон и насила отвел дамата със себе си, а тя викала и горко плачела. И кралят се зарадвал, като напуснали двора му, понеже дамата вдигала много шум.
	— Не, не — рекъл Мерлин, — не бива да се отнасяте така лекомислено към случилото се, защото тези приключения трябва да бъдат доведени до подобаващ край, иначе ще се опозорите и вие, и празникът ви.
	— Съгласен съм и ще сторя така, както ме посъветваш — отвърнал кралят.
	— Тогава заповядайте да повикат сър Гауейн — рекъл Мерлин, — защото той трябва да доведе обратно белия елен. Също така, сър, заповядайте да повикат сър Тор, защото той трябва да хване рицаря е хрътката или да го убие. Заповядайте да повикат и крал Пелинор, защото той трябва да доведе рицаря с дамата или пък да го убие. И преди да се върнат, тези трима рицари ще извършат чудни подвизи.
	Тогава извикали тримата, както беше разказано по-горе, и всеки от тях приел поставената му задача и се въоръжил добре. Ала сър Гауейн първи получил заръката си, затова ще почнем с него.



>>	Глава 6
#	Как сър Гауейн тръгнал да търси елена и как двама братя се сражавали за този елен

	Тогаз препуснал сър Гауейн с все сила, а брат му Гахерис тръгнал с него като оръженосец, за да му помага. Както яздели, видели двама рицари на коне люто да се сражават и сър Гауейн и брат му се изпречили помежду им и ги запитали по каква причина се сражават.
	Единият рицар отвърнал и рекъл:
	— Сражаваме се за нещо съвсем дребно, а сме родни братя — от един баща и една майка.
	— Гледай ти! — викнал сър Гауейн. — Защо постъпвате така?
	— Сър — рекъл по-големият, — днес оттук мина бял елен и много хрътки го гонеха, а една бяла хрътка беше все по петите му. И досетихме се, че това е приключение в чест на голямото празненство на крал Артур, затова аз исках да тръгна подир тях и да спечеля слава, ала по-малкият ми брат рече, че той щял да тръгне подир елена, защото бил по-добър рицар от мен. По тази причина се скарахме и накрая решихме да докажем с оръжие в ръка кой от двамата е по-добър рицар.
	— За дребни неща спорите — рекъл сър Гауейн. — Чудни хора сте вие да се карате, сякаш не сте родни братя. Затова, ако не ме послушате, аз ще се сражавам с вас. А условието ми е да се предадете и като идете при крал Артур, да се преклоните пред милостта му.
	— Благородни рицарю — рекли двамата братя, — изтощени сме от битката и много кръв сме загубили поради безразсъдството си, затуй не ни се ще да се бием с вас.
	— Тогава направете тъй, както ви повелявам — рекъл сър Гауейн.
	— Съгласни сме да изпълним волята ви. Ала като идем там, от кого да кажем, че сме изпратени?
	— Можете да кажете, че ви праща рицарят, който е поел по следите на белия елен. А вие как се казвате? — попитал сър Гауейн.
	— Сурлуз от Дъбравата — рекъл по-старият.
	— А аз се казвам Бриан от Дъбравата — рекъл по-младият.
	И тъй, те се отправили към двора на краля, а сър Гауейн продължил напред. И проследил сър Гауейн елена по лая на хрътките, додето на пътя му се изпречила голяма река и еленът я преплувал. Ала тъкмо сър Гауейн се канел да го последва, ето че на другия бряг застанал един рицар и викнал:
	— Благородни рицарю, недейте гони този елен по-нататък, защото ще трябва да се сражавате с мен.
	— Не ще ме спре туй да довърша онова, що съм започнал — отвърнал сър Гауейн и пришпорил коня си да преплува реката. Сетне двамата взели копията си и връхлетели един срещу друг с все сила. Ала сър Гауейн повалил рицаря от коня, а после се обърнал и му рекъл да се предаде.
	— Не, туй няма да сторя — отвърнал рицарят, — макар че ме надви на кон. Моля те, благородни рицарю, слез от седлото и нека си премерим силите с меч.
	— Как се казваш? — запитал го сър Гауейн.
	— Аладин от Островите — рекъл другият.
	И тъй, вдигнали двамата щитове и се хвърлили напред, ала сър Гауейн ударил рицаря тъй силно през шлема, че мечът се врязал в мозъка му и той паднал мъртъв.
	— Ах — рекъл Гахерис, — това се казва мощен удар, макар че си млад рицар.



>>	Глава 7
#	Как гонили елена, додето влязъл в един замък и там бил убит, и как Гауейн убил една дама

	Тогава Гауейн и Гахерис препуснали с все сила подир елена и насъскали по следите му три двойки хрътки и те гонили елена, додето влязъл в един замък и там, в главната зала на замъка, хрътките удушили елена. Сър Гауейн и Гахерис ги последвали вътре. Тозчас от една стая излязъл рицар с меч в ръка и убил две от хрътките пред очите на сър Гауейн, а останалите прогонил от замъка с меча си. И като се върнал, рекъл:
	— О, елен мой бели, не ще си простя, че си мъртъв, защото ми бе дар от моята господарка, а аз зле те опазих. Ала люто ще отмъстя за смъртта ти, ако съм жив.
	И отишъл в стаята си и се въоръжил, а като излязъл, изправил се разярен пред сър Гауейн.
	— Защо уби хрътките ми? — рекъл сър Гауейн. — Те сториха само това, което е в природата им, затуй по-добре да бе излял гнева си на мен, нежели на тези безсловесни твари.
	— Право казваш — отвърнал рицарят. — Отмъстих си на хрътките ти, а сега ще отмъстя и на теб, преди да си тръгнеш оттук.
	Тогава сър Гауейн слязъл от коня и вдигнал щит и двамата се нахвърлили един срещу друг с такава сила, че разцепили щитовете си, разсекли шлемовете си, разкъсали ризниците си, додето накрая кръв потекла по краката им. Най-подир сър Гауейн ударил рицаря тъй силно, че той рухнал на земята и като се предал, поискал милост и го помолил в името на рицарското благородство да пощади живота му.
	— Ще умреш — рекъл сър Гауейн, — защото уби хрътките ми.
	— Ще изкупя вината си доколкото мога — рекъл рицарят.
	Ала сър Гауейн нямал милост и посегнал да снеме шлема му и да му отсече главата. Тъкмо в този миг от една стая изскочила дамата на сърцето му и се хвърлила върху рицаря и без да иска, Гауейн отсякъл нейната глава.
	— Горко ти! — викнал Гахерис. — Грозно и позорно дело извърши и се посрами навеки! Човек трябва да е милостив към онези, що молят за милост, защото рицар без милост е рицар без достойнство.
	А сър Гауейн бил тъй смаян от смъртта на тази прекрасна дама, че не знаел какво върши, та рекъл на рицаря:
	— Стани, ще пощадя живота ти.
	— Не, не — рекъл рицарят, — не ми е нужна вече твоята милост, защото ти уби моята любима и повелителка, която обичах повече от всичко на света.
	— Дълбоко се разкайвам за това — рекъл сър Гауейн. — Исках теб да посека. А сега иди при крал Артур и му разкажи какво ти се е случило и как си бил победен от рицаря, който търси белия елен.
	— Все ми е едно вече дали ще живея, или ще умра — отвърнал рицарят.
	Ала накрая, от страх пред смъртта, се заклел да отиде при крал Артур. И Гауейн го накарал да носи една хрътка пред себе си на коня, а друга — отзад.



>>	Глава 8
#	Как Гауейн и Гахерис се сражавали с четирима рицари, как били победени и как животът им бил пощаден по молба на четири дами

	И тъй, сър Гауейн влязъл в замъка, приготвил се да нощува там и посегнал да свали въоръжението си.
	— Какво правиш? — рекъл Гахерис. — Да не смяташ да свалиш въоръжението си? Не забравяй, че може да имаш и други врагове тъдява.
	Едва-що изрекъл тези думи, и дошли четирима добре въоръжени рицари, нападнали безмилостно сър Гауейн и му рекли:
	— Новопосветени рицарю, ти посрами рицарското звание, защото рицар без милост е рицар без чест. И уби една прекрасна дама, та името ти ще тъне в позор, додето свят светува, затуй да знаеш, че сам ще имаш нужда от нашата милост, преди да си тръгнеш оттук.
	И с тези думи един от тях ударил сър Гауейн тъй силно, че той едва не рухнал на земята, а Гахерис нанесъл тежък удар на този рицар. Ала връхлитали рицарите ту от едната, ту от другата страна, така че сър Гауейн и Гахерис изпаднали в смъртна опасност. Тогава един стрелец пронизал с лък ръката на сър Гауейн и му причинил силна болка.
	И тъкмо когато двамата братя щели да бъдат убити, дошли четири прекрасни дами и помолили рицарите да пощадят сър Гауейн. Благосклонно, по молба на дамите, те подарили живота на сър Гауейн и Гахерис и ги накарали да се предадат в плен. Тогава Гауейн и Гахерис дълбоко се опечалили.
	— Горко ни! — рекъл сър Гауейн. — Голяма болка ми причинява ръката — сигурно ще осакатея.
	И жално заоплаквал нещастието си.
	Рано на следната сутрин дошла при сър Гауейн една от четирите дами, която била чула жалбите му, и рекла:
	— Благородни рицарю, как сте?
	— Зле — отвърнал той.
	— Сам сте си виновен — рекла дамата, — защото извършихте най-срамно дело, като убихте дамата, и това ще ви донесе голям позор. Ала не сте ли вие от Артуровия род?
	— Тъй е наистина — рекъл сър Гауейн.
	— Как се казвате? — запитала дамата. — Трябва да ми откриете името си, ако желаете да си тръгнете оттук.
	— Името ми е Гауейн, син на крал Лот от Оркни, а майка ми е сестра на крал Артур.
	— Тогава вие сте племенник на крал Артур — рекла дамата. — Ще се застъпя за вас да ви пуснат, от уважение към крал Артур, за да се върнете при него.
	И тъй, отишла тя и разправила на четиримата рицари, че техният пленник е сестриник на крал Артур и че името му е сър Гауейн, син на крал Лот от Оркни. И те му дали главата на елена, защото заради него бил изпратен. Сетне освободили сър Гауейн, като го накарали да обещае, че ще носи със себе си убитата дама по следния начин: главата й да бъде провесена на шията му, а тялото и — проснато отпреде му върху гривата на коня.
	И тъй, поел той към Камелот. И като стигнал там, Мерлин поискал от крал Артур сър Гауейн да се закълне, че ще разкаже всичките си приключения — как убил дамата и как не искал да пощади живота на рицаря, поради което била убита дамата. И тогава кралят и кралицата силно се разгневили на сър Гауейн заради убийството на дамата.
	Сетне, по нареждане на кралицата, бил свикан съд над сър Гауейн и в него имало само дами, и те му определили за наказание цял живот да служи на дамите, да защищава честта им, ако бъдат оскърбени, да бъде винаги учтив и никога да не отказва милост на онзи, що моли за милост. И тъй, сър Гауейн се заклел над четирите евангелия никога да не вдига меч срещу благородна дама, освен когато се случи той да се сражава за една дама, а противникът му — за друга. Така завършват приключенията на сър Гауейн по време на сватбата на крал Артур.



>>	Глава 9
#	Как сър Тор поел да търси рицаря с хрътката и какво му се случило по пътя

	И тъй, сър Тор се приготвил, яхнал коня си и поел подир рицаря с хрътката. Както яздел, ненадейно отпреде му се изпречило едно джудже и ударило коня му по главата с тояга, та конят отскочил назад колкото дължината на копие.
	— Защо стори това? — рекъл сър Тор.
	— Защото няма да минеш оттук, без да се сражаваш с рицарите от ей онези шатри.
	Тогава сър Тор забелязал два шатъра и пред тях стояли изправени две копия, а на дърветата край шатрите били окачени два щита.
	— Не мога да се бавя тук — рекъл сър Тор, — тъй като имам заръка, която трябва да изпълня.
	— И все пак няма да минеш — рекло джуджето и изсвирило с рога си.
	Тутакси изскочил отнейде въоръжен рицар на кон, вдигнал щит и се втурнал към Тор, а той също се хвърлил насреща му и двамата така се сблъскали, че Тор го повалил на земята. Тогава рицарят се предал и помолил за милост.
	— Ала в онзи шатър, сър, имам другар и той също ще се сражава с вас.
	— Да заповяда — рекъл сър Тор.
	И в миг видял да се приближава с голяма мощ втори рицар и двамата се втурнали напред и връхлетели един върху друг с чудна сила. И рицарят нанесъл на сър Тор толкова силен удар в средата на щита, че копието му се прекършило, а сър Тор го ударил в долния край на щита, та копието пронизало рицаря в хълбока, ала този удар не го убил. Тогава сър Тор слязъл от коня и го ударил тъй мощно по шлема, че рицарят се предал и помолил за милост.
	— На драго сърце ще те пощадя — рекъл сър Тор, — ала ти и твоят другар трябва да идете при крал Артур, и да се предадете в плен.
	— Какво да кажем, като ни попита от кого сме изпратени?
	— Ще кажете: от рицаря, дето тръгна да търси рицаря с хрътката. А вие двамата как се казвате?
	— Името ми е сър Фелот от Лангдук — рекъл единият.
	— А моето име — рекъл другият — е сър Петипас от Уинчелси.
	— Сега вървете — рекъл сър Тор, — и Бог да закриля и вас, и мен.
	Тогаз дошло джуджето и рекло на сър Тор:
	— Моля ви се, сторете ми едно добро.
	— На драго сърце — отвърнал сър Тор. — Казвай!
	— Искам само туй — да ми позволите да ви служа — рекло джуджето, — защото не желая да служа вече на тези малодушни рицари.
	— Вземи кон и тръгвай с мен — рекъл сър Тор.
	— Знам, че търсите рицаря с бялата хрътка, и затова ще ви заведа при него — рекло джуджето.
	И тъй, тръгнали те през една гора и най-подир видели близо до някакъв манастир два шатъра, а пред тях имало два щита. И единият щит бил на цвят бял, а другият — червен.



>>	Глава 10
#	Как сър Тор намерил хрътката при една дама и как един рицар го предизвикал на двубой заради същата тази хрътка

	Тогава сър Тор слязъл от коня, дал на джуджето меча си и отишъл при шатъра с белия щит. И видял вътре три девици, легнали да спят върху постеля. Сетне влязъл в другия шатър и намерил там да спи една дама, а до нея била и бялата хрътка, която залаяла силно. Тогава дамата излязла от шатъра, а също и всичките й девици. И щом сър Тор видял бялата хрътка, грабнал я и я завел при джуджето.
	— Какво правите? — викнала дамата. — Нима ще ми вземете хрътката?
	— Да — отвърнал сър Тор, — защото идвам тук чак от двора на крал Артур заради тази хрътка.
	— Е, добре — рекла дамата, — ала знайте, рицарю, че не ще стигнете далеч. Скоро ще ви настигнат и скъпо ще платите за нея.
	— Готов съм да понеса всяко изпитание, що ми отрежда милостта божия.
	И той яхнал коня и поел назад към Камелот. Ала наближавала вече нощта, та не успял да измине много път.
	— Знаеш ли къде можем да се подслоним? — запитал сър Тор.
	— Знам една отшелническа обител тук наблизо — отвърнало джуджето. — Там можете да преспите как да е.
	И наистина не след дълго стигнали до отшелническата обител и се подслонили там. Имало сено, овес и хляб за конете им, ала за тях самите вечерята била оскъдна, та скоро я привършили. Сетне си отпочинали до сутринта, изслушали благочестиво утринната молитва и се сбогували с отшелника. И помолил го сър Тор на тръгване да го споменава в молитвите си. А той обещал да не го забравя и го благословил. Тогава сър Тор яхнал коня си и отново поел по дългия път към Камелот.
	Ала не се минало много, и чули един рицар да вика високо подире им:
	— Рицарю, спри се и ми върни хрътката, която отне от моята дама!
	Сър Тор се обърнал и видял напет рицар на добър кон и с добро въоръжение. Тогава сър Тор вдигнал щита, взел копието в ръка и двамата връхлетели един срещу друг тъй яростно, че и конете, и ездачите паднали наземи. Ала тозчас скокнали на крака, изтеглили като разярени лъвове мечовете си, закрили се с щитовете и тъй заудряли по тях, че парчета захвърчали наоколо. Сетне пробили един другиму шлемовете, та рукнала гореща кръв, а дебелите брънки на ризниците им се секли и късали, додето гореща кръв затекла по земята. И получили и двамата рицари тежки рани и много се изтощили.
	Ала сър Тор забелязал, че другият рицар съвсем е изгубил сили, и като се нахвърлил върху му, замахнал с удвоена мощ, та го повалил наземи на една страна. Тогаз сър Тор му рекъл да се предаде.
	— Туй няма да сторя, додето съм жив и душата не е напуснала тялото ми — рекъл Абелеус, — освен ако ми върнеш хрътката.
	— Няма да ти я дам — отвърнал сър Тор, — защото имам заръка да не се връщам без хрътка, без теб или и без двама ви.



>>	Глава 11
#	Как сър Тор надвил рицаря и как той загубил главата си по искане на една дама

	И ето че дошла тогава, препускайки с все сила на бял жребец, една дама и на висок глас повикала сър Тор.
	— Какво желаете от мен? — запитал сър Тор.
	— Моля ви — рекла дамата, — в името на крал Артур дайте ми един дар. Обещайте ми, благородни рицарю, дайте ми думата си на благородник.
	— Добре — рекъл сър Тор, — каквото поискате, ще го получите.
	— Сполай ви — рекла дамата. — Искам главата на коварния рицар Абелеус, защото той е най-безчестният рицар на света и най-безмилостният убиец.
	— Не ми се нрави дарът, който ми искате — отвърнал сър Тор. — По-добре му позволете да поправи някак злото, което ви е сторил.
	— Не, не е възможно — рекла дамата, — защото той пред очите ми уби моя роден брат, който бе по-добър рицар от него, а той не го пощади. Половин час стоях аз на колене в калта, за да спася живота на брат си, който нищо не му бе сторил, а само се бе сражавал с него както изискват рицарските закони. И въпреки всичките ми молби той му отряза главата. Затова ви моля, ако сте истински рицар, дайте ми дара, който ви искам, иначе ще ви посрамя пред целия Артуров двор, защото онзи там е най-коварният рицар и безпощаден убиец на храбри рицари.
	И щом Абелеус чул това, още повече се изплашил, предал се и помолил за милост.
	— Сега вече не мога да ви пощадя — рекъл сър Тор, — тъй като с това бих изменил на думата си. Додето бях готов да ви пощадя, вие не приехте милостта ми, а искахте да ви върна хрътката, която ми бе заръчано да намеря.
	И с тези думи му смъкнал шлема, а оня скокнал на крака и побягнал, ала сър Тор го настигнал и му отсякъл главата.
	— Сър — рекла дамата, — наближава нощ. Моля ви, елате да се подслоните у нас — не е далеч оттук домът ми.
	— На драго сърце — рекъл Тор, тъй като и той, и конят му много били препатили, откак напуснали Камелот.
	И тъй, отишъл той е нея и бил отлично посрещнат. А имала тя съпруг, отличен стар рицар, който го приел любезно и богато нагостил и него, и коня му. И на сутринта сър Тор изслушал литургията, закусил и се сбогувал с рицаря и дамата, а те го помолили да им каже името си.
	— Не го крия — рекъл той. — Името ми е сър Тор и отскоро съм рицар, а това беше първият ми рицарски подвиг — да върна отново в двора на крал Артур онова, което този Абелеус взе оттам.
	— О, любезни рицарю — рекли дамата и съпругът й, — ако дойдете нявга пак в нашия край, навестете скромния ни дом. Той ще бъде винаги на ваше разположение.
	И тъй, отправил се отново на път сър Тор и на третия ден по пладне стигнал в Камелот. Кралят и кралицата, както и целият двор много се зарадвали и били крайно доволни, че се е върнал. Защото бил потеглил от двора твърде зле подготвен — само баща му, крал Пелинор, му дал един стар боен кои, а крал Артур — доспехи и меч. И туй било всичкото му въоръжение, а нямал и спътник, та тръгнал сам. Сетне кралят и кралицата, по съвета на Мерлин, го накарали да разкаже под клетва приключенията си и той ги разправил и представил доказателства за делата си, тъй както ги изложихме вече по-горе, и много се зарадвали кралят и кралицата, като ги чули.
	— Не се чудете — рекъл Мерлин, — всичко туй са дреболии в сравнение с онова, което ще извърши тепърва, защото ще стане рицар храбър, един от най-благородните и храбри рицари, които светът познава, и ще бъде благонравен и с отлични качества, неотменно верен на думата си, и никога няма да се опетни с позорно дело.
	И като чул тези думи на Мерлин, кралят дарил на Тор графство, както му се полагало по право. И така завършва разказът за приключенията на сър Тор, син на крал Пелинор.



>>	Глава 12
#	Как крал Пелинор тръгнал подир дамата и рицаря, който я отвел, как една дама го помолила за помощ и как той се сражавал за другата дама с двама рицари, като единия от тях убил с първия удар

	И тъй, крал Пелинор се въоръжил, яхнал коня и препуснал с все сила след дамата, която рицарят бил отвел. И както яздел през една гора, видял край малък извор в някаква долина да седи дама, а на коленете, й лежал ранен рицар. Тогава крал Пелинор я поздравил.
	И като го съгледала, тя викнала:
	— В името на Христа, помогнете ми, рицарю крал Пелинор!
	Ала той не искал да се бави, макар че тя не веднъж и дваж го молила за помощ, понеже горял от нетърпение да изпълни дадената му заръка. И като видяла, че крал Пелинор няма да спре, дамата отправила молитва към Бога да стори тъй, че и той да почувства такава нужда от помощ, каквато изпитвала тя самата, та да разбере мъката й, преди да умре. И сетне, както се разказва в книгата, не след дълго раненият рицар умрял и от голяма скръб дамата се пронизала с неговия меч.
	Както яздел крал Пелинор през долината, срещнал един беден човек, работник.
	— Не си ли видял яхнал на кон рицар да води една дама? — запитал го крал Пелинор.
	— Да — отвърнал човекът, — видях този рицар и дамата с него, и тя горко плачеше. Ей там в долината отвъд хълма са разпънати два шатъра и единият от рицарите, чиито са шатрите, препречи пътя на рицаря с дамата и каза, че тя му била братовчедка и затуй нямало да позволи той да я отведе със себе си. Най-подир се стигна дотам, че трябваше да се сражават за нея, понеже единият рече, че ще я задържи насила, а другият рече, че той има право да я вземе, тъй като й е роднина и иска да я отведе при своите. Така ги и оставих да се бият. Ако пришпорите коня си, ще ги намерите още да се сражават, а дамата я пазят двама оръженосци в шатрите.
	— Господ да ти помага — рекъл крал Пелинор и като препуснал в галоп, яздил, додето съгледал двата шатъра и двамата сражаващи се рицари. Влязъл в един от шатрите, видял дамата, която търсел, и рекъл:
	— Любезна господарко, трябва да дойдете с мен в двора на крал Артур.
	— Благородни рицарю — рекли двамата оръженосци, които я пазели, — ей онези двама рицари се сражават за тази дама. Идете там и сложете край на спора им, споразумейте се с тях и я водете тогава, където искате.
	— Право казвате — рекъл крал Пелинор.
	И като яхнал коня си, изпречил се между рицарите и ги попитал по каква причина се бият.
	— Благородни рицарю — рекъл единият, — ще ви отговоря. Тази дама е моя близка сродница, дъщеря на леля ми, и като чух жалбите й, че този я е грабнал против волята й, влязох в двубой с него.
	— Благородни рицарю — рекъл другият, чието име било Онцлак от Уентланд, — тази дама аз заслужих с воинска храброст в двора на крал Артур.
	— Не говорите истината — рекъл крал Пелинор, — защото вие влязохте там ненадейно, додето празнувахме, и отвлякохте дамата, преди някой рицар да успее да се приготви за бой, и затуй съм изпратен подире ви със заръка да я заведа обратно там, а и вас също, ако единият от нас не падне в бой. Ето защо дамата ще дойде с мен или ще загина, понеже съм дал дума на крал Артур. Затова не се сражавайте повече помежду си, тъй като не ще позволя на никого от двама ви да я отведе оттук, а ако желаете да се сражавате заради нея, сражавайте се с мен и аз ще я закрилям.
	— Тъй да бъде — рекли рицарите, — пригответе се, а ние ще ви нападнем с цялата си мощ.
	И тъкмо когато крал Пелинор се канел да слезе от коня си и да го заведе настрана, сър Онцлак пронизал коня му с меч и рекъл:
	— Сега и ти си без кон като нас.
	Като видял крал Пелинор, че конят му е мъртъв, скочил бързо, изтеглил меча си, вдигнал щит и рекъл:
	— Рицарю, добре си пази главата, защото здраво ще те тресна, задето уби коня ми.
	И крал Пелинор го ударил с такава сила по шлема, че разцепил главата му чак до брадата и той рухнал мъртъв на земята.



>>	Глава 13
#	Как крал Пелинор взел дамата със себе си и я повел към двора на крал Артур в Камелот

	Сетне се обърнал към другия рицар, който бил тежко ранен. Ала като видял какъв удар нанесъл крал Пелинор, той не пожелал да се сражава, а коленичил и рекъл:
	— Вземете тази дама, моята братовчедка, щом е такава волята ви, ала, моля ви, ако сте истински рицар, не я опозорявайте и не и правете зло.
	— Как? — рекъл крал Пелинор. — Няма ли да се сражавате за нея?
	— Не, сър — отвърнал рицарят, — не ще се сражавам с такъв храбър рицар като вас.
	— Тъй да бъде — рекъл Пелинор. — Кълна се в рицарската си чест, че няма да й причиня никакво зло. Ала сега останах без кон, та ще трябва да взема коня на Онцлак.
	— Не ще се наложи — рекъл рицарят, — тъй като ще ви дам друг кон, който много ще ви се понрави, стига да дойдете да пренощувате при мен, тъй като вече мръква.
	— На драго сърце ще остана с вас тази нощ — рекъл крал Пелинор.
	И добре го посрещнал рицарят, нагостил го с най-вкусни ястия и пили отлично вино, и добре си починали двамата тази нощ. На сутринта крал Пелинор изслушал литургията и закусил богато, а сетне му довели хубав дорест кон, оседлан със собственото му седло.
	— А сега ще ми откриете ли вашето име — рекъл рицарят, — след като ви поверих братовчедката си, за да изпълните заръката си.
	— Ще ви го кажа, сър. Името ми е крал Пелинор от Островите, рицар на Кръглата маса.
	— Радвам се, че братовчедката ми ще бъде под покровителството на такъв благороден рицар — рекъл рицарят.
	— А вашето име как е? — запитал Пелинор. — Моля ви, кажете ми.
	— Сър, името ми е сър Мелиот от Логрис*, а тази дама, моята братовчедка, се нарича Нимю. Онзи рицар пък, който е в другия шатър, е мой побратим, отличен рицар, и името му е Бриан от Островите. Не обича той да върши зло, нито да се сражава, додето не го предизвикат тъй явно, че да откаже, би било позор.
	[* _Логрис_ — така се наричала обикновено Англия на крал Артур, територия, която обхващала земите южно от реката Трент и източно от реката Севърн в Югозападна Англия и която по-късно била завладяна от англи и сакси (V-VI век). Сегашното си име Англия носи именно от названието на племето англи.]
	— Чудно ми е, че не пожела да влезе в двубой с мен — рекъл Пелинор.
	— Сър, той не влиза в двубой с никого, освен ако не бъде принуден.
	— Доведете го някой ден в двора — рекъл Пелинор.
	— Сър, ще дойдем заедно.
	— И ще бъдете добре дошли в двора на крал Артур — отвърнал Пелинор, — и щедро ще ви възнаградим.
	И тъй, поел той назад към Камелот, за да заведе там дамата. Както яздели през една камениста долина, конят на дамата се спънал и тя паднала на земята, та си наранила ръката и почти изгубила свяст от болка.
	— Уви, сър — рекла дамата, — ръката ми е навехната и трябва да си почина.
	— Ще си починете — рекъл Пелинор.
	Сетне завел коня си под едно клонесто дърво, дето имало тучна трева, и го пуснал да пасе, а сам си легнал под дървото и спал почти до мръкване. И като се събудил, искал отново да потеглят на път.
	— Сър — рекла дамата, — толкова е тъмно, че няма да знаете напред ли вървите или назад.
	И тъй, останали да нощуват там и сър Пелинор свалил бронята си. Ала малко преди полунощ чули конски тропот.
	— Тихо! — рекъл Пелинор. — Защото ей сега ще научим за някакво приключение.



>>	Глава 14
#	Как по пътя, додето нощувал, крал Пелинор чул разговора на двама рицари, и за други приключения

	И тозчас си сложил бронята. И скоро тъкмо пред него спрели двама рицари, единият идел откъм Камелот, а другият — откъм север. И като се срещнали, те се поздравили.
	— Какви вести носите от Камелот? — попитал единият.
	— Кълна се в живота си — отвърнал другият, — бях там и видях двора на крал Артур и там е събрана такава вярна дружина, та нищо не е в състояние да я разедини и почти целият свят е на страната на крал Артур, тъй като при него е цветът на рицарството. По тази причина съм поел сега на север, та да разкажа на нашите вождове за дружината, сплотена около крал Артур.
	— Колкото за това — рекъл другият, — аз нося у себе си лек — най-силната отрова, що светът познава. И ще я занеса в Камелот, дето имам приятел, човек, приближен на крал Артур и обичан от него. Той ще отрови крал Артур, както е дал дума на нашите вождове, понеже е получил от тях скъпи дарове, за да го стори.
	— Пазете се от Мерлин — рекъл другият рицар, — защото с помощта на дяволското си изкуство той знае всичко.
	— Няма да се издам — отвърнал другият и те се разделили.
	Тозчас Пелинор и дамата се приготвили за път и тръгнали към Камелот. И като минали край извора, дето оставил да лежат раненият рицар и дамата му, намерили и двамата разкъсани от лъвове или други диви зверове, тъй че само главите им били непокътнати. И Пелинор дълбоко се наскърбил, горко заридал и рекъл:
	— Уви! Можех да спася живота й, ала така горях от нетърпение да изпълня заръката на крал Артур, че не се съгласих да се спра.
	— Защо се опечалихте толкоз? — запитала дамата.
	— Не знам — отвърнал Пелинор, — ала сърцето ми горко жали за смъртта й, понеже тя бе прекрасна дама и много млада.
	— Чуйте тогава съвета ми — рекла дамата. — Вземете този рицар и го погребете край някоя отшелническа обител, а главата на дамата носете със себе си в двора на крал Артур.
	И тъй, крал Пелинор вдигнал мъртвия рицар на гръб и го занесъл при един отшелник, кому го поверил трупа и заръчал да отслужи заупокойна молитва за рицаря.
	— И вземете доспехите му за труда си — рекъл Пелинор.
	— Ще сторя всичко, което искате — рекъл отшелникът. — Бог ми е свидетел.



>>	Глава 15
#	Как, щом стигнал в Камелот, крал Пелинор се заклел над светата книга да разкаже истината за приключенията си

	И сетне те се разделили с отшелника и се върнали там, дето лежала главата на дамата, и косата й била тъй прекрасна и руса, че дълбоко скърбял крал Пелинор, като я гледал, защото силно се привързало сърцето му към нейния лик. И тъй, стигнали те по пладне в Камелот и кралят и кралицата много се зарадвали, че се е завърнал в двора. И тогава го накарали да се закълне над четирите евангелия, че ще им каже истината за всичките си приключения от начало до край.
	Ах, сър Пелинор — рекла кралица Гуиневир, — голяма е вината ви, задето не сте спасили живота на тази дама.
	— Господарко — рекъл Пелинор, — голяма е вината и на онзи, който посегне без нужда на собствения си живот. Ала, простете ми, аз тъй горях от нетърпение да изпълня заръката ви, че не исках да се бавя, за което дълбоко се разкайвам и ще се кая до сетния ден на живота си.
	— Вярно е — рекъл Мерлин. — Наистина трябва горчиво да се каете, защото тази дама бе ваша собствена дъщеря, родена от Владетелката на Рул, а мъртвият рицар бе пени любим и щеше да се венчае за нея. Отличен младеж бе той и щеше да стане добър рицар и славен мъж. Тръгнал бе към този двор и се наричаше Милес от Ливадите. Ала един рицар го нападна откъм гърба и го уби с копие и името на този рицар е Лорен Свирепи, рицар коварен и подъл. А тя от голяма скръб и мъка се уби с меча на любимия си и името й бе Елейн. И понеже не се спряхте да й помогнете, ще доживеете да видите най-добрият си приятел да ви измени, когато сте в най-тежката беда, в каквато сте изпадали през живота си. Такова изкупление е отредил Бог за деянието ви — този, комуто най-много вярвате на този свят, ще ви изостави и ще бъдете убит.
	— Дълбоко съжалявам, че ще ме сполети подобно зло — рекъл крал Пелинор, — ала Бог властва над съдбата ни и може да я промени.
	И тъй, след като сър Гауейн изпълнил заръката и довел белия елен, а сър Тор, синът на Пелинор, изпълнил заръката и довел хрътката, както и самият крал Пелинор изпълнил начаса своята и довел дамата, която рицарят похитил, кралят събрал всичките си рицари и на тези, които нямали много земи, раздал земи. И им заръчал никога да не вършат срамни дела, да не убиват и да избягват предателството. Също така към никого да не бъдат жестоки, а да проявяват милост към тези, що просят милост, ако не искат да загубят навеки благоразположението и закрилата на крал Артур. И винаги да помагат на дамите, девиците и жените с благородна кръв под страх от смъртно наказание. Също така никой да не взема оръжие в ръка за несправедливо дело, нито заради слава, нито заради някакви земни блага. И всички рицари на Кръглата маса, и стари, и млади, се заклели да изпълняват заръките му. И всяка година на празника Петдесетница отново се заклевали.

#	Свършва книгата за сватбата на крал Артур.
#	Следва Книга четвърта.






>	Книга четвърта

>>	Глава 1
#	Как Мерлин се влюбил до безумие в една от владетелките на езерото и как бил затворен в една скала под голям камък и там умрял

	И след тези приключения на сър Гауейн, сър Тор и крал Пелинор случило се тъй, че Мерлин безумно се влюбил в дамата, която крал Пелинор довел в двора, а тя била една от владетелките на езерото и се казвала Нимю. И Мерлин не й давал мира и искал да бъде все с нея. А тя се държала любезно и ласкаво, додето научила от него всичко, каквото пожелала да научи. А той бил така обезумял от любов, че не можел да се отдели от нея.
	И тъй, Мерлин рекъл веднъж на Артур, че въпреки всичките си магии не ще живее още дълго и че скоро ще бъде жив погребан. И открил той на краля много неща, които щели да се случат, и непрестанно му напомнял да пази добре ножа и ножницата си, защото, рекъл му той, меча и ножницата щяла да ги открадне жена, към която хранел най-голямо доверие. И казал Мерлин на Артур, че додето е крал, често ще му липсва много помощта на Мерлин.
	— И тогава ще сте готов да дадете цялото си кралство, ала пак да съм край вас.
	— Ах — рекъл кралят, — щом знаете какво ще се случи, сторете нещо и предотвратете с магиите си злощастията.
	— Не — рекъл Мерлин, — не е възможно туй да стане.
	И с тези думи се разделил с краля.
	И не след дълго Девицата от езерото напуснала двора и Мерлин тръгнал е нея и я следял навсякъде, където отидела. И неведнъж се опитвал Мерлин да я омагьоса с тайното си изкуство, та да остане насаме с него, ала тя го накарала да се закълне, че няма да използва магии, за да я притежава. И той се заклел. Тогава тя и Мерлин отишли отвъд морето в страната Бенуик, където управлявал крал Бан. И там Мерлин разговарял със съпругата на крал Бан, прекрасна и благородна дама на име Елейн, а видял също и младия Ланселот*. И дълбоко скърбяла кралицата заради кръвопролитната война, която крал Клаудас водел срещу нейния съпруг и страната й.
	[* Ланселот е централна фигура в по-късното развитие на артуровския цикъл.]
	— Не тъжете — рекъл Мерлин, — защото, преди да изминат двайсет години, това дете ще отмъсти за вас на крал Клаудас, и то тъй, че целият християнски свят ще заговори за подвизите му. И същото това дете ще стане най-достойният мъж на света, и Галахад е било първото му име, както ми е добре известно, ала при първото му причастие сте го нарекли Ланселот.
	— Истина е — отвърнала кралицата, — първото му име беше Галахад. О, Мерлин, ще доживея ли да видя сина си такъв храбър мъж?
	— Да, кралице, кълна се в спасението на душата си, ще доживеете и още много зими ще видите подир туй.
	Не след дълго Мерлин и дамата му си тръгнали оттам и по пътя той й показал безброй чудеса, додето накрая стигнали в Корнуол. И Мерлин все търсел удобен случай да отнеме девствеността й и много й дотягал, а тя силно желаела да се избави от него, защото се бояла от магиите му, тъй като бил син на дявола, ала по никакъв начин не успявала да го отпрати от себе си.
	И случило се веднъж, че Мерлин й показал една скала, под която имало чудна пещера, издълбана чрез вълшебство, и входът й бил закрит с голям камък. Тогава тя много хитро подмамила Мерлин да влезе вътре, за да й разкаже за всички чудеса, скрити там, и сторила така, че въпреки всичките си магии той някога вече не могъл да излезе. Сетне си отишла и оставила Мерлин под камъка.



>>	Глава 2
#	Как петима крале нахлули в тези земи да воюват срещу крал Артур и какъв съвет свикал той против тях

	В туй време крал Артур отишъл в Камелот и устроил там голямо празненство за всеобща радост и веселие. И скоро след това се върнал в Кардол и получил там вест, че кралят на Дания, кралят на Ирландия, негов брат, кралят на Долината, кралят на Солейс* и кралят на остров Лонгтен — всички тези крале били нахлули в земите му с голямо войнство, опожарявали градове и крепости и убивали всеки, що се изпречел на пътя им, та тъжно било да слуша човек за делата им.
	[* _Солейс_ — вероятно става дума за групата острови Сили, разположени на югозапад от Корнуол.]
	— Горко ми! — рекъл крал Артур. — Един месец отдих не съм имал, откак бях коронясан за крал на тази страна. Не ще намеря покой и сега, додето не срещна тези крале в достойно сражение, заклевам се. Защото не бива да гинат верни поданици по моя вина. Затуй, да тръгва с мен, който желае, а който не желае, нека остане.
	Сетне кралят заръчал да пишат на крал Пелинор и го помолил да се приготви колкото може по-бързо за война и като събере рицарите си, да го последва начаса. И всички васали тайно недоволствали, че кралят иска да потегли на бой тъй внезапно, ала той в никакъв случай не желаел да се бави, изпратил послания до онези, които по това време не били в двора, и им заповядал да го последват.
	После кралят отишъл при кралица Гуиневир и рекъл:
	— Благородна съпруго, пригответе се, защото ще дойдете с мен, тъй като не мога да живея нито ден без вас. Вие ще ми вдъхвате сила и смелост, каквито и премеждия да срещна по пътя си. Не ще допусна моята дама да бъде изложена на опасност.
	— Сър — отвърнала тя, — вашата дума е закон за мен и ще бъда готова, щом и вие сте готов.
	И тъй, на следната сутрин кралят и кралицата поели на север с каквато дружина имали и като стигнали в гората край реката Хъмбър*, настанили се там.
	[* _Хъмбър_ — голяма река в Северна Англия, образувана от сливането на реките Трент и Уз.]
	И когато изброените по-горе крале получили вест, че крал Артур е в гората край река Хъмбър, намерил се рицар, брат на един от кралете, който им дал следния съвет:
	— Добре ви е известно, че със сър Артур е цветът на световното рицарство, както стана ясно от голямото сражение, което той води с единайсетте крале. Затова бързайте към него и денем, и нощем, тъй като колкото повече време минава, толкова по-силен ще става той и толкова по-слаби — ние. И тъй уверен е той в храбростта си, че е дошъл сега на бой с малцина воини, затова нека го нападнем, преди да съмне, и така ще го сразим напълно и никой от рицарите му не ще избегне смъртта.



>>	Глава 3
#	Как крал Артур се сражавал с тях и ги победил и как убил петимата крале, а останалите обърнал в бягство

	Вслушали се петимата крале в този съвет, прекосили с войските си Северен Уелс, стигнали през нощта в лагера на Артур и нападнали войската му, додето кралят и рицарите му спели в шатрите си. И сам крал Артур бил свалил доспехите си и бил легнал да почива с кралица Гуиневир.
	— Сър — рекъл сър Кей, — не е разумно, дето сте свалили доспехите си.
	— Няма да има нужда от тях — рекли сър Гауейн и сър Грифлет, които спели в малък шатър, недалеч от кралския.
	Ала тогаз чули голям шум и мнозина викнали: „Предателство, предателство!“
	— Горко ни! — рекъл крал Артур. — Предадени сме! — А сетне викнал: — На оръжие, другари!
	И всички бързо грабнали оръжие в ръка.
	Дошъл тогаз при краля един ранен рицар и рекъл:
	— Спасявайте се с кралицата, защото войската ни е унищожена и много народ е избит.
	И тозчас кралят, кралицата и тримата рицари яхнали конете и препуснали към река Хъмбър, за да преминат на другия бряг, ала водата била толкова буйна, че не посмели да минат.
	— Сега трябва да изберете дали да останете на този бряг — рекъл крал Артур. — Ако попаднете в плен, ще ви убият.
	— Предпочитам да загина във водата — рекла кралицата, — нежели да падна в ръцете на враговете и да ме убият.
	И както стояли и приказвали, сър Кей съгледал петимата крале да препускат сами право към тях с копия в ръка.
	— Я вижте — рекъл сър Кей, — ей там идат петимата крале. Хайде да ги пресрещнем и да се сражаваме с тях.
	— Това не би било разумно — рекъл сър Гауейн, — защото те са петима, а ние сме трима.
	— Истина е — рекъл сър Грифлет.
	— Това да не ви плаши — отвърнал сър Кей, — аз ще се заема с двама от тях, а вие — с другите трима.
	И с тези думи сър Кей се втурнал е най-голяма бързина срещу тях и тъй ударил единия с копието си, че то пробило щита и се забило дълбоко в тялото му, та кралят рухнал мъртъв наземи. Видял това сър Гауейн и се втурнал с все сила срещу друг крал и го промушил през тялото. Тогава крал Артур се хвърлил срещу трети и го пронизал с копието си, та кралят паднал мъртъв. В миг сър Грифлет се спуснал срещу четвърти крал и тъй устремно го повалил от седлото, че вратът му се счупил. И сър Кей се нахвърлил срещу петия крал и го ударил така силно по шлема, че и шлемът, и главата се търколили на земята.
	Добър удар бе това — рекъл крал Артур — и ти достойно изпълни обещанието си, затуй ще те тача, додето съм жив.
	Сетне настанили кралицата в една лодка край брега на река Хъмбър, а Гуиневир възхвалила сър Кей за делата му и рекла:
	— Ако любите някоя дама, а тя не отвърне на любовта ви, много ще сгреши. И аз ще прославям благородното ви име сред дамите, защото вие дадохте голям обет и го изпълнихте достойно.
	И с тези думи кралицата отплавала. Тогава кралят и тримата рицари поели обратно към гората, защото се надявали там да узнаят нещо за воините, които са се спасили. И намерил там кралят по-голямата част от хората си и им казал, че петимата крале са мъртви.
	— Затова нека почакаме всички заедно, додето съмне, и когато техните войски узнаят, че предводителите им са убити, така ще се наскърбят, че не ще могат да се защитават.
	И станало точно както рекъл кралят, защото, щом разбрали, че петимата крале са мъртви, воините така се наскърбили, че не можели да се държат на конете си. Спуснал се тогаз върху им крал Артур с малък отряд воини и секли те наляво и надясно, така че почти никои не се спасил, и всички били избити, на брой около трийсет хиляди души. И когато сражението свършило, кралят коленичил и смирено благодарил Богу. Сетне изпратил да доведат кралицата и тя скоро пристигнала и много се зарадвала, че битката е свършила с победа.



>>	Глава 4
#	Как битката свършила, преди да дойде крал Пелинор, и как крал Артур основал манастир на мястото, дето станало сражението

	Тогава дошъл при крал Артур пратеник и му съобщил, че крал Пелинор с голямо войнство е само на три мили от тях.
	А крал Артур рекъл:
	— Върни се при краля и му кажи каква победа пожънахме!
	И не след дълго пристигнал крал Пелинор с голямо войнство и поздравил краля и хората му и настанала всеобща радост. Сетне кралят наредил да проверят колко от неговите воини са убити. И се разбрало, че имало малко повече от двеста души убити, а осем рицари на Кръглата маса загинали в шатрите си.
	Тогава кралят наредил да се построи и издигне голям манастир на мястото, дето станала битката, и му дарил много имоти от владенията си. И го нарекъл Манастира на добрата сполука.
	И тъй, когато някои от воювалите срещу него се върнали в земите на петимата крале и разказали как били убити те, голяма била там скръбта. И всички врагове на крал Артур — кралят на Северен Уелс и кралете от северните области — също узнали за битката и много се угрижили.
	А крал Артур бързо поел назад към Камелот.
	И като пристигнал там, повикал при себе си крал Пелинор и му рекъл:
	— Известно ви е, че изгубихме осем от най-добрите рицари на Кръглата маса, затова посъветвайте ме кои осем да изберем на тяхно място измежду най-добрите рицари в двора.
	— Сър — рекъл Пелинор, — ще ви посъветвам, както смятам за най-добре. В двора ви има най-благородни рицари и сред младите, и сред по-старите. Затова съветвам ви да изберете половината от старите, а половината — от младите.
	— Кои да бъдат старите? — попитал крал Артур.
	— Сър — рекъл крал Пелинор, — струва ми се, че трябва да бъдат крал Уриенс, който е женен за сестра ви, Вълшебницата Морган, Кралят на Езерото, благородният рицар Хервис де Ревел, а четвъртият — сър Галагарс.
	— Съветът ви е добър — рекъл крал Артур. — Тъй и ще сторя. А кои да бъдат четиримата млади рицари?
	— Сър — отговорил Пелинор, — първият нека бъде племенникът ви сър Гауейн, рицар, равен по достойнство на всеки друг в страната, вторият, струва ми се, трябва да е сър Грифлет Син Божи, рицар добър и смел в боя, и който доживее, ще види, че той ще стане отличен рицар; третият пък, който мисля, че трябва да стане рицар на Кръглата маса, е сър Кей сенешалът, тъй като много пъти се е проявявал достойно, а ето че и в последното ви сражение заслужи голяма чест, като се зае да убие двама крале.
	— Кълна се в живота си — рекъл крал Артур, — измежду всички, изброени от вас, той е най-достоен да бъде рицар на Кръглата маса, пък дори и никога да не извърши друг подвиг през живота си.



>>	Глава 5
#	Как сър Тор станал рицар на Кръглата маса и как Багдемагус възнегодувал

	— А сега — рекъл крал Пелинор — ще ви предложа двама рицари, а вие ще изберете по-достойния, и те са сър Багдемагус и синът ми сър Тор. И понеже сър Тор е мой син, не бива да го хваля. Ала ако не беше тъй, бих се осмелил да кажа, че няма сред връстниците му в тукашните земи по-добър рицар от него и мъж с по-добър нрав, защото сам никога не ще извърши зло, ала и никога не ще остави злото ненаказано.
	— Кълна се в живота си — рекъл Артур, — той е отличен рицар и не отстъпва по нищо на другите, които споменахте вече. Знам това добре, защото са ми известни делата му. Малко говори той, ала много върши. И не познавам друг в този двор, който, макар и по майка да е от тъй издигнат род, както вашият син е по баща, да е равен нему по храброст и сила. Затова този път ще почета него, а сър Багдемагус ще оставя за друг път.
	И след като тези рицари били избрани със съгласието на васалите, написали на местата им техните имена, както ги изброихме тук, и всеки заел мястото си. Ала сър Багдемагус люто се разгневил, че високата чест била оказана на сър Тор, а не нему, затова начаса напуснал двора и заедно с оръженосеца си дълго яздил през една гора, додето накрая съгледал пред себе си кръст и като слязъл от коня си, горещо се помолил Богу. И видял в туй време оръженосецът му надпис на кръста и в него се казвало, че Багдемагус няма да се върне в двора на крал Артур, додето не победи в двубой някой от рицарите на Кръглата маса.
	— Вижте, сър — рекъл оръженосецът, — тук е написано нещо за вас. Затуй ви съветвам да се върнете в двора.
	— Никога не ще се върна там — отвърнал Багдемагус, — додето хората не заговорят с най-голяма почит за мен и не кажат, че съм достоен да бъда рицар на Кръглата маса.
	И тъй, продължил той нататък и намерил край пътя стръкче от една свещена билка, която изобразявала Светия граал, и никой рицар не можел да намери този знак, ако не води добродетелен живот.
	И тъй, сър Багдемагус дълго странствал и имал много приключения, и се случило веднъж да мине край скалата, където Девицата от езерото била затворила Мерлин под камъка, и го чул там да плаче и ридае. Решил тогаз сър Багдемагус да му помогне и опитал да отмести големия камък. И когато Мерлин разбрал, че Багдемагус е там, рекъл му да не хаби силите си, защото било напразно — никой не можел да му помогне освен тази, която го била затворила там.
	Тогаз Багдемагус поел отново пътя си и преживял много приключения, и доказал след време, че е отличен рицар. И сетне се върнал в двора и станал рицар на Кръглата маса.
	А на другата сутрин там дошли нови вести и последвали нови приключения.



>>	Глава 6
#	Как крал Артур, крал Уриенс и сър Аколон Галски гонили един елен и за чудните им приключения

	И тъй, случило се веднъж, че крал Артур и мнозина негови рицари отишли на лов в една вековна гора. И станало така, че крал Артур, крал Уриенс и сър Аколон Галски подгонили едър елен и понеже имали добри коне, препускали тъй бързо, че скоро се отдалечили на десет мили от дружината си. И толкоз безжалостно пришпорвали конете си, че накрая те паднали мъртви от умора. Тогава и тримата тръгнали напред пешком, а еленът все тъй бягал сред храсталака, макар и да бил съвсем изтощен.
	— Какво ще правим сега? — рекъл крал Артур. — В тежко положение изпаднахме.
	— Да вървим пеша, додето намерим някъде подслон — предложил сър Уриенс.
	Ала не след дълго съгледали елена да лежи на брега на голямо езеро и една хрътка го била захапала за гърлото, а много други тичали натам. Тогаз крал Артур изсвирил с рог и убил елена.
	Сетне кралят се огледал наоколо и видял в езерото малък кораб, целия покрит с коприна чак до водата, и корабът се приближил току до тях и спрял в пясъка. Тогаз крал Артур отишъл на брега и погледнал в кораба, ала не зърнал вътре жива душа.
	— Благородни рицари — рекъл кралят, — елате насам да видим какво има в този кораб.
	Влезли тогаз тримата заедно и открили, че отвътре също бил богато украсен с копринени драперии. Вече било тъмна нощ и изведнъж сто факли лумнали навсякъде по стените на кораба, хвърляйки ярка светлина.
	И тозчас се появили дванайсет прекрасни девици, коленичили в нозете им и поздравили крал Артур, като го назовали по име, и рекли, че е добре дошъл и че ще го нагостят с най-хубавото, което имат. И кралят им благодарил любезно. Тогава те завели краля и двамата му другари в разкошни покои, а там, върху една покривка, ги чакала богата трапеза, отрупана с всичко необходимо, и им поднесли всякакви вина и ястия, каквито можели да си представят. И много се учудил кралят на всичко това, понеже никога през живота си не бил угощаван тъй богато.
	И след като тримата се навечеряли до насита, крал Артур бил отведен в друга стая с разкошна подредба, каквато не бил виждал нивга по-рано. Същото сторили и с крал Уриенс и го завели във втора подобна стая, а сър Аколон — в трета, все така разкошно и богато подредена. И те си легнали в постелите и скоро заспали и сънят им бил чудно дълбок през цялата тази нощ.
	А на сутринта крал Уриенс се озовал в Камелот, легнал в прегръдките на жена си Вълшебницата Морган. И като се пробудил, много се зачудил как е попаднал там, защото предната вечер бил на два дни път от Камелот. А когато крал Артур се събудил, видял, че се намира в мрачна тъмница, и чул наоколо си стенанията на множество рицари.



>>	Глава 7
#	Как крал Артур се съгласил да се сражава, за да се избави от тъмницата и да спаси двайсетте рицари, които били затворени там

	— Кой сте вие, що тъй скърбите? — запитал крал Артур.
	— Ние сме двайсет рицари пленници — отговорили те. — И някои от нас лежат тук от седем години, друга — по-дълго, а трети — по-кратко.
	— По каква причина? — запитал Артур.
	— Ще ви кажем — рекли рицарите. — Господарят на този замък — името му е сър Дамас — е най-коварният рицар на света, човек без чест и страхливец, какъвто светът не е виждал втори. Има той по-малък брат и храбър рицар на име Онцлак, и този измамник Дамас, по-големият брат, не иска да дели с него наследения от баща им имот, та само благодарение на воинската си храброст сър Онцлак владее богато и хубаво имение, дето живее най-добродетелно, обичан от всички. А сър Дамас, нашия господар, го мразят всички, защото е безмилостен и подъл. И тъй, от много време насам двамата постоянно воюват, ала сър Онцлак винаги побеждава и всеки път предлага на сър Дамас да излязат един срещу друг на двубой за наследството, ала Дамас не приема. Най-сетне сър Онцлак му предложил да намери друг рицар, който да се бие вместо него. Тогаз сър Дамас се съгласил да намери друг рицар, ала всички толкова го мразят и ненавиждат, че не се намери рицар, готов да се сражава заради него. И когато Дамас разбра, че никой рицар не желае да се сражава за него, огради се с много рицари и взе всеки ден да дебне рицарите, които минават през земите му в търсене на приключения, да ги пленява и да ги затваря в тази тъмница. Така хвана и нас един по един, додето странствахме по приключения, и мнозина добри рицари умряха тук от глад — осемнайсет на брой. И ако някой от нас, които сме тук сега, или от онези, дето са били тук по-рано, бе се съгласил да се сражава с брат му Онцлак, той щеше да ни освободи, ала тъй като този Дамас е такъв подлец и измамник, ние никога не бихме се сражавали за него, пък дори и да трябва да умрем заради това. И толкоз сме изтощени от глад, че едва се държим на краката си.
	— Дано милостивият Бог ви избави — рекъл Артур.
	И ето че скоро дошла при Артур една девица и го попитала:
	— Как попаднахте тук?
	— Сам не зная — отвърнал той.
	— Сър — рекла тя, — ако се сражавате за моя господар, ще се избавите от тази тъмница, ако ли не, до края на живота си не ще излезете оттук.
	— Тежко ми е да реша — отвърнал Артур, — ала по-добре да се сражавам, отколкото да умра в тъмница. И ако по този начин мога да избавя себе си и тези пленници, съгласен съм да изляза на двубой.
	— Можете да ги избавите — рекла девицата.
	— Готов съм да се сражавам начаса — рекъл Артур, — стига да имам кон и рицарски доспехи.
	— Нищо не ще ви липсва — отвърнала девицата.
	— Струва ми се, девице, че съм ви виждал в двора на крал Артур.
	— Едва ли — отговорила девицата. — Никога не съм ходила там. Аз съм дъщеря на господаря на този замък.
	Ала тя го излъгала, тъй като била от свитата на Вълшебницата Морган.
	И отишла тя при сър Дамас и му казала, че един рицар ще се сражава заради него, и той заповядал да го доведат. И когато Артур застанал пред него, сър Дамас и всички рицари видели, че е мъж здрав и добре сложен, и рекли, че е жалко такъв рицар да умре в тъмница. И тъй, двамата със сър Дамас се споразумели той да се сражава заради него при условие, че всички други рицари ще бъдат освободени. И сър Дамас се заклел пред Артур, че ще стори това. А пък Артур се заклел, че ще се бие до смърт. И тогава всички затворници били изведени от мрачната тъмница в залата и освободени, ала до един останали да наблюдават двубоя.



>>	Глава 8
#	Как Аколон се озовал край един извор и се врекъл да се сражава срещу Артур

	Сега да се върнем при Аколон Галски, който се събудил до един дълбок извор и бил в смъртна опасност, защото лежал само на педя от ръба му. И от извора се издигала сребърна тръба, а от тръбата бликала нависоко вода и падала в мраморно корито. И когато сър Аколон видял това, прекръстил се и рекъл:
	— Господ да закриля господаря ми крал Артур и крал Уриенс, защото онези девици от кораба ни измамиха — дяволи са те, а не жени. И ако изляза невредим от това злощастно приключение, ще погубя тези коварни девици, които си служат с магия, дето и да ги намеря.
	Тозчас се явило едно джудже с голяма уста и сплеснат нос, поздравило сър Аколон и рекло, че го изпраща кралица Морган Вълшебницата.
	— И тя ви изпраща поздрави и поръча да бъдете смел, защото утре рано призори ще се сражавате с един рицар. Затуй ви праща Екскалибур, меча на Артур, а също и ножницата му и ви моли, в името на любовта си към нея, да се сражавате докрай, без всякаква милост, както сте й обещали, когато сте си говорили тайно. А онази девица, която й донесе главата на рицаря, с когото вие ще се сражавате, тя ще направи кралица.
	— Добре разбрах всичко — рекъл Аколон. — Ще изпълня обещанието си, щом имам този меч. Кога видяхте моята господарка Вълшебницата Морган?
	— Току-що — рекло джуджето.
	Тогаз Аколон го прегърнал и рекъл:
	— Предайте моите почитания на кралицата, моята господарка, и кажете й, че ще сторя всичко, както съм й обещал, ако не загина. Сега разбирам, че е направила всичките онез магии и вълшебства заради този двубой.
	— Можете да бъдете напълно сигурен в това — рекло джуджето.
	Тъкмо тогаз дошъл един рицар, придружен от дама и шестима оръженосци, поздравил сър Аколон и го помолил да стане и да иде с тях в имението им да си почине. И сър Аколон яхнал един свободен кон и яздил с рицаря, додето стигнали в богато имение край малък манастир и там бил приет отлично.
	В туй време сър Дамас проводил пратеници при брат си, сър Онцлак, със заръка да се приготви и рано призори да се яви на двубои с един храбър рицар, защото бил намерил храбър рицар, който да се сражава с него по всички правила. И когато тази вест стигнала до сър Онцлак, той много се угрижил, тъй като съвсем наскоро бил ранен с копие в двете бедра, и дълбоко се опечалил. И ако не бил ранен, щял да приеме двубоя. Ала случило се, че по туй време благодарение на магиите на Вълшебницата Морган Аколон бил в имението на сър Онцлак. И като научил той за двубоя и разбрал, че Онцлак е ранен, рекъл, че ще се сражава вместо него, защото именно по тази причина Вълшебницата Морган му била дала Екскалибур и ножницата — да се сражава с рицаря на другата страна. Тогаз сър Онцлак много се зарадвал и от все сърце благодарил на сър Аколон, че е готов да му помогне. И тозчас сър Онцлак известил на брат си, сър Дамас, че един негов рицар ще се яви призори на двубоя.
	И тъй, на сутринта сър Артур се въоръжил, яхнал добър кон и попитал сър Дамас:
	— Кога ще идем на полесражението?
	— Сър — отвърнал сър Дамас, — най-напред да изслушаме утринната литургия.
	И тъй, Артур изслушал литургията, а когато тя свършила, дошъл оръженосец на едър кон и попитал сър Дамас готов ли е неговият рицар.
	— Защото нашият рицар отдавна чака на полесражението — завършил оръженосецът.
	Тогаз сър Артур яхнал коня, а наоколо се били събрали всички рицари и простият народ от страната. Сетне, по общо съгласие, избрали дванайсет почтени мъже* да отсъдят изхода на двубоя.
	[* Обичаят води началото си от една твърде древна за Европа традиция, установена още през родовообщинния строй, когато всички спорове в рода били решавани от съвет, съставен от дванайсет старейшини. И до днес броят на съдебните заседатели, задължителна част от системата на правораздаването във Великобритания и Франция, е дванайсет.]
	И когато Артур бил вече на коня си, дошла една девица, проводена от Вълшебницата Морган, и донесла на Артур меч, подобен на Екскалибур, а също и ножница, и рекла:
	— Вълшебницата Морган ви изпраща този меч от голяма обич към вас.
	И той й благодарил и повярвал, че е така, ала то било лъжа.



>>	Глава 9
#	За двубоя между Артур и Аколон

	И тъй, застанали те в двата края на полето и сетне препуснали напред с такава сила, че всеки от тях ударил с върха на копието си щита на своя противник точно в средата, така че и ездачите, и конете паднали наземи, ала и двамата рицари тозчас скочили на крака и изтеглили мечове.
	И додето те се сражавали, дошла на мястото на битката Девицата от езерото, която била затворила Мерлин под камъка. И отишла тя там от обич към крал Артур, защото знаела, че Вълшебницата Морган е замислила да го погуби този ден, затова и дошла да спаси живота му.
	А двамата се хвърлили яростно в битката и не един и два мощни удара си нанесли те, ала мечът на Артур не се забивал тъй дълбоко, както Аколоновият меч. И почти всеки удар, що нанасял Аколон, ранявал Артур толкоз тежко, че било цяло чудо, дето той още се държал на крака, макар кръвта да шуртяла от него. И като видял Артур колко окървавена е земята под нозете му, смаял се и едва тогава се досетил, че е измамен и мечът му е подменен, защото вече не се врязвал в стоманата както преди. И много се уплашил той, че ще загине, защото му се сторило, че мечът в ръката на Аколон с Екскалибур, тъй като с всеки негов удар от Артур се леела кръв.
	— Хайде, рицарю — рекъл Аколон, — брани се добре!
	Ала Артур нищо не отговорил, а замахнал и го ударил тъй силно по шлема, че Аколон се олюлял и едва не рухнал на земята. Сетне сър Аколон отстъпил крачка назад и като вдигнал високо в ръка Екскалибур, така го стоварил върху сър Артур, че той едва не паднал на земята. Тогаз и двамата люто се разярили и си нанесли не един и два тежки удара, и Артур изгубил толкова много кръв, та било цяло чудо, че още се държал на крака, ала той бил тъй преизпълнен с мъжество, че по рицарски търпял болките. Сър Аколон пък не изгубил ни капка кръв и бил все така бодър, а сър Артур все повече отпадал и си мислел, че този път наистина ще намери смъртта си, ала въпреки туй си давал вид, че ще издържи, и отблъсквал устрема на Аколон доколкото можел, макар че благодарение на Екскалибур Аколон бил така смел, че нападал все по-дръзко. Ала всички, които ги гледали, казвали, че никога не са виждали друг рицар да се сражава тъй храбро, както Артур, макар да бил изгубил толкоз кръв. И всички го съжалявали, ала двамата братя не желаели да се помирят и рицарите продължили да се сражават яростно. Сетне сър Артур се отдръпнал малко, за да си отдъхне, ала сър Аколон го призовал на бой и рекъл:
	— Не е време сега да ти давам почивка!
	И с тези думи се втурнал яростно срещу Артур, а сър Артур бил тъй разярен поради пролятата кръв, че стоварил отвисоко меча си върху шлема на Аколон с такава сила, че той едва не паднал наземи. Ала мечът на Артур се строшил под дръжката и паднал в окървавената трева, а ефесът останал в ръката му. И като видял това, сър Артур много се уплашил, че не ще избегне смъртта, ала продължил да се брани с щита си и не отстъпвал, нито имал вид, че е изплашен.



>>	Глава 10
#	Как мечът, с който се сражавал сър Артур, се счупил и как той си възвърнал меча Екскалибур от Аколон и победил врага си

	Тогава сър Аколон заговорил с коварни думи и рекъл:
	— Рицарю, ти си победен и няма да устоиш още дълго. Ето, вече си без оръжие, а изгуби и много кръв. Ала не ми се ще да те убивам, затова предай се и моли за пощада.
	— Не — отвърнал сър Артур, — това не мога да сторя, защото съм обещал и съм се заклел да се сражавам докрай — додето има живот в мен, и предпочитам да умра с чест, отколкото да живея в позор. И да трябва сто пъти да умра, пак ще предпочета да приема смъртта, нежели да се предам. Защото, макар че останах без оръжие, не съм останал без достойнство и ако ти ме убиеш невъоръжен, ще бъде позор за теб.
	— Колкото за позора — рекъл Аколон, — за него не ме е грижа. Затова брани се, иначе си мъртъв.
	И с тези думи Аколон му нанесъл такъв удар, че Артур едва не паднал на земята, и той пак му викнал да моли за пощада. Ала сър Артур отблъснал Аколон с щита си и тъй яростно го ударил с дръжката на меча, що все още стискал в ръка, че той отстъпил три крачки назад.
	Когато Девицата от езерото видяла колко храбро се бие Артур и с каква подла измама искат да го убият, изпитала голяма жалост, че такъв добър рицар и смел мъж трябва да загине. И при следващия удар, който Аколон нанесъл с меча, благодарение на магия, сторена от Девицата, Екскалибур паднал от ръката му на земята.
	И тозчас сър Артур скокнал към него, грабнал го и веднага познал, че това е неговият меч Екскалибур. И рекъл:
	— Дълго време ти не беше при мен и голямо зло ми причини.
	И видял тогава ножницата, що висяла на бедрото на Аколон, втурнал се към него, грабнал я и я запратил колкото може по-далеч.
	— О, рицарю — рекъл Артур, — днес ти ми нанесе много рани с този меч, ала сега дойде и твоят час, защото, кълна се, не ще си тръгнеш оттук, додето и ти не получиш от този меч същото, каквото получих аз, тъй като ми причини големи болки и проля много моя кръв.
	И с тези думи сър Артур се хвърлил върху му с все сила и го съборил на земята, смъкнал му шлема и го ударил по главата, та кръв рукнала от ушите, носа и устата му.
	— Сега ще те убия — рекъл Артур.
	— Убийте ме, ако такава с волята ви — отвърнал Аколон, — защото вие сте най-храбрият рицар, когото съм срещал, и виждам, че Бог е на ваша страна. Ала аз се заклех да се сражавам в този двубой докрай и додето има живот в мен, да не търся пощада, затова не ще се моля за милост, пък нека Бог ми отреди съдбата, както му е угодно.
	Тогаз сър Артур го погледнал внимателно и му се сторило, че е виждал този рицар.
	— Кажи ми сега, преди да те убия — рекъл Артур, — от коя страна си и от чий двор?
	— Благородни рицарю — отвърнал Аколон, — идвам от двора на крал Артур и името ми е Аколон Галски.
	И като чул това, Артур се смаял още повече, защото си спомнил за сестра си, Вълшебницата Морган, и за омагьосания кораб.
	— О, благородни рицарю — рекъл той, — моля ви, кажете ми кой ви даде този меч и от кого го получихте?



>>	Глава 11
#	Как сър Аколон разкрил пред крал Артур коварството на сестра му, Вълшебницата Морган, и желанието й да го погуби

	Тогаз Аколон се замислил и рекъл:
	— Проклет да е този меч, защото той е причина за смъртта ми.
	— Може и така да е — отвърнал кралят.
	— Сега ще ви разкажа всичко, сър — започнал Аколон. — Този меч е у мен почти от една година, а вчера Вълшебницата Морган, съпругата на крал Уриенс, ми го изпрати по едно джудже със заръка да убия брат й, крал Артур. Трябва да знаете, че крал Артур е човекът, когото тя най-силно мрази на тоя свят, понеже е най-достойният и най-храбрият от целия й род. А мен пък тя безкрайно много люби, а също и аз я любя, и ако успее с хитрините си да погуби крал Артур, лесно ще й бъде сетне да убие мъжа си, крал Уриенс, и тогава, както е замислила, ще ме направи крал на тези земи, а тя ще стане моя кралица и двамата ще властваме заедно. Ала всичко вече е свършено, защото чувствам, че ще умра.
	— Да — рекъл сър Артур, — разбирам, че сте искали да станете крал на тази страна. Ала би било голямо зло да убиете господаря си.
	— Вярно е — рекъл Аколон. — Ала сега, след като ви открих истината, кажете ми и вие откъде сте и от чий двор.
	— О, Аколон — рекъл крал Артур, — дойде време да научиш — аз съм крал Артур, комуто ти причини голямо зло.
	Като чул това, Аколон викнал високо:
	— Добри ми и любезни господарю, смилете се над мен, защото не ви познах.
	— О, сър Аколон — отвърнал крал Артур, — ще се смиля над теб, понеже разбирам от думите ти, че наистина не си знаел кой съм. Ала от думите ти разбирам също, че си бил готов да ме погубиш и поради това си предател, но не те виня много, тъй като сестра ми, Вълшебницата Морган, те е подмамила с коварното си изкуство да се поддадеш на коварните й замисли и да се съгласиш да й помогнеш. Ала знай, че ако съм жив, ще й отмъстя тъй, че целият християнски свят ще заговори за това. Бог ми е свидетел, че я обичах и почитах повече от всичките си роднини, че й вярвах повече, отколкото на собствената си съпруга и на целия си род.
	Сетне Артур извикал съдниците на двубоя и им рекъл:
	— Благородници, елате тук. Ето ни, стоим пред вас — двама рицари, които се сражаваха, нанасяйки си тежки рани, и всеки от нас можеше да убие другия, ако случаят бе отредил тъй. Ала знайте, че ако се бяхме разпознали по-рано, нямаше да има двубой и нито един удар нямаше да бъде нанесен.
	Тогаз Аколон викнал високо, та да го чуят всички рицари и насъбралия се там народ, и рекъл:
	— О, лордове, този благороден рицар, с когото се сражавах — за което горчиво се кая, — е най-храбрият, най-мъжественият и най-достойният човек на света, защото това е самият крал Артур, нашият суверенен господар, и за беда, по една зла случайност аз влязох в двубой със своя крал и повелител, чийто васал съм.



>>	Глава 12
#	Как крал Артур помирил двамата братя и върнал свободата на двайсетте рицари и как издъхнал сър Аколон

	Тогаз всички паднали на колене и помолили крал Артур за милост.
	— Милост ще има — рекъл крал Артур, — защото сами виждате какви злини сполетяват понякога странстващите рицари и как аз се сражавах с един от собствените си рицари за моя и за негова голяма беда. Ала, благородни рицари, понеже съм тежко ранен, а и сър Аколон също, и се нуждая от малко почивка, чуйте какво решавам за тези двама братя. Що се отнася до теб, сър Дамас, макар да защитавах твоите права в двубоя и да излязох победител срещу този рицар, ще те съдя, сър Дамас, защото си известен като надменен и зъл рицар и не се отличаваш с храброст в делата си. Затова отсъждам да дадеш на брат си цялото имение и всичко, което принадлежи към него, и сър Онцлак да го владее и управлява. И всяка година да ти дава по един млад жребец за езда, защото повече ти подхожда да яхаш него, нежели боен кон. И ти заповядвам, сър Дамас, под страх от смъртно наказание, никога да не оскърбяваш странстващите рицари, поели да търсят приключения. А на тези двайсет рицари, що отдавна държиш в тъмница, ще върнеш цялото им въоръжение, така че да останат доволни. И ако някой от тях дойде в двора ми и се оплаче от теб, кълна се в живота си, ще умреш. А що се отнася до вас, сър Онцлак, понеже сте известен като добър и храбър рицар, предан и благороден във всичките си дела, ето какво ви повелявам: желая незабавно да дойдете в двора ми и да станете мой рицар, и ако делата ви и в бъдеще са такива, каквито са били досега, ще ви издигна с божията милост и не след дълго ще живеете така охолно, както живееше брат ви, сър Дамас.
	— Бог да ви благослови за вашата безкрайна доброта и щедрост — рекъл сър Онцлак. — От днес насетне винаги ще бъда на вашите заповеди. Но, сър, по волята божия неотдавна бях ранен в двете бедра от един странстващ рицар и още не съм оздравял напълно, инак аз сам щях да се сражавам днес с вас.
	— Ако беше такава волята божия — рекъл Артур, — нямаше да получа толкоз тежки рани. И ще ви кажа защо: нямаше да получа толкоз тежки рани, ако собственият ми меч не ми бе откраднат чрез най-голямо коварство. И този двубой бе нагласен предварително, така че да бъда убит, и всичко това бе извършено чрез подло предателство и коварни магии.
	— Уви! — рекъл сър Онцлак. — Много ме опечалява туй, че може да се намери човек, на бил той мъж или жена, който да таи в сърцето си предателски чувства спрямо крал, тъй прославен с благородство и храброст като вас.
	— Скоро ще получат заслуженото, ако е отредил Бог — отвърнал Артур. — Ала сега кажете ми колко далеч съм от Камелот.
	— Сър, на два дни път сте оттам.
	— Няма ли наблизо някоя света обител, дето да си почина? — рекъл сър Артур.
	— Сър — отговорил Онцлак, — на три мили оттук има богат женски манастир, основан от предците ми.
	Тогаз кралят се сбогувал с всички, яхнал коня и поел натам, а с него и сър Аколон. И като стигнали в манастира, крал Артур заръчал да повикат лечители, та да прегледат раните му, а също и тези на сър Аколон. Ала сър Аколон издъхнал след четири дни, тъй като бил изгубил толкова кръв, че не можел да оживее, а крал Артур скоро оздравял.
	И след като Аколон издъхнал, крал Артур наредил на шестима рицари да го положат на носилка, теглена от коне, и да закарат тялото му в Камелот. И рекъл:
	— Занесете го на сестра ми, Вълшебницата Морган, и кажете, че й го пращам дар. Кажете й също, че мечът ми Екскалибур и ножницата са у мен.
	И тъй, те потеглили с мъртвеца.



>>	Глава 13
#	Как Морган се опитала да убие мъжа си, крал Уриенс, и как синът й, сър Юуейн, го спасил

	В туй време Вълшебницата Морган мислела, че крал Артур е вече мъртъв. И тъй, видяла тя един ден крал Уриенс да спи в леглото и като извикала една девица от свитата си, рекла й:
	— Иди ми донеси меча на моя господар, защото никога досега не съм имала по-удобен случай да го убия.
	— О, господарко — рекла девицата, — ако убиете крал Уриенс, не ще избегнете наказанието.
	— Не се грижи за това — отвърнала Вълшебницата Морган, — тъкмо сега е най-удобното време да го сторя, затуй бързай и ми донеси меча.
	Излязла девицата, отишла в покоите на сър Юуейн и го намерила да спи в постеля. Приближила се до него, събудила го и рекла:
	— Станете и идете при моята господарка, майка ви, защото тя иска да убие баща ви, додето той спи в леглото, а аз трябва да й занеса меча му.
	— Добре — рекъл Юуейн, — върви да изпълниш заръката, а другото остави на мен.
	И тъй, девицата с разтреперани ръце донесла на Морган меча, а тя бързо го поела, изтеглила го от ножницата, смело се приближила до леглото и зачакала сгода да убие крал Уриенс.
	И тъкмо вдигнала меча да нанесе удара, сър Юуейн скочил върху майка си, хванал ръката й и викнал:
	— О, сатана, що искаш да сториш? Ако не ми беше майка, с тоз меч щях да ти отсека главата. Ах, хората разправят, че Мерлин е изчадие на ада, ала аз мога да кажа, че съм роден от дявол в човешки образ.
	— О, скъпи сине Юуейн, смили се над мен. Дяволът ме изкуши, затуй те моля за пощада. Никога вече не ще вдигна ръка за такова дело. Спаси честта ми и не ме издавай.
	— Ще ти простя при едно условие — отвърнал сър Юуейн, — никога вече да не вършиш подобни злини.
	— Няма, синко — рекла тя, — уверявам те.



>>	Глава 14
#	Как Вълшебницата Морган дълбоко скърбила за смъртта на Аколон и как откраднала ножницата на Артур

	Не минало много и до Вълшебницата Морган стигнала вестта, че Аколон е мъртъв и тялото му лежи в църквата, а крал Артур си е възвърнал меча. И когато кралица Морган узнала, че Аколон е мъртъв, толкова се нажалила, че сърцето й едва не се пръснало от мъка, ала тъй като не искала никой да разбере това, външно изглеждала спокойна и не издавала скръбта си. Ала добре знаела тя, че ако дочака брат й Артур да се върне в Камелот, всичкото злато на света не ще е достатъчно, за да откупи живота си. Затова отишла при кралица Гуиневир и я помолила за разрешение да отпътува.
	— Можете да почакате, додето брат ви, кралят, се върне — рекла кралица Гуиневир.
	— Не мога — отвърнала Вълшебницата Морган, — защото получих такива вести, че трябва да потегля начаса.
	— Добре — рекла Гуиневир, — можете да тръгнете когато желаете.
	И тъй, рано на следната сутрин, преди още да съмне, Морган яхнала коня си и препускала целия ден и по-голямата част от нощта, а на другия ден по пладне стигнала в женския манастир, дето бил крал Артур. И като знаела, че е там, попитала къде може да го намери. Отговорили й, че е легнал в постелята си да спи, понеже малко отдих бил намерил през последните три нощи.
	— Добре сте сторили — рекла тя. — И заповядвам никой да не го буди, преди аз да сторя това.
	Сетне слязла от коня и се замислила как да му открадне меча Екскалибур. И тъй, отишла тя направо в покоите му и никой не посмял да наруши повелята й. И като влязла вътре, намерила Артур да спи в постелята, а мечът Екскалибур лежал оголен в дясната му ръка. Щом видяла това, Вълшебницата Морган много се разтревожила, защото не можела да вземе меча, без да разбуди брат си, а знаела, че събуди ли се той, свършено е с нея. Затова грабнала само ножницата, яхнала коня си и препуснала нанейде.
	Когато кралят се пробудил и видял, че ножницата я няма, разгневил се и попитал кой е идвал. Тогаз му казали, че сестра му, кралица Морган, е идвала, пъхнала ножницата под мантията си и изчезнала.
	— Горко ми! — рекъл крал Артур. — Зле ме опазихте вие.
	— Сър — отвърнали те, — не посмяхме да нарушим повелята на сестра ви.
	— Ах! — рекъл кралят. — Доведете ми най-бързия кон, който можете да намерите, и кажете на сър Онцлак веднага да се въоръжи, да вземе и той добър кон и да тръгне с мен.
	Тозчас кралят и Онцлак се въоръжили както трябва, препуснали след дамата и скоро стигнали до един кръст. И зърнали те наблизо говедар със стадото му и попитали бедняка дали не е минавала оттам дама на кон.
	— Сър — отвърнал беднякът, — току-що мина оттук една дама с четирийсет конници и пое към ей оная гора.
	Тогаз те пришпорили конете си и се втурнали подир нея и не след дълго Артур съгледал Вълшебницата Морган и я подгонил с най-голяма бързина. Ала щом забелязала преследвачите си, тя препуснала с все сила през гората, додето излязла на открито поле. Разбрала тогаз Вълшебницата: Морган, че няма да успее да се измъкне, и като спряла до едно езеро наблизо, рекла:
	— Каквото и да стане с мен, брат ми няма да си възвърне тази ножница.
	И с тези думи запратила ножницата в най-дълбокото място на езерото и тя потънала, понеже тежала от злато и скъпоценни камъни. Сетне Морган препуснала отново и скоро стигнала в една долина, дето имало големи скали. И като видяла, че я настигат, сторила тъй с магиите си, че и тя, и конят й, и хората й се превърнали в мраморни фигури.
	И не след дълго сър Артур и сър Онцлак стигнали там и разпознали Вълшебницата Морган и хората й, та дори могли да разберат кои били рицарите й.
	— Ах — рекъл кралят, — стигна ги божието възмездие! Жалко, че ги сполетя такова злощастие.
	Сетне взел да търси ножницата, ала никъде не я намерил. И тогаз се върнал в манастира, отдето бил дошъл.
	И когато Артур се отдалечил, Вълшебницата Морган възвърнала на всички предишния им образ и рекла:
	— Рицари, сега можем да вървим където пожелаем.



>>	Глава 15
#	Как Вълшебницата Морган спасила един рицар, когото щели да удавят, и как крал Артур се върнал у дома

	После Морган ги запитала:
	— Видяхте ли брат ми Артур?
	— Да — отвърнали рицарите, — видяхме го добре и сама щяхте да се уверите в това, защото войнственият израз на лицето му щеше да ни накара да избягаме, ако можехме да мръднем от мястото си.
	— Вярвам ви — рекла Морган.
	И поела тя отново на път и скоро срещнала рицар, който носел на седлото пред себе си друг рицар с вързани ръце и крака и с кърпа на очите и отивал да го удави в един кладенец. И като видяла вързания рицар, тя попитала:
	— Какво ще правите с този рицар?
	— Господарко — отвърнал рицарят, — ще го удавя.
	— По каква причина? — попитала тя.
	— Защото го заварих с жена ми. Затуй и нея скоро я чака същата смърт.
	— Би било жалко — рекла тя. — А вие, рицарю, какво ще кажете? Вярно ли е това, което чувам за вас? — запитала тя рицаря, когото щели да давят.
	— Не, уверявам ви, господарко, той не говори истината.
	— Откъде идвате — запитала Вълшебницата Морган — и от кои земи сте?
	— Аз съм от двора на крал Артур и името ми е Манасен, братовчед на Аколон Галски.
	— Вярвам ви — рекла тя. — От любов към него ще ви спася, а вашия враг ще го сполети участта, която готвеше за вас.
	И тъй, Манасен бил освободен, а другият рицар — вързан. И Манасен му взел оръжието и бронята и сам се облякъл в нея, качил се на коня му, преметнал рицаря на седлото пред себе си и като отишъл при кладенеца, хвърлил го вътре и го удавил. Сетне се върнал при Морган и я запитал иска ли да прати някаква вест на крал Артур.
	— Кажете му, че ви избавих не от любов към него, а от любов към Аколон, и му кажете още, че додето мога да превръщам себе си и тези, които са с мен, е камъни, не се боя от него. И нека знае, че мога и много повече да сторя, когато му дойде времето.
	Сетне се отправила към страната Гор, дето била посрещната с най-големи почести. И укрепила там крепостите и градовете си, тъй като все се страхувала от крал Артур.
	И когато кралят си починал добре в манастира, върнал се в Камелот, а кралицата и васалите много се зарадвали на завръщането му. И като чули за странните приключения, които вече разказахме, удивили се от коварството на Вълшебницата Морган и мнозина рицари настоявали да бъде изгорена на клада. Тогаз в двора пристигнал Манасен и разправил на краля какво се случило с него.
	— Няма що — рекъл кралят, — добра сестра имам. Ала така ще й отмъстя, ако съм жив, че целият християнски свят ще заговори за това.
	И ето че на другата сутрин дошла при краля една девица, изпратена от Морган, и донесла богато украсена мантия, каквато не били виждали до този ден в двора — цялата покрита с безценни камъни, и по-скъпи камъни кралят никога не бил виждал. И рекла девицата:
	— Тази мантия ви я изпраща вашата сестра и моли да приемете този дар от нея. И ако с нещо ви е разгневила, готова е да изкупи вината си когато пожелаете.
	И като видял мантията, кралят много я харесал, ала нищо не казал.



>>	Глава 16
#	Как Девицата от езерото спасила крал Артур от една мантия, която щяла да го изгори жив

	Дошла тогаз при краля Девицата от езерото и му рекла:
	— Сър, трябва да ви кажа нещо насаме.
	— Говорете — рекъл кралят, — слушам ви.
	— Сър — рекла девицата, — не обличайте тази мантия, и додето не се уверите каква е, в никакъв случай не я намятайте нито вие, нито вашите рицари, а първо заповядайте на тази, която ви я донесе, сама да я облече.
	— Тъй да бъде — рекъл крал Артур, — ще постъпя както ме съветвате.
	И тогаз се обърнал към девицата, изпратена от сестра му, и рекъл:
	— Девице, желая вие първа да наметнете тази мантия, която ми донесохте.
	— Сър — отвърнала тя, — не ми прилича да нося кралски одежди.
	— Кълна се в живота си — рекъл Артур, — ще я облечете вие, защото нито аз, нито кой да е друг от хората ми няма да я сложи на гърба си преди вас.
	Сетне кралят заповядал да я загърнат с мантията и тозчас девицата паднала мъртва, без дума да продума, и станала на въглен.
	Разгневил се тогаз кралят още по-люто отпреди и рекъл на крал Уриенс:
	— Моята сестра, жена ви, вечно замисля срещу мен коварства и знам, че вие и моят племенник, синът ви, заговорничите с нея да ме погубите. Колкото за вас, не ми се вярва много да сте в съюз с нея, тъй като сам Аколон ми призна, че тя възнамерява да погуби и вас, и мен. Ето защо не ви обвинявам в измяна. Ала що се отнася до сина ви, сър Юуейн, него аз подозирам и затова повелявам да го изгоните от двора ми.
	И тъй, сър Юуейн бил прокуден. А когато сър Гауейн узнал това, приготвил се да тръгне с него и рекъл:
	— Който пропъжда братовчеда ми, пропъжда и мен.
	Сетне двамата се отправили на път, навлезли във вековна гора и не след дълго стигнали до един манастир, дето били приети добре. И когато кралят узнал, че Гауейн е напуснал двора му, и той, и всичките му васали дълбоко се наскърбили.
	— Стана тъй — рекъл Гахерис, братът на Гауейн, — че заради едното, изгубихте двама добри рицари.
	На другата сутрин двамата изслушали литургията в манастира и поели напред, додето стигнали вековна гора. Там, в една долина, сър Гауейн съзрял край висока кула дванайсет прекрасни девици и двама въоръжени рицари на едри коне, и девиците се въртели насам-натам около едно дърво. Тогаз сър Гауейн видял, че на дървото виси бял щит и като минавали край него, някои от девиците го заплювали, а други хвърляли отгоре му кал.



>>	Глава 17
#	Как сър Гауейн и сър Юуейн срещнали дванайсет прекрасни девици и как те им се оплакали от сър Мархаус

	Тогава сър Гауейн и сър Юуейн се приближили до тях и ги запитали защо поругават така щита.
	— Благородни рицари, ще ви кажем — отвърнали девиците. — Има в този край един рицар и негов е белият щит, дето виждате тук. Храбър мъж е той, ала ненавижда всички жени и благородни дами, та затова поругаваме щита му.
	— Ето какво ще ви кажа — рекъл сър Гауейн, — не подобава на добър рицар да презира всички жени и благородни дами, ала може би, ако ви ненавижда, той има причина за това. А може би някъде другаде той обича девиците и благородните дами и те него обичат, щом е такъв храбър мъж, както го описвате. Кажете ми, как му е името?
	— Сър — рекли те, — името му е Мархаус, син на краля на Ирландия.
	— Познавам го добре — рекъл сър Юуейн. — Той е отличен рицар — видях го да доказва това на един турнир, дето бяха събрани много рицари, ала никой не можа да му устои.
	— Ах, благородни девици — рекъл сър Гауейн, — струва ми се, че лошо постъпвате, защото предполагам, че тоз, който е закачил щита си тук, сам не ще се бави дълго. Тогаз нека тези двама рицари премерят силите си с него на кон — това ще бъде по-достойно за вас, нежели туй, що правите сега. А аз не желая да стоя повече тук и да гледам как се петни рицарски щит.
	И с тези думи сър Юуейн и сър Гауейн се отдалечили малко встрани и скоро видели сър Мархаус да приближава право към тях, яхнал едър кон. И когато дванайсетте девици зърнали сър Мархаус, хукнали като обезумели към кулата, та някои изпопадали на земята. Тогаз един от рицарите от кулата вдигнал щит и викнал:
	— Сър Мархаус, брани се!
	И връхлетели те един върху друг с такава мощ, че рицарят счупил копието си о Мархаус, а той го ударил с все сила, та му строшил врата и гръбнака на коня му. Видял това другият рицар от кулата и се втурнал срещу Мархаус. И двамата се сражавали тъй яростно, че скоро рицарят от кулата рухнал мъртъв на земята заедно с коня си.



>>	Глава 18
#	Как сър Мархаус се сражавал със сър Гауейн и сър Юуейн и как ги повалил и двамата

	Тогаз сър Мархаус се приближил до щита си, видял как е, осквернен и рекъл:
	— За стореното ми зло донейде си отмъстих, затуй от любов към тази, която ми даде белия щит, ще нося него, а своя ще закача на мястото му.
	И окачил белия щит на шията си. Сетне отишъл право при сър Гауейн и сър Юуейн и ги попитал какво ги води в този край. А те му отговорили, че са от двора на крал Артур и са тръгнали да търсят приключения.
	— Добре тогава — рекъл сър Мархаус, — ето пред вас стои странстващ рицар, готов за всякакви приключения, стига да пожелаете.
	И с тези думи се отдалечил на необходимото разстояние като за двубой.
	— Нека го оставим да си върви по пътя — рекъл сър Юуейн на сър Гауейн. — Той е отличен рицар и не ми се ще да се сражавам с него.
	— Не — отвърнал сър Гауейн, — не може тъй. Голям позор ще е за нас да не опитаме силите си, колкото и добър рицар да е той.
	— Тъй да бъде — рекъл сър Юуейн, — ала аз ще се сражавам преди теб, тъй като съм по-слаб и ако бъда повален, ти ще можеш да отмъстиш за мен.
	И втурнали се двамата рицари един срещу друг с цялата си мощ и сър Юуейн ударил сър Мархаус с копието си така, че то се строшило на парчета о щита, а сър Мархаус му нанесъл такъв тежък удар, че конят и ездачът паднали наземи, и ранил сър Юуейн в лявата страна. Тогаз сър Мархаус обърнал коня си и препуснал към сър Гауейн е насочено копие и като видял това, сър Гауейн вдигнал щит и приготвил копието си за бой. И сблъскали се двамата с всичката сила на конете си и всеки ударил другия точно в средата на щита. Ала копието на сър Гауейн се строшило, а копието на сър Мархаус издържало и сър Гауейн и конят му рухнали на земята.
	И скочил тогава сър Гауейн пъргаво на крака, изтеглил меч и се втурнал пешком към сър Мархаус. Видял това сър Мархаус, изтеглил меч и препуснал към сър Гауейн на кон.
	— Благородни рицарю — рекъл сър Гауейн, — слезте от коня, иначе ще го убия.
	— Сполай ви — рекъл сър Мархаус, — добър урок ми давате по благородство, защото не бива единият рицар да се бие на кон, а другият — пешком.
	С тези думи сър Мархаус подпрял копието си на едно дърво, слязъл от коня и го вързал за дървото. Сетне вдигнал щит и двамата отново се сблъскали яростно. И удряли тъй с мечовете си, че парчета от щитовете се разхвърчали наоколо, шлемовете им се огънали, ризниците се разкъсали и тежки рани си нанесли един другиму.
	Ала от девет часа нататък сър Гауейн ставал все по-силен и по-силен* и тъй до пладне мощта му се утроявала. И като забелязал това сър Мархаус, чудел се как така силата му расте. И продължили двамата да си нанасят тежки рани. А когато минало пладне и наближила вечерта, сър Гауейн започнал да отпада и отмалява, та едва се държал на крака, а сър Мархаус все повече вземал надмощие.
	[* Този мотив за магически нарастващата сила на някой воин от сутрин до пладне е широко разпространен в келтския фолклор, а Гауейн е един от любимите герои на този фолклор.]
	— Благородни рицарю — рекъл сър Мархаус, — напълно се убедих, че сте отличен рицар и мъж с чудна сила, какъвто не съм срещал до днес, и тъй като поводът за този двубой е съвсем нищожен, жалко ще бъде да ви причинявам повече болка, понеже виждам, че сте твърде отпаднал.
	— О, благородни рицарю — рекъл сър Гауейн, — вие изрекохте думи, които аз би трябвало да изрека.
	Тогаз двамата свалили шлемовете, целунали се и се заклели да се обичат като братя. И сър Мархаус поканил сър Гауейн да нощува при него. И тъй, яхнали те конете и поели към дома на сър Мархаус.
	И както яздели, сър Гауейн рекъл:
	— Благородни рицарю, чудно ми е, че храбър мъж като вас ненавижда дамите и девиците.
	— Сър — отвърнал сър Мархаус, — клеветят ме онези, дето говорят тъй за мен, ала знам, не сигурно девиците от кулата или други като тях са ме наклеветили. Сега да ви кажа по каква причина ги мразя: те са магьосници и вълшебници и колкото могъщ в битка и храбър по дух да е един рицар, превръщат го в жалък страхливец, та да го направят свой слуга — това е главната причина да ги ненавиждам. А на всички благородни дами и девици съм готов да служа, както подобава на рицар.
	Както се разказва във френската книга, мнозина рицари надвили сър Гауейн въпреки тройната му сила — сър Ланселот от Езерото, сър Тристан, сър Борс де Ганис, сър Персивал, сър Пелеас и сър Мархаус. Тези шестима рицари победили сър Гауейн.
	И тъй, не след дълго стигнали до замъка на сър Мархаус, който се намирал до един малък манастир, и слезли от конете. И там дами и девици свалили доспехите им и веднага се погрижили за раните им, защото и тримата били ранени. И братята били удобно настанени и богато угостени при сър Мархаус, защото, като узнал, че са сестрини синове на крал Артур, той им оказал най-щедро гостоприемство. И останали те при него една седмица, додето раните им заздравели. Сетне се приготвили за път.
	— Не е дошло още време да се разделим — рекъл сър Мархаус, — защото аз ще ви преведа през гората.
	И яздили те заедно цели седем дни, преди да срещнат приключение.
	Ала най-сетне стигнали в обширен лес, който се наричал, както и цялата тази страна, Арой, Земя на чудни приключения.
	— Откак тази страна носи името си — рекъл сър Мархаус, — не е било да я прекоси някой рицар, без да му се случат чудни приключения.
	И тъй, продължили тримата пътя си, додето навлезли сред дълбока камениста долина и през нея течал буен поток. А на хълма край бистрия излак, дето извирал потокът, седели три жени. Приближили се до тях рицарите и ги поздравили. И видели, че най-старата има златен венец на главата, а на възраст била шейсет, че може и повече лета, та косата й под венеца се белеела. Втората била на трийсет лета, а на главата си носела златна диадема. Третата пък била едва на петнайсет години, а главата й била украсена с венче от цветя. И като ги съгледали, тримата рицари се приближили и ги запитали защо седят при този извор.
	— Ето каква е причината да седим тук — рекли те, — чакаме да минат странстващи рицари, та да ги научим къде да намерят чудни приключения. И понеже вие тримата сте тръгнали да търсите приключения, а ние също сме три, нека всеки от вас си избере една от нас. Сетне ще ви изведем при един разклон на пътя и там всеки от трима ви ще избере накъде да тръгне с дамата си. Ала преди това трябва да се закълнете, че след дванайсет месеца на същия този ден пак ще се срещнете тук.
	— Тъй да бъде — рекъл сър Мархаус.



>>	Глава 19
#	Как сър Мархаус, сър Гауейн и сър Юуейн разговаряли с трите жени и всеки си избрал една от тях

	— Сега всеки от нас трябва да си избере дама — рекъл сър Юуейн. — Затова чуйте какво ще ви кажа: аз съм най-млад и най-слаб от трима ни и затуй ще взема най-старата, тъй като тя много е видяла и може да ми помогне в нужда, а аз най-често ще се нуждая от помощ.
	— Аз пък ще взема трийсетгодишната — рекъл сър Мархаус, — защото тя най ми подхожда.
	— Съгласен съм — рекъл сър Гауейн, — и благодаря ви, че оставихте за мен най-младата и най-красивата, защото тя най-много ми харесва.
	Тогаз всяка от трите жени хванала за поводите коня на своя рицар и като повървели малко, завели ги на мястото, където пътят се разклонявал на три. И там се заклели да се срещнат пак при извора след дванайсет месеца време, ако са живи. Сетне се целунали и се простили и всеки рицар качил дамата на коня зад себе си. И сър Юуейн поел по пътя, що водел на запад, сър Мархаус поел по пътя, що водел на юг, а сър Гауейн поел по пътя, що водел на север.
	Нека започнем сега разказа си със сър Гауейн, който яздил все по този път, додето стигнал до богато имение, в което живеел един рицар, мъж на години, ала добър стопанин. И сър Гауейн го запитал чувал ли е да има в тази околност някакви приключения.
	— Още утре ще ви открия приключения — отговорил рицарят, — и то най-чудни.
	И тъй, навлезли те на другата сутрин в Гората на приключенията и яздили, додето стигнали до поляна, насред която имало кръст. Спрели се там и зачакали и ето че не след дълго дошъл най-красивият и най-снажният рицар, какъвто били виждали, и той горко плачел и се вайкал. И като съзрял сър Гауейн, поздравил го и му пожелал Господ да му прати слава.
	— Колкото за това — отвърнал сър Гауейн, — сполай ви. И аз моля Бога да ви дари чест и слава.
	— Ах — рекъл рицарят, — не ми трябва слава, защото тъкмо тя ми донесе толкоз позор и скръб!



>>	Глава 20
#	Как рицар и джудже спорели заради една дама

	И с тези думи той се отдръпнал в края на поляната. И видял тогаз сър Гауейн на другия й край десет рицари, които стояли е щитове и копия, готови да се сражават срещу рицаря, дето разговарял с него. Тогаз печалният рицар насочил напред дълго копие и когато насреща му препуснал един от рицарите, той го ударил с такава сила, че онзи се претърколил наземи през задницата на коня си. Същото сторил печалният рицар и с всички останали — с най-голяма лекота събарял и коня, и ездача с копието си. И след като всички се изправили отново на крака, нахвърлили се върху рицаря, ала той стоял неподвижен като скала и се оставил да го свалят от коня, да му вържат ръцете и краката, а сетне да го прикрепят под корема на коня и да го отведат със себе си.
	— О, Иисусе Христе! — никнал сър Гауейн. — Колко е тъжно да гледаш как се отнасят с този рицар! И струва ми се, че той по своя воля се остави да го вържат, понеже не оказа никаква съпротива.
	— Така е — рекъл домакинът му, — защото стига да беше пожелал, всички те заедно не биха могли нищо да му сторят.
	— Сър — рекла девицата на сър Гауейн, — мисля, че честта ви повелява да помогнете на този печален рицар, тъй като според мен той е един от най-храбрите рицари, които съм срещала.
	— Бих му помогнал — отвърнал сър Гауейн, — ала ми се струва, че той не желае помощ.
	— А на мен пък ми се струва — отвърнала девицата, — че на вас не ви се ще да му помогнете.
	И ето че, както си приказвали, появил се в единия край на поляната рицар в пълно въоръжение, ала без шлем на главата, а откъм другата страна дошло джудже на коя, и също било в пълно въоръжение, ала без шлем, и устата му била голяма, а носът — сплескан. И като се приближило, джуджето рекло:
	— Къде е дамата, която трябваше да ни чака тук?
	И при тези думи тя излязла от гората. Тогаз те започнали да спорят за нея и рицарят казвал, че той ще я вземе, а джуджето настоявало, че то ще я вземе.
	— Чуйте какво ще ви предложа — рекло джуджето. — Ей там до кръста стои един рицар — да попитаме него и каквото той реши, това ще стане.
	— Съгласен съм — отвърна рицарят.
	Тогаз тримата отишли при сър Гауейн и му казали за какво спорят.
	— Е, благородни рицари — рекъл той, — готови ли сте да оставите на мен да реша този спор.
	— Да — отвърнали и двамата.
	— В такъв случай, девице — рекъл сър Гауейн, — застанете между двамата, а сетне идете при този, когото предпочитате, и ще бъдете негова.
	И като я поставили между двамата, тя обърнала гръб на рицаря и отишла при джуджето. Тогаз джуджето я качило на коня си и се отдалечило, пеейки, а рицарят си тръгнал много наскърбен.
	И не след дълго излезли от гората двама рицари в пълно въоръжение и викнали високо:
	— Сър Гауейн, рицарю на крал Артур, приготви се за двубой!
	И единият от тях връхлетял срещу сър Гауейн и те тъй се сблъскали, че и двамата паднали наземи. Тогава изтеглили мечове и започнали люта битка.
	В това време вторият рицар се приближил до девицата и като я попитал по каква причина е тръгнала с този рицар, рекъл:
	— Ако дойдете с мен, ще ви бъда верен рицар.
	— Ще дойда с вас — отвърнала тя, — защото не ми дава сърце да остана повече при сър Гауейн. Току-що един рицар пред очите му победи десетина свои врагове, а накрая те го вързаха и най-позорно го отведоха оттук. Затова хайде да вървим, додето те още се сражават.
	И дълго не секнала битката между сър Гауейн и другия рицар, ала най-подир двамата се помирили. Тогаз рицарят поканил сър Гауейн да нощува при него. И както вървели заедно, сър Гауейн го попитал:
	— Кой беше онзи рицар от тукашните земи, дето повали десетте рицари? И защо, след като се прояви тъй мъжествено, се остави да му вържат ръцете и краката и да го отведат?
	— Ех — отговорил рицарят, — той е според мен най-добрият рицар на света и най-храбрият мъж, а това, дето му се е случило днес, не е за първи път, а за десети. Името му е сър Пелеас и той люби една знатна дама в тези земи, и името й е Етард. И когато се влюбил в нея, тук бил обявен тридневен турнир и на него се стекли всички рицари и благородни дами, и онзи, който се сражавал най-храбро, щял да получи отличен меч и златна диадема и с тази златна диадема рицарят трябвало да увенчае най-красивата дама на турнира. И този рицар, сър Пелеас, се сражавал най-храбро от всички, а имало петстотин рицари. Ала всеки, който влизал в двубой със сър Пелеас, бил победен от него или повален от коня. И всеки ден побеждавал по двайсет рицари и затова заслужил наградата. И тутакси той отишъл при лейди Етард и като й дал диадемата, казал на всеослушание, че тя е най-красивата дама и че той е готов да докаже това в двубой с всеки рицар, който се опита да го отрече.



>>	Глава 21
#	Как сър Пелеас се оставил да го пленят, защото искал да зърне своята дама, и как сър Гауейн обещал да му спечели любовта й

	— И тъй, той я избрал за своя дама и повелителка и се врекъл да люби само нея и никоя друга, ала тя била надменна, презряла любовта му и рекла, че нивга не ще го обикне, та дори и той да умре за нея. Тогаз всички девици и благородни дами я презрели заради надменността й, тъй като имало и по-красиви от нея измежду тези, що били там, ала никоя от тях не би отказала любовта си, ако такъв храбър рицар и благороден мъж като сър Пелеас й предложел сърцето си. Ала този рицар се врекъл на лейди Етард, че ще тръгне с нея към тези земи и нивга не ще я напусне, додето тя не го обикне. И сега е разпънал шатъра си край един манастир, ала повечето си време прекарва тук, за да е близо до нея, а всяка седмица тя праща рицари да се сражават с него. И след като ги надвие, той драговолно се оставя да го пленят, понеже само така може да зърне дамата си. А тя винаги се отнася много зле с него и понякога кара рицарите си да го вържат за опашката на коня, а друг път под корема му. И така го завеждат при нея по най-позорния начин, който тя може да измисли. И всичко това прави, за да го накара да напусне тукашния край и да престане да я обича, ала нищо не е в състояние да го накара да си иде. И знайте, че и с меч да се сражава с десет рицари, пак ще ги победи, както ги е победил на кон.
	— Уви! — рекъл сър Гауейн. — Много ми е жал за него, затова още утре, щом съмне, ще го потърся в гората, та да му помогна, ако мога.
	И тъй, на сутринта сър Гауейн се сбогувал с домакина си, сър Карадос, и навлязъл в гората. Най-подир срещнал сър Пелеас, който въздишал от безкрайна печал, и като го поздравил, запитал защо е тъй тъжен. И тогаз сър Пелеас разказал на сър Гауейн всичко, което вече описахме.
	— И аз винаги оставям рицарите й да ме пленят с надеждата, че най-сетне ще спечеля любовта й, защото тя добре знае, че дори всичките й рицари не ще могат лесно да ме победят, стига да реша да се сражавам с тях до смърт. Ако не я обичах тъй силно, бих предпочел сто пъти да умра, стига да можех, нежели да понасям такъв позор, ала все вярвам, че тя най-сетне ще се смили над мен. Мнозина достойни рицари е принудила любовта да страдат, за да постигнат целта си, ала — уви! — не ми се усмихна на мен щастието.
	И при тези думи той горко заридал и се завайкал, та едва не паднал от коня си.
	— Недейте да скърбите — рекъл сър Гауейн, — аз се заклевам в живота си, че ще сторя всичко, което е по силите ми, за да ви спечеля любовта на вашата дама, за което имате честната ми дума.
	— Ах! — рекъл сър Пелеас. — Моля ви, кажете ми от чий двор сте, добри ми приятелю?
	И тогаз сър Гауейн рекъл:
	— Аз съм от двора на крал Артур и син на сестра му. А крал Лот от Оркни беше баща ми и името ми е сър Гауейн.
	А другият рекъл:
	— Моето име пък е сър Пелеас от Островите, дето съм роден, и днес владея не един от тях. И никога до днес не съм обичал дама или девица, която да не отвърне на любовта ми, както сега, за зла чест. О, сър Гауейн, щом сте близък сродник на крал Артур и сте кралски син, не ме изоставяйте, тъй като мога да спечеля сърцето й само чрез помощта на някой добър рицар. Тя живее на около четири мили оттук в непристъпен замък и е владетелка на много земи наоколо, затуй единственият начин да стигна до нея е, като позволя на рицарите й да ме заведат там и ако не правех това, та да я зърна, отдавна да съм умрял. И въпреки всичко до днес не съм чул добра дума от нея и всеки път, щом ме види, тя най-жестоко ми се надсмива. Сетне ми вземат коня и ризницата и ме изхвърлят през портите, без да ми дадат ни да ям, ни да пия. И аз винаги й предлагам да ме задържи като свой пленник, ала тя не се съгласява, макар че не искам нищо друго, освен да я виждам всеки ден, пък каквито и мъчения да трябва да понасям.
	— Ето какво — рекъл сър Гауейн, — ще ви помогна да спечелите любовта й, стига да послушате съвета ми. Ще взема вашия кон и бронята ви, ще отида при нея в замъка и ще й кажа, че съм ви убил. С това ще спечеля благоволението й и после ще изпълня туй, за което съм отишъл там, та тя непременно ще се влюби във вас.



>>	Глава 22
#	Как сър Гауейн отишъл при лейди Етард и споделил ложето й и как сетне сър Пелеас ги намерил заспали

	И тъй, заклел се сър Гауейн пред сър Пелеас, че ще му бъде верен и предан, а той също му се заклел във вярност, и тогаз двамата разменили конете и броните си и сър Гауейн поел към замъка. И като стигнал там, видял шатрите на тази дама, разпънати извън портите.
	И щом Етард съгледала сър Гауейн, побягнала към замъка, ала сър Гауейн й викнал високо да почака, защото той не е сър Пелеас.
	— Аз съм друг рицар и убих сър Пелеас.
	— Свалете си шлема да видя лицето ви — рекла лейди Етард.
	И като се уверила, че не е сър Пелеас, накарала го да слезе от коня, завела го в замъка и го помолила да се закълне, че наистина е убил сър Пелеас. И той се заклел и казал още, че името му е сър Гауейн от двора на крал Артур и че е негов сестрин син.
	— Много е жалко наистина — рекла тя, — защото Пелеас беше отличен рицар и силен воин, ала аз го мразех повече от всички мъже на света, понеже не ми даваше ни минутка покой. И тъй като вие сте го убили, ще ви бъда вечно благодарна и ще изпълня каквото и да пожелаете.
	И тя приела сър Гауейн най-сърдечно. Тогаз сър Гауейн й казал, че обича една дама, ала тя за нищо на света не желаела да го обикне.
	— Греши тя, че не ви обича — рекла Етард, — защото сте от такъв издигнат род и сам сте толкова храбър, че няма жена на света, за която любовта ви да не бъде чест.
	— Ще ми обещаете ли да сторите всичко, което можете, за да ми спечелите любовта на тази дама? — запитал сър Гауейн. — Ще се закълнете ли?
	— Да, сър — рекла тя. — Обещавам ви и се заклевам.
	— Тогава знайте — рекъл сър Гауейн, — че вие сте тази, която тъй силно любя, и затова ви моля да изпълните обещанието си.
	— Не ми остава избор — отвърнала лейди Етард, — иначе ще наруша клетвата си.
	И обещала да изпълни всичките му желания. И тъй като било месец май, те излезли от замъка и вечеряли в един шатър, а сетне им приготвили постеля, та сър Гауейн и лейди Етард легнали заедно. И в друг шатър тя настанила девиците от свитата си, а в трети — само няколко рицари, понеже вече не се бояла от сър Пелеас. И сър Гауейн прекарал с нея два дни и две нощи.
	Ала на третия ден, рано сутринта, сър Пелеас се въоръжил, тъй като не бил мигнал нито минута, откак сър Гауейн поел към замъка с обещанието, че ако е жив, ще се върне в шатъра му при манастира най-късно след едно денонощие. И тъй, сър Пелеас яхнал коня си и отишъл при шатрите край замъка. И намерил той в първия шатър трима рицари на три легла, а трима оръженосци спели при нозете им. Сетне влязъл във втория шатър и намерил вътре да спят четири дами на четири легла. В третия шатър пък намерил в постелята сър Гауейн, а в обятията му лежала лейди Етард. И като ги видял, сърцето му едва не се пръснало от мъка. И рекъл:
	— Уви! Как може да има на света такъв коварен рицар!
	Сетне яхнал коня и си тръгнал, понеже от преголяма скръб не желаел да стои повече там. И преди да измине и половин миля, върнал се назад и мислел да ги убие и двамата, ала като ги видял тъй дълбоко заспали, казал си, макар че едва се държал на коня от мъка:
	— Колкото и коварен да е този рицар, никога не ще го убия, додето спи, защото никога не ще наруша законите на великия рицарски орден.
	И пак си тръгнал.
	Ала като изминал половин миля, отново се върнал с намерение да убие и двамата и плакал най-горко. И щом стигнал пред шатъра, вързал коня си за едно дърво, изтеглил меча и се приближил до постелята, дето лежали, ала и този път си помислил, че е позорно да ги убие, додето спят, та сложил голия меч напряко на гърлата им, яхнал коня и си отишъл.
	А когато сър Пелеас стигнал в шатрите си, разказал на своите рицари и оръженосци какво му се е случило и рекъл:
	За вашата вярна и предана служба ще ви дам цялото си богатство, а аз ще легна на постелята си и няма да стана, додето не умра. А като умра, повелявам ви да извадите сърцето ми и да й го занесете, захлупено между два сребърни подноса, и да й кажете как съм я видял да лежи с коварния рицар сър Гауейн.
	И с тези думи сър Пелеас свалил доспехите си и легнал в постелята, ридаейки неутешимо от скръб и мъка.
	А когато Гауейн и Етард се събудили от сън, видели голия меч върху шиите си и тогава тя разбрала, че това е мечът на сър Пелеас.
	— Горко ни! — рекла тя на сър Гауейн. — Вие измамихте и мен, и сър Пелеас, като ми казахте, че сте го убили, ала сега знам, че това не е вярно и той е жив. И ако сър Пелеас бе постъпил така нечестно спрямо вас, както вие постъпихте спрямо него, сега щяхте да сте мъртъв. Ала вие ме излъгахте и ме измамихте най-коварно, затова нека моят пример да служи за поука на всички дами и девици.
	Тогаз сър Гауейн надянал доспехите си и отново тръгнал към гората.
	И случило се тъй, че Нимю, Девицата от езерото, срещнала един от рицарите на сър Пелеас, който вървял пешком през гората и горко плачел, и го запитала по каква причина скърби така. Тогава рицарят й разказал как неговият господар и повелител бил измамен от един рицар и своята дама и как решил да не става от леглото, додето не умре.
	— Заведете ме при него — рекла тя — и аз ви обещавам, че ще спася живота му и той няма да умре от любов, а тази, дето го е накарала да я люби така, скоро ще изпадне в същата тежка беда, защото не бива да познае що е радост такава надменна жена, която няма милост към един безстрашен рицар.
	Тозчас рицарят я завел при него и още щом го зърнала да лежи в постелята, помислила си, че никога не е виждала толкова красив рицар. И в миг му сторила магия и той заспал.
	Сетне заповядала никой да не го буди, додето тя не се върне, и отишла при лейди Етард. И тъй, преди да изминат и два часа, Девицата от езерото я завела при сър Пелеас и като влезли двете в шатъра, намерили го заспал.
	— Погледнете — рекла Девицата от езерото, — трябва да се срамувате, че сте погубили такъв рицар.
	И тозчас я омагьосала така, че тя едва не обезумяла от любов към него.
	— О, Иисусе Христе! — рекла лейди Етард. — Какво стана с мен, че в миг обикнах този, когото мразех повече от всички мъже на света?
	— Такава е справедливата божия присъда — рекла Девицата.
	Тогаз сър Пелеас се събудил и погледнал Етард. И като я познал, почувствал, че я мрази повече от всички жени на света, и рекъл:
	— Махни се, измамнице, и не се мяркай нивга пред очите ми!
	И като го чула да говори така, тя се разплакала и дълбоко се опечалила.



>>	Глава 23
#	Как сър Пелеас разлюбил Етард благодарение на Девицата от езерото, която залюбил навеки

	— Благородни рицарю Пелеас — рекла Девицата от езерото, — яхнете коня си и елате с мен далеч от тази страна и там ще обикнете дама, която ще отвърне на любовта ви.
	— На драго сърце — рекъл сър Пелеас, — защото лейди Етард ми причини много мъки и страдания.
	И като й разказал всичко от начало до край и как имал намерение да не стане от постелята си, додето не умре, рекъл:
	— А сега Бог ме дари със своята милост, та я намразих тъй силно, както преди я обичах. Благодаря на Господа нашего Иисуса Христа!
	— Благодарете на мен — отвърнала Девицата от езерото.
	Тогаз сър Пелеас сложил доспехите си, яхнал коня и наредил на хората си да занесат шатрите и другите му вещи там, където пожелае Девицата от езерото.
	И тъй, лейди Етард умряла от скръб, а Девицата от езерото утешила с любовта си сър Пелеас и двамата се обичали до края на живота си.



>>	Глава 24
#	Как сър Мархаус поел с дамата си и как стигнал при херцога на Южните покрайнини

	Сега да се върнем при сър Мархаус, който поел на юг с трийсетгодишната дама. Навлезли те сред гъста гора и случайно замръкнали в нея, та дълго яздили по тъмен път, додето най-сетне стигнали до един заграден двор и там потърсили убежище.
	Ала колкото и да молели, както и да увещавали, собственикът на дома не щял да ги подслони. И ето какво казал Добрият стопанин:
	— Ако не се боите от приключението, което ви чака, ще ви заведа на едно място, където ще пренощувате.
	— Какво трябва да извърша, за да ни дадат подслон? — запитал сър Мархаус.
	— Ще узнаете, като стигнем там — отвърнал добрият стопанин.
	— Сър, каквото и приключение да ме чака, моля ви, водете ме — рекъл Мархаус, — тъй като съм уморен, а също и дамата ми, и конят ми.
	Тогаз добрият стопанин отворил портата и като повървели един час, завел ги пред богат замък, а сетне извикал пазача и той го пуснал да влезе. И беднякът казал на владетеля на замъка, че е довел един странстващ рицар с дамата му, защото искали да нощуват при него.
	— Пусни ги да влязат — отговорил господарят. — Пък може да стане тъй, че да се кае този рицар, дето се е подслонил тук.
	Тогаз въвели сър Мархаус в замъка под светлината на факли и множество млади мъже го посрещнали. Сетне вързали каня му в конюшнята, а него и дамата му съпроводили до една зала. И видели вътре да стои един снажен херцог, ограден от напети рицари. Тогава херцогът гордо го попитал как се казва, откъде идва и от чий двор е.
	— Сър — отвърнал той, — идвам от двора на крал Артур и съм рицар на Кръглата маса. Името ми е сър Мархаус, а съм роден в Ирландия.
	— Много съжалявам — рекъл му херцогът — и причината е, че не обичам нито господаря ти, нито рицарите на Кръглата маса. Затова почини си колкото можеш по-добре тази нощ, тъй като утре аз и моите шестима синове ще се сражаваме с теб.
	— Няма ли средство да избегнем тази битка с вас и шестимата ви синове? — запитал сър Мархаус.
	— Не — отвърнал херцогът, — дал съм клетва и ще я изпълня, тъй като сър Гауейн при едно сражение уби седемте ми синове и тогава аз се заклех, че никой рицар на крал Артур не ще мине през тукашните земи, нито ще пренощува при мен, без да го предизвикам на двубой, защото твърдо съм решил да отмъстя за смъртта на синовете си.
	— А как е вашето име? — попитал сър Мархаус. — Моля ви, кажете ми, ако обичате.
	— Знай, че аз съм херцогът от Южните покрайнини.
	— О — рекъл сър Мархаус, — чувал съм да разправят, че отдавна сте голям враг на моя повелител Артур и на рицарите му.
	— И сам ще се увериш в това утре — рекъл херцогът.
	— А с вас самия ще се сражавам ли? — запитал сър Мархаус.
	— Да, нямаш друг избор — отвърнал херцогът. — Затова иди сега в отредените ти покои и ще получиш всичко, каквото пожелаеш.
	И тъй, отвели сър Мархаус в една стая, а дамата — в друга. А на сутринта херцогът заповядал да повикат сър Мархаус и да му кажат да се приготви. И сър Мархаус станал, въоръжил се, а сетне изслушал утринната литургия, закусил и като яхнал коня си, застанал насред двора на замъка, дето щял да бъде двубоят. А там вече го чакал херцогът, въоръжен и на кон, а шестте му синове също били до него и всички държали копия в ръка. Тогава те започнали сражението и скоро херцогът и двама от синовете му строшили копията си о щита на сър Мархаус, а той самият държал своето с върха нагоре и не нападал никого.



>>	Глава 25
#	Как сър Мархаус се сражавал с херцога и шестте му синове и как ги принудил да се предадат

	Излезли сетне на бой другите четирима синове, по двойки, и двамина от тях си строшили копията, а после и другите двама. И през цялото време сър Мархаус никого не нападнал. Ала подир това се втурнал към херцога и тъй силно го ударил с копието си, че кон и ездач паднали наземи. Същото сторил и със синовете му. Тогаз сър Мархаус слязъл от коня и заповядал на херцога да се предаде, иначе щял да го убие.
	В туй време някои от синовете се посъвзели и искали отново да нападнат сър Мархаус, ала той рекъл на херцога:
	— Възпри синовете си, иначе ще убия всинца ви.
	Като видял, че не ще избегне смъртта, херцогът викнал на синовете си да се предадат. Тогаз те до един коленичили пред сър Мархаус и му връчили мечовете си с ефеса напред и той ги пощадил. Сетне помогнали на баща си да стане и по общо съгласие се заклели пред сър Мархаус, че никога вече не ще бъдат врагове на крал Артур и още, че на Петдесетница херцогът и синовете му ще отидат при краля и ще се предадат на неговата милост.
	Сетне сър Мархаус си тръгнал от замъка и след два дни неговата дама го завела на голям турнир, обявен от лейди Де Ваус. И разгласено било, че най-храбрият рицар ще получи златен венец на стойност хиляда безанта*. И на този турнир сър Мархаус се сражавал тъй достойно, че се покрил със слава, като победил четирийсет рицари. И тъй, златният венец бил отреден нему.
	[* Безант — златна монета, сечена първоначално във Византия. — Б.пр.]
	Тръгнал си той оттам е големи почести и след седем дни дамата му го завела в имението на един граф на име Фергус, който по-късно станал рицар на сър Тристан. И този граф бил още млад и наскоро бил наследил земите си, а недалеч от замъка му живеел великан на име Таулурд, който имал в Корнуол брат на име Таулас и него сър Тристан убил, когато изгубил разсъдъка си*. И тъй, графът се оплакал на сър Мархаус, че наблизо се е заселил великан, който опустошава земите му, та той не смеел никъде да иде, нито дори да излезе от замъка си.
	[* За обезумяването на Тристан вж. Книга девета, глава 17–19.]
	— Сър — попитал рицарят, — как се сражава този великан — на кон или пешком?
	— Пешком — рекъл графът. — Няма кон, който може да го носи.
	— В такъв случай — рекъл сър Мархаус — ще се сражавам с него пешком.
	И тъй, на сутринта сър Мархаус помолил графа да му даде човек от свитата си, който да го заведе при великана. И като тръгнали, намерили го да седи под една бодлива зеленика, а наоколо му имало безброй железни боздугани и бойни секири.
	Тогаз сър Мархаус вдигнал щит пред себе си и се запътил към великана, а той взел един железен боздуган и още с първия удар разцепил на две щита му. В голяма опасност се озовал рицарят, тъй като великанът бил хитър в боя, ала най-подир сър Мархаус отсякъл дясната му ръка над лакътя. Тогава великанът побягнал, а рицарят се спуснал да го гони, додето накрая великанът нагазил в една река и понеже бил много висок, сър Мархаус не можел да нагази след него, та да го стигне. Тогаз рицарят накарал слугата на граф Фергус да събере камъни и започнал с тях да замеря великана и да му нанася тежки удари, додето най-сетне той паднал във водата и умрял.
	Отишъл тогава сър Мархаус в замъка на великана и освободил от тъмницата там двайсет и четири дами и дванайсет рицаря и намерил такова съкровище, че до сетния ден на живота си не знаел що е нужда. После се върнал при граф Фергус, който му благодарил от все сърце и искал да му подари половината си земя, ала той отказал.
	И тъй, сър Мархаус живял при графа почти половин година, тъй като получил много тежки рани в боя с великана, и най-подир си отишъл. И като яздел по пътя си, за да се върне при сър Гауейн и сър Юуейн, срещнал случайно четирима рицари от двора на крал Артур — сър Саграмор Похотливи, сър Озана, сър Додинас Свирепи и сър Фелот Листенойски. И сър Мархаус с едно копие повалил тези четирима рицари и тежко ги ранил. Сетне отново тръгнал към мястото на срещата, за да стигне там на уречения ден.



>>	Глава 26
#	Как сър Юуейн поел на път с шейсетгодишната дама и как спечелил награда на един турнир

	Сега да се върнем при сър Юуейн, който поел на запад с шейсетгодишната дама. И най-напред тя го завела на един турнир близо до границата на Уелс и на този турнир сър Юуейн повалил трийсет рицари и спечелил наградата — ловен сокол и бял жребец със златоткано покривало. И тъй, сър Юуейн извършил много подвизи с помощта на старата дама и най-сетне тя го завела в замъка на една дама, наречена Владетелката на скалата, и тя го приела крайно любезно.
	Имало в тези земи двама рицари, родни братя, и носела се славата им на страшни рицари. Единият се казвал сър Едуард от Червения замък, а другият — сър Хю от Червения замък. И тези двама братя със сила били отнели на Владетелката на скалата една обширна област. И тъй, додето сър Юуейн бил при нея, тя му се оплакала от двамата братя.
	— Благородна господарко — рекъл сър Юуейн, — голяма е вината им, тъй като постъпват противно на високите правила на рицарството и на клетвата, която са положили. Стига да желаете, аз ще говоря с тях, защото съм рицар на крал Артур, и ще се опитам да ги убедя да ви върнат заграбеното с добро. Ако пък не се съгласят, ще се сражавам с тях и ще защитя правата ви.
	— Сполай ви — отвърнала дамата. — И тъй като аз не мога да ви се отплатя, Бог ще стори това.
	И тъй, на другата сутрин изпратили да повикат двамата рицари, за да разговарят с Владетелката на скалата. И трябва да знаете, че те не отказали, а дошли със сто конници. И като ги видяла да идат с толкоз много воини, дамата не позволила на сър Юуейн да излезе от замъка въпреки всички обещания и благи думи от тяхна страна, а го накарала да преговаря от една кула. Ала колкото и да ги увещавал той, двамата братя не склонили да го послушат и отговорили, че няма да върнат онова, което са взели.
	— Добре тогава — рекъл сър Юуейн, — утре ще се сражавам с един от вас и ще докажа, че сте сторили зло на тази дама.
	— Не сме съгласни — рекли те. — Ако се бием, ще се бием двамата срещу вас, а приемете ли това условие, готови сме да се сражаваме, какъвто и час да определите. И ако спечелите тази битка, дамата ще получи обратно земите си.
	— Тъй да бъде — отвърнал сър Юуейн. — Пригответе се и елате тук утре сутринта, за да защитя правата на тази дама.



>>	Глава 27
#	Как сър Юуейн се сражавал срещу двама рицари и ги победил

	И тогаз двете страни си дали взаимни уверения, че не ще прибягват до измама. Сетне рицарите отишли да се приготвят, а сър Юуейн прекарал нощта в покоите си и добре си отпочинал.
	На сутринта станал рано, изслушал литургията, закусил и излязъл на полето пред портите, дето вече стояли двамата братя и го чакали. Втурнали се тогава те насреща му тъй люто, че копията на сър Едуард и сър Хю се строшили о щита на сър Юуейн. А сър Юуейн ударил сър Едуард е такава сила, че го повалил от коня, ала копието му не се счупило. Сетне пришпорил коня си и връхлетял срещу сър Хю, та повалил и него. Ала двамата бързо се съвзели, вдигнали щитове, изтеглили мечове и рекли на сър Юуейн да слезе от седлото и да се бие с тях докрай.
	Тогаз сър Юуейн бързо скочил от коня, закрил гърдите си с щита, изтеглил меч и като се нахвърлили един срещу друг, нанесли си тежки удари. И двамата братя ранили сър Юуейн тъй жестоко, та Владетелката на скалата помислила, че ще умре. И цели пет часа продължили те да се сражават като обезумели, додето най-сетне сър Юуейн ударил сър Едуард по шлема с такава сила, че мечът разцепил черепа му и се врязал в ключицата. Тогаз смелостта взела да напуска сър Хю, ала сър Юуейн напирал и малко останало да го убие. И като разбрал това, сър Хю коленичил и се предал. И сър Юуейн великодушно приел меча му, хванал го за ръка и двамата влезли заедно в замъка.
	Тогаз Владетелката на скалата много се възрадвала, а сър Хю горко оплаквал смъртта на брат си. И тъй, дамата получила обратно земята си, а на сър Хю било заповядано да се яви в двора на крал Артур на Петдесетница. И сър Юуейн живял при дамата почти половин година, защото трябвало да мине много време, додето заздравеят раните му.
	И когато наближил уреченият ден, на който сър Гауейн, сър Мархаус и сър Юуейн трябвало да се срещнат отново на кръстопътя, и тримата рицари поели нататък, за да удържат на дадената дума. И сър Юуейн и сър Мархаус водели дамите си, ала сър Гауейн бил изоставил своята, както вече разказахме.



>>	Глава 28
#	Как след изтичането на годината тримата рицари и трите дами се събрали пак при извора

	И точно когато изтекли дванайсетте месеца, тримата рицари и дамите им се срещнали пак при извора, ала девицата, която била със сър Гауейн, не могла да каже нищо похвално за него. Сетне тримата се сбогували с дамите, поели през вековната гора и скоро срещнали пратеник на крал Артур, който вече почти една година ги търсел из цяла Англия, Уелс и Шотландия с поръчение, ако намери сър Гауейн или сър Юуейн, да ги заведе пак в двора. Тогаз всички много се зарадвали, а братята замолили сър Мархаус да отиде с тях в Артуровия двор.
	И тъй, след дванайсет дни те стигнали в Камелот и кралят безкрайно им се зарадвал, а също и целият двор. Сетне кралят ги накарал да се закълнат над Библията, че ще разкажат всичките си приключения през тази година, и те ги разказали. И сър Мархаус бил добре приет там, защото в двора имало много рицари, които се били вече сражавали с него и го смятали за един от най-храбрите рицари на света.
	За празника Петдесетница дошла Девицата от езерото и довела със себе си сър Пелеас. И на този светъл ден станал голям рицарски турнир и много рицари участвали в него, ала сър Пелеас спечелил първата награда, а сър Мархаус излязъл втори. И сър Пелеас бил толкова силен, че малцина рицари успявали да се задържат на седлото, след като ги ударел с копието си. И на следващия празник сър Пелеас и сър Мархаус били провъзгласени за рицари на Кръглата маса*, тъй като имало две свободни места поради това, че двама рицари били убити през същата тази година. И крал Артур много се радвал на сър Пелеас и на сър Мархаус.
	[* Малко по-горе Мархаус казва, че е рицар на Кръглата маса, а тук се говори, че едва по-късно е удостоен с тази чест. Подобни несъответствия се срещат често в повествованието на Малори и може би се дължат на противоречиви източници.]
	Ала сър Пелеас никак не обичал сър Гауейн, но го щадял от уважение към крал Артур и често при двубой или турнир, както се разказва във френската книга, гледал да не се сражава с него. Много по-късно пък сър Тристан се сражавал със сър Мархаус на един остров и страховита била борбата ни, ала накрая сър Тристан го убил, макар той самият да бил тъй тежко ранен, че едва оздравял и лежал половин година в един женски манастир. Сър Пелеас пък си останал достоен рицар и бил един от четиримата, които видели Светия граал. А Девицата от езерото чрез магиите си нагласявала всичко тъй, че той никога да не се бие срещу сър Ланселот от Езерото. И когато сър Ланселот участвал в двубой или в някой турнир, тя не допускала сър Пелеас да иде там, освен ако се сражава на страната на сър Ланселот.

#	Свършва Книга четвърта.
#	Започва Книга пета.






>	Книга пета

>>	Глава 1
#	Как дванайсет старци, пратеници на Рим, дошли при крал Артур да искат данък от Британия

	Когато след дълги войни крал Артур си отпочинал и устроил богат пир на Кръглата маса със своите приближени крале, принцове и благородни рицари, случило се тъй, че както седял на кралския си трон, в залата влезли дванайсет старци и всеки от тях носел в ръка маслиново клонче в знак, че са посланици и пратеници на императора Луций, който бил наричан по това време диктатор или прокуратор* на държавните владения в Рим. И като пристъпили и приближили пред крал Артур, пратениците му се поклонили с най-голямо уважение и му заговорили с думите:
	[* _Прокуратор_ — в древния Рим управител на поземлените владения, който имал задължението да събира данъци от подвластните на империята земи.]
	— Великият и могъщ император Луций изпраща поздрави на краля на Британия и заповядва да го признаеш за свой суверен и да му изпратиш данъка, който това кралство дължи на империята и който, според летописите, баща ти и други твои предшественици са плащали. А ти, като бунтовник, не го признаваш за свой суверен и не му плащаш данък въпреки законите и наредбите, установени от благородния и достоен Юлий Цезар, завоевател на това кралство и първи римски император. Ако откажеш да изпълниш искането и нареждането му, бъди уверен, че той ще поведе голяма война срещу теб, кралството и земите ти и ще накаже теб и поданиците ти така, че ще служите навеки за пример на всички крале и принцове, които отказват да плащат данък на тази велика империя, що господства над целия свят.
	И тъй, след като те разкрили с тези думи причината за своето посещение, кралят им заповядал да се оттеглят и казал, че ще свика съвет, преди да им даде отговор. Ала щом някои от по-младите рицари чули думите им, искали да се хвърлят върху тях и да ги убият, казвайки, че е позор за всички рицари, сбрани там, да позволят някому да изрече такива слова на краля. Ала кралят забранил под страх от смъртно наказание да бъдат обезпокоявани с думи или дела и заповядал на един рицар да ги отведе в покоите и да се погрижи да имат всичко нужно и необходимо, както изисква гостоприемството, тъй че да не им липсват никакви ястия.
	— Защото — рекъл той — римляните са мъже с благородна кръв и макар тяхното послание да не се нрави на мен и на двора ми, не бива да забравям какво ми повелява честта.
	Сетне кралят събрал всички лордове и рицари на Кръглата маса да се посъветва с тях по този въпрос и поискал да чуе мнението им.
	Пръв заговорил сър Кадор Корнуолски и рекъл:
	— Сър, това послание много ме радва, тъй като дълго време вече почиваме и бездействаме и сега се надявам, че ще започнем люта война срещу римляните, в която не се съмнявам, че ще спечелим велика слава.
	— Вярвам, че това кара сърцето ви да ликува — рекъл крал Артур. — Ала не е редно да ги изпратим оттук с такъв отговор, макар че искането им много ме гневи и аз никога няма да се съглася да плащам данък на Рим. Затова ви моля за съвет. Зная, че предните ми Белин и Брин, крале на Британия, дълго са властвали над империята, а също и Константин*, синът на Елена, та това явно доказва, че не дължим данък на Рим, а като техни наследници имаме право да владеем цялата империя.
	[* _Белин и Брин_ — легендарни британски крале, споменати в „История на британските крале“ от Галфрид Монмутски през XII в. В същата история към тези крале от британски произход се причислява и римският император Константин Велики, син на Елена (306–377).]



>>	Глава 2
#	Как кралете и лордовете обещали на крал Артур помощ и подкрепа срещу римляните

	Тогаз отговорил крал Агуизанс Шотландски и рекъл:
	— Сър, вие по право трябва да стоите над всички крале, защото няма равен вам в християнския свят по рицарска храброст и достойнство, и аз ви съветвам никога да не се подчинявате на римляните, понеже, когато властваха тук, те издевателстваха над нашите прадеди и ги облагаха с тежки данъци. Затова се вричам да им отмъстя. И за да подкрепя вашето дело, със свои средства ще снабдя с всичко необходимо двайсет хиляди изпитани воини и сам ще ги доведа при вас когато пожелаете.
	Сетне кралят на Малка Британия* обещал със същата цел трийсет хиляди воини и Артур благодарил на двамата. Тогаз един подир друг всички се съгласили да воюват и да помогнат, кой с каквото може, а именно: владетелят на Западен Уелс обещал да доведе трийсет хиляди воини, сър Юуейн със сина си Идрус и братовчедите му обещали да доведат трийсет хиляди, и сър Ланселот и всички други също обещали големи войнства. И когато крал Артур видял смелостта и добрата им воля, на всички благодарил от все сърце и пратил да повикат посланиците, за да чуят отговора му. И ето какво им рекъл той в присъствието на всички лордове и рицари:
	[* _Малка Британия_ — областта Бретан във Франция. По време на римското владичество се наричала Арморика, а по-късното си име получила, след като била заселена от келтски племена, изтласкани от Британия от нахлулите през V и VI век англи и сакси. Именно сред тези заселници емигранти се е запазил най-ярко героичният образ на крал Артур, борец срещу нашествениците.]
	— Повелявам ви да се върнете при своя господар и прокуратор на държавните владения на римляните и да му кажете, че нехая за неговите искания и заповеди, понеже не зная да дължа ни данък, ни налог било нему, било на кой да е друг земен владетел, християнин или неверник. И заявявам, че имам върховни права над империята, които съм наследил от предшествениците си, някогашните крале на тази страна. И кажете му също, че съм готов и твърдо решен да тръгна със силна и могъща войска срещу Рим и с божията милост да завладея империята и да смиря бунтуващите се. Затова повелявам прокураторът и всички в Рим незабавно да ми отдадат дължимата почит и да ме признаят за свой император и владетел, иначе ще пострадат.
	Сетне заповядал на ковчежника си да им даде богати и щедри дарове и да плати всичките им разноски, и определил сър Кадор да ги придружава, додето напуснат земите му.
	И тъй, те се сбогували и поели обратно, качили се на кораб в Сандуич, а после минали през Фландрия, Алемания, пресекли планините и цяла Италия и накрая стигнали при Луций. И след като се поклонили, разказали му какъв отговор получили, както вече чухте.
	Когато разбрал каква вест му носят, Луций се разгневил и рекъл:
	— Смятах, че крал Артур ще се подчини на заповедта ми и сам ще ви предаде исканото, както подобава нему и на всеки крал.
	— Сър — рекъл един от сенаторите, — оставете тези празни думи, защото трябва да знаете, че аз и моите другари силно се изплашихме, като видяхме лицето му. Боя се, че сам си навлякохте беда, понеже той възнамерява да стане господар на тази империя, което е твърде възможно, защото съвсем не е такъв, какъвто го мислехме, и има най-благородния кралски двор на света. Никой друг крал или принц не може да се сравнява с неговото великолепие. На Нова година го видяхме в най-блестящия му вид на пребогат пир, а заедно с него около масата седяха девет крале и най-благородната дружина от принцове, лордове и рицари на света. И всичките му рицари изглеждаха като същински лордове, а той властва над Кръглата маса. А самият той е най-безстрашният мъж на земята и сигурно може да покори целия свят, защото светът е твърде малък за неговата храброст. Затова съветваме ви да охранявате добре границите си и проходите в планините, понеже той е властелин, от когото трябва да се пазим.
	— Тъй да бъде — рекъл Луций. — Още преди Великден възнамерявам да премина отвъд планините във Франция и с помощта на генуезки и много други храбри воини от Тоскана и Ломбардия да му отнема френските владения. Ще призова всички поданици и съюзници на Римската империя да дойдат и да ме подкрепят.
	И тозчас изпратил мъдри стари рицари в следните страни: най-напред в Амбагия и Арагия*, в Александрия, Индия и Армения, там, където реката Ефрат тече в Азия, в Африка, в цяла Европа, в Ертания и Аламия, в Арабия, Египет, Дамаск, Дамиета и Кайро, в Кападокия, Тарсус и Турция, в Понтус и Памфилия, в Сирия и Галахия. И всички тези страни били подвластни на Рим, а също и много други като Гърция, Кипър, Македония, Калабрия и Каталония, Португалия и още много земи, населени с хиляди испанци. И така всички тези крале, херцози и военачалници се събрали пред вратите на Рим — всичко шестнайсет крале и неизброимо множество народ.
	[* _Амбагия, Арагия…_ — Не може да се установи кон действителни страни се имат предвид под тези и някои други географски названия, а едва ли и другите изброени страни отговарят на историческите факти.]
	Когато императорът узнал, че са пристигнали, свикал под знамената всички народи, обитаващи земите между Рим и Фландрия. И взел със себе си също петдесет великани, родени от демони. И им възложил да пазят самия него и да пробият защитата на крал Артур.
	И тъй, тръгнал императорът от Рим, прекосил планините и взел да опустошава земите, владени от Артур. И като стигнал в Кьолн, обсадил една близка крепост, скоро я овладял и настанил в нея двеста сарацини неверници. И скоро след това опустошил много китни земи, които крал Артур бил завладял от крал Клаудас. И тъй, поел напред Луций с цялото си войнство, което достигало шейсет мили в ширина, и заповядал всички да го последват в Бургундия, тъй като смятал да унищожи кралство Малка Британия.



>>	Глава 3
#	Как крал Артур свикал парламент в Йорк и какво наредил за управлението на кралството в негово отсъствие

	Сега да оставим император Луций и да разкажем за крал Артур, който повелил всички негови васали да се явят на осмия ден след празника на свети Хилари* в Йорк, за да участват в парламент. И на този парламент било решено да се събере целият флот на страната и след петнайсет дни да бъде и Сандуич готов за отплаване. И обяснил тогава кралят на войската си как възнамерява да завладее империята, която му принадлежала по право.
	[* _Празникът на св. Хилари_ — 14 януари.]
	Сетне определили двама управители на кралството, а именно сър Бодуин Бретански, заради мъдрите му съвети, и сър Константин, син на сър Кадор Корнуолски, който след смъртта на Артур станал крал на тези земи. И тъй, в присъствието на всички лордове той поверил на тях кралството и своята кралица Гуиневир и това разгневило сър Ланселот, тъй като Артур оставил сър Тристан при крал Марк заради любовта му към Хубавата Изолда*.
	[* За любовта между кралица Гуиневир и Ланселот и между Тристан и Изолда се говори подробно в следващите книги.]
	Тогава кралица Гуиневир тъй много се наскърбила поради заминаването на своя повелител и на другите лордове, че загубила свяст и нейните дами трябвало да я отнесат в покоите й.
	И тъй, кралят потеглил с многобройното си войнство и оставил кралицата и кралството под управлението на сър Бодуин и сър Константин. И като яхнал коня си, викнал на всеослушание:
	— Ако загина в този поход, желая сър Константин, като най-близък мой сродник, да бъде мой наследник и коронован крал на тази страна.
	Сетне потеглил към Сандуич и оттам отплавал по море с цялата си войска в множество кораби, галери, плоскодънни лодки и други големи плавателни съдове.



>>	Глава 4
#	Как, додето пътувал с кораба, крал Артур заспал в каютата си и сънувал чуден сън и как бил изтълкуван сънят му

	И както лежал кралят в каютата си на кораба, задрямал и сънувал чуден сън: присънило му се, че страшен дракон долетял откъм запад и удавил много от хората му. И главата му била покрита с късчета лазурит, крилете му блестели като златни, търбухът му бил покрит с люспи и чуден бил цветът им, опашката му била цялата на пера, краката му били обрасли с черен пух, а ноктите му лъщели като чисто злато, и страховити пламъци излизали от устата му, сякаш цялата земя и вода горят. Сетне му се присънило, че от изток се задава свиреп глиган, космат и рунтав, черен като облак, и краката му били дебели като дънери — най-противният звяр, какъвто някога е стъпвал по земята. Ревял тъй грозно, че ужас обхващал човека, като го слуша. Когато страшният дракон го зърнал, полетял с вятъра като сокол и нанесъл тежки удари на глигана, ала глиганът го посрещнал със сивите си бивни, та гърдите на дракона се окървавили и морето почервеняло от горещата му кръв. Тогава драконът излетял нависоко, а сетне се спуснал стремглаво надолу и ударил глигана по гърба — а той бил десет стъпки дълъг от главата до опашката — и го блъснал с такава сила, та плът и кости станали на прах и се разпилели по цялото море.
	Тогаз кралят се събудил и много бил озадачен от този сън, затуй изпратил тозчас да повикат един мъдър гадател и заповядал да разтълкува съня му.
	— Сър — рекъл гадателят, — драконът, що си сънувал, олицетворява самия теб, който плаваш с този кораб, а цветовете на крилете му са кралствата, които си завладял. А перата по опашката му пък олицетворяват благородните рицари на Кръглата маса. Глиганът, който драконът убива, спускайки се от облаците, олицетворява някой тиранин, що измъчва народа, или пък може би ти сам ще се биеш с някой грозен и ужасен великан, какъвто нивга не си виждал досега. Затова не се плаши от този страшен сън, защото ще излезеш от битката победител.
	Скоро след това те съзрели земя и плавали, додето стигнали в Барфлет във Фландрия и като слезли на брега, намерили мнозина от васалите на крал Артур да го чакат там, както им бил заповядал.



>>	Глава 5
#	Как един местен човек му разказал за чуден великан и как той се борил с него и го победил

	Дошъл тогаз при него един местен селянин и му казал, че в земите на Константин, близо до Бретан, живеел огромен великан, който убивал, разкъсвал и изяждал хората от околността и от цели седем години се хранел с децата на простия народ, та всички деца вече били убити и погубени. А неотдавна хванал херцогинята на Бретан, додето яздела със свитата си, и я отнесъл в бърлогата си сред планината, за да поругае нейната чест и да й се наслаждава до края на дните й. И много хора тръгнали след нея, повече от петстотин души, ала не могли да я спасят и я оставили най-жално да вика и моли за помощ.
	— Затуй мисля си, че той сигурно я е убил, след като е задоволил нечестивата си похот. Тя беше съпруга на братовчед ви, сър Хоуел, когото знаем за ваш близък сродник. И понеже сте справедлив крал, смилете се над тази дама и отмъстете за нас, благородни завоевателю.
	— Уви! — рекъл крал Артур. — Голяма беда ви е сполетяла! По-добре да бях изгубил най-богатата област от кралството си, ала да бях стигнал тук по-рано, та да спася тази дама! А сега, човече, можеш ли да ме заведеш там, където живее великанът?
	— Да, сър — рекъл добрият човек, — погледнете ей там, дето се виждат два големи огъня. Там ще намерите и него, и повече съкровища, отколкото има в цяла Франция.
	И тъй, след като изслушал този тъжен разказ, кралят се върнал в шатъра си. Сетне извикал сър Кей и сър Бедивер и им наредил тайно да приготвят коне и доспехи за него и за себе си, защото след вечернята възнамерявал да иде само с тях двамата на поклонение в „Мон Сен Мишел“*. И веднага се приготвил, въоръжил се с всичко необходимо и взел коня и щита си.
	[* _„Мон Сен Мишел“_ — прочут манастир на брега на Атлантическия океан между Бретан и Нормандия. Първоначално там имало малък параклис, посветен на Архангел Михаил.]
	И тъй, отправили се тримата на път и препускали с най-голяма бързина, додето стигнали подножието на хълма. Тогаз слезли от конете и кралят им заповядал да го чакат там, тъй като желаел да се изкачи на билото сам. Сетне поел нагоре по склона и не след дълго приближил до голям огън, дето намерил скръбна вдовица, която кършела ръце и плачела над пресен гроб. Тогаз крал Артур я поздравил и я запитал защо ридае така, а тя му отговорила и рекла:
	— Благородни рицарю, говорете тихо, защото ей там живее един дявол и ако ви чуе, ще дойде и ще ви погуби. Зла чест ви е довела в тази планина, защото да имаше и петдесет такива като вас, пак не бихте могли да устоите на този дявол. Ето тук лежи мъртва една херцогиня, най-красивата жена на света, съпруга на сър Хоуел, херцог на Бретан. Тоя дявол я уби, понеже в сатанинската си похот разпра утробата й чак до пъпа.
	— Бедна жено — рекъл кралят, — изпратен съм от благородния завоевател крал Артур, за да преговарям с този тиранин от името на поданиците му.
	— Няма полза от такива преговори — рекла тя. — Нехае той ни за крал, ни за никого. Ала ако бяхте довели съпругата на Артур, лейди Гуиневир, щеше да е по-доволен, отколкото ако му предложехте половин Франция. Бъдете внимателен и не се приближавайте твърде много до него, защото е победил петнайсет крале и см е направил дреха, покрита със скъпоценни камъни и извезана с косми от брадите им, които те му изпратили миналата Коледа, та да го омилостивят и да спасят народите си. Ако пък искате, говорете с него по вечеря ей при онзи голям огън.
	— Тъй ще сторя — рекъл Артур, — ще изпълня заръката въпреки страшните ви думи.
	И сетне се изкачил на хребета на хълма и видял оттам великана да вечеря, гризейки човешка ръка, и греел едрите си голи крака на огъня, а три прекрасни девици въртели три шиша, на които били набучени като малки птичета дванайсет новородени бебета. Щом съзрял крал Артур тази печална гледка, изпълнил се с жалост към тях и сърцето му се обляло с кръв от мъка. И ето с какви думи му заговорил:
	— Нека този, що владее целия свят, ти даде кратък живот и позорна смърт! И нека дяволът ти вземе душата! Защо уби тези невинни дечица и тази херцогиня? Стани и се приготви за бой, твар кръвожадна, защото днес ще умреш от моята ръка!
	Тогаз великанът се изправил, взел тежък боздуган в ръка и тъй го стоварил върху краля, че короната му паднала на земята. А кралят отвърнал на удара с такава сила, че разпорил корема и отсякъл срамотиите му, та червата му се изсипали на земята. Тозчас великанът хвърлил боздугана и сграбчил краля в ръцете си, та му строшил ребрата. Тогаз трите девойки коленичили и отправили молба към Христа да окаже помощ и подкрепа на Артур. Ала Артур се въртял и извивал, та бил ту отгоре, ту отдолу. И въргаляйки се така, те се търколили по склона на хълма, додето стигнали брега на морето, и както се търкаляли, Артур не веднъж и дваж го пронизал с камата си. И случило се тъй, че накрая се озовали там, дето били двамата рицари, които пазели коня на Артур, и като видели те краля така притиснат в ръцете на великана, отишли и го освободили.
	Тогаз кралят заповядал на сър Кей да отсече главата на великана, да я набучи на върха на едно копие, а сетне да я занесе на сър Хоуел и да му каже, че врагът му е убит.
	— След туй нека провесят тази глава от някоя висока кула, та да могат всички да я видят и гледат. А вие двамата идете горе на хълма и ми донесете щита и меча, а също и железния боздуган. А колкото за съкровището, вземете го вие, защото там ще намерите неизброими богатства. Щом имам плаща и боздугана му, не ми трябва друго. И знайте, че този беше най-свирепият великан, който съм срещал, ако не смятам онзи, дето навремето победих на една планина в Арабия. Ала този беше по-огромен и по-свиреп.
	Тогаз рицарите донесли боздугана и плаща, взели част от съкровищата и тримата се върнали при войската. И разчуло се скоро всичко туй из околните земи, та хората дошли да благодарят на краля. А той им рекъл:
	— Благодарете на Бога, а съкровищата разделете помежду си.
	Сетне крал Артур наредил и заповядал на братовчед си Хоуел да се погрижи да бъде изградена на хълма църква, посветена на архангел Михаил.
	И тъй, на сутринта кралят потеглил с голямото си войнство и стигнал в една долина в Шампан, дето разпънал шатрите си. И както седял кралят на вечеря, пристигнали двама пратеници, и единият от тях бил предводител на войските на Франция, и съобщили те на краля, че римският император нахлул във Франция и опустошил голяма част от страната, а сега бил в Бургундия, дето опустошавал земите, погубвал много народ и палел градове и села.
	— Затова, ако не дойдете бързо, ще трябва да се предадат и те самите, и крепостите им.



>>	Глава 6
#	Как крал Артур изпратил сър Гауейн и други рицари при Луций, как те били нападнати и излезли от битката с чест

	Тогаз крал Артур заръчал да извикат сър Гауейн, сър Борс, сър Лионел и сър Бедивер и им заповядал да отидат право при сър Луций.
	— Кажете му бързо да напусне моите земи, а не се ли съгласи, нека веднага да се приготви за бой и да не измъчва повече беззащитния народ.
	И без да се бавят, тези благородни рицари яхнали конете си и като стигнали в гората, видели на една поляна край река множество шатри от разноцветна коприна, а в средата бил разпънат шатърът на императора и над него стоял гербът му — орел с разперени крила. Към този шатър тръгнали рицарите и решили сър Гауейн и сър Борс да предадат посланието, а сър Лионел и сър Бедивер да останат прикрити в храсталака.
	И тогаз сър Гауейн и сър Борс изпълнили нареждането и заповядали на Луций от името на Артур да напусне страната или веднага да се приготви за бой. А Луций им отговорил:
	— Върнете се при своя господар и му кажете, че ще покоря и него, и земите му.
	Разгневил се при тези думи сър Гауейн и рекъл:
	— Предпочитам да се сражавам с теб, нежели да притежавам цяла Франция.
	— И аз предпочитам да се сражавам с теб — рекъл сър Борс, — нежели да владея над Бретан и Бургундия.
	Тогаз един рицар на име сър Гайн, близък роднина на императора, рекъл:
	— Я гледай, много високомерни били тези британци, та се перчат и хвалят, сякаш целият свят е техен.
	Тогаз сър Гауейн жестоко се оскърбил и като изтеглил меча си, отсякъл му главата. Сетне двамата обърнали конете и препуснали през гори и води, докато стигнали мястото, дето ги чакали сър Лионел и сър Бедивер.
	Ала римляните ги следвали по петите, кой на кон, кой пешком, и тъй прекосили полето и навлезли в гората. Тогаз сър Борс обърнал коня и видял да се приближава бързо към него рицар на кон. И като вдигнал копието си, пронизал го и той паднал мъртъв на земята. Сетне дошъл Калибурн, един от най-силните воини на Павия, и повалил мнозина от Артуровите рицари. И когато сър Борс го видял да върши такива злини, втурнал се срещу него, пронизал гърдите му и той паднал мъртъв на земята. После сър Фелденек поискал да отмъсти на сър Гауейн за смъртта на Гайн, ала Гауейн бил нащрек и с такава сила му нанесъл удар по главата, та мечът се спрял едва в гърдите му.
	Сетне се върнал при другарите си и всички заедно излезли от засадата и се нахвърлили върху римляните, поваляли ги, посичали ги и ги обърнали в бягство.
	А благородните рицари ги преследвали чак до шатрите им.
	Подир туй римляните събрали още войска, дошли и пехотинци, и станало ново сражение, а толкоз многобройни били враговете, че сър Борс и сър Берел паднали в плен. И щом сър Гауейн видял това, взел със себе си храбрия рицар сър Идрус и се зарекъл, че няма да се яви пред Артур, додето не ги избави. Изтеглил тогаз добрия си меч Галатин и препуснал към тези, що отвеждали рицарите. Ударил рицаря, дето водел сър Борс, и като освободил сър Борс, предал го на другарите си. По същия начин сър Идрус спасил сър Берел.
	Тогава сражението станало толкова ожесточено, че голяма опасност заплашвала нашите рицари. Затова сър Гауейн изпратил вест на крал Артур да им се притече бързо на помощ и добавил:
	— Защото аз съм тежко ранен, а за пленниците, които взехме, можем да получим преголям откуп.
	И тъй, пратеникът отишъл при краля и му предал вестта. Тогаз кралят заповядал да съберат войската, ала ето че, още преди да потегли, пристигнали римски пленници, тъй като сър Гауейн и другарите му взели надмощие над римляните и ги обърнали в бягство. Сетне поели назад и се върнали с дружината си, без да изгубят ни един достоен рицар, и само сър Гауейн бил тежко ранен. Тогаз кралят наредил да прегледат раните му и го утешил с благи думи.
	Тъй започнал първият поход на британците срещу римляните и повече от десет хиляди римляни паднали убити, та големи били радостта и ликуването сред войската на крал Артур тази нощ. А на сутринта кралят изпратил римските пленници в Париж под охраната на сър Ланселот, сър Кадор и много рицари.



>>	Глава 7
#	Как Луций изпратил съгледвачи да устроят засада и да освободят пленените му рицари и как им попречили да сторят това

	Сега да се върнем при римския император, който научил, че пленниците ще бъдат заведени в Париж, и тозчас изпратил рицари и принцове с шейсет хиляди воини да устроят засада и да освободят пленените рицари и лордове.
	И тъй, на сутринта Ланселот и сър Кадор, предводители и военачалници на онези, които придружавали пленниците, трябвало да минат през една гора, та сър Ланселот проводил напред рицари да огледат дали няма някой в гората, който да им попречи. И когато споменатите рицари навлезли в гората, начаса зърнали и забелязали голямата засада, та се върнали и казали на сър Ланселот, че там ги чакат шейсет хиляди римляни.
	Тогаз сър Ланселот и неговите рицари, на брой десет хиляди, се приготвили в боен ред и завързали сражение с тях и се били мъжки, та убили и ранили много римляни и много рицари, и военачалници от войнството на римляните и сарацините. Убили краля на Лили и трима велики лордове — Алидук, Хералд и Херингдал. А сър Ланселот се сражавал тъй достойно, че никой не можел да устои на удара на десницата му, и където и да идел, показвал своята храброст и сила и сеел смърт на вси страни, та римляните и сарацините бягали от него като овце пред вълк или лъв, и тъй той принудил всички, дето били останали живи, да избягат.
	И толкоз дълго траяло сражението, че до крал Артур стигнала вест за него и той се приготвил и отишъл там, дето се водела битката, и като видял, че неговите рицари са победили, прегърнал ги всичките един по един и рекъл:
	— Достойни сте вие за най-голяма почит и уважение. Нивга до днес друг крал не е имал такива благородни рицари като моите.
	— Сър — рекъл Кадор, — никой от нас не остави другаря си в беда, ала за храбростта и мъжеството на сър Ланселот ще се разказват най-големи чудеса, а също и за родствениците му, които извършиха днес безброй велики подвизи.
	И сър Кадор му казал също кои от неговите рицари са убити, а те били сър Берел и храбрите рицари сър Морис и сър Морел.
	Тогаз кралят заплакал и като избърсал очи с кърпичка, рекъл:
	— Вашата смелост едва не е станала причина да загинете. И да се бяхте върнали назад, нямаше да накърните достойнството си, защото смятам, че е безумие рицари да се сражават при голямо надмощие на врага.
	— Не е вярно — отвърнали сър Ланселот и другите, — защото веднъж посрамиш ли се, срамът не се заличава.



>>	Глава 8
#	Как един сенатор разказал на Луций за поражението им, а сетне за голямата битка между Артур и Луций

	Да оставим сега крал Артур и благородните му рицари, които спечелили битката и отвели пленниците в Париж, и да разкажем за един сенатор, който избягал от полесражението, отишъл при императора Луций и му рекъл:
	— Императоре, съветвам ви да се оттеглите назад. Защо сте дошли тук? Нищо няма да спечелите по тези места освен тежки поражения безчет, защото днес един Артуров рицар струваше в боя колкото сто наши.
	— Засрами се — рекъл Луций, — говориш като страхливец. Твоите думи ме наскърбяват повече от всички загуби, които понесох днес.
	И веднага изпратил напред един крал на име Леомий с голяма войска и му заръчал да бърза, а той самият щял скоро да го догони.
	Ала крал Артур бил тайно предизвестен, та изпратил свои хора в Сесоан и превзел от римляните тамошните градове и крепости. Сетне кралят заповядал на сър Кадор да пази тила и да вземе със себе си няколко рицари на Кръглата маса.
	— А сър Ланселот, сър Борс, сър Кей, сър Марок и сър Мархаус ще останат при мен.
	И тъй, крал Артур разделил войнството си на няколко групи, та да не може неприятелят да се изплъзне.
	И когато императорът навлязъл в долината на Сесоан, видял къде е разположил войските си крал Артур и зърнал развятото му знаме, ала вече от всички страни бил обкръжен от неприятели, та трябвало или да се сражава, или да се предаде, тъй като не можел да избяга. И викнал той гръмко на римляните:
	— Благородници, призовавам ви днес да се сражавате и да защитите мъжкото си достойнство. Помнете, че Рим господства над цялата земя и е властелин и повелител на целия свят, затова не позволявайте на тези британци да ни надвият в днешната битка.
	И с тези думи заповядал тръбите да затръбят за кървав бой и те затръбили с такава сила, че земята се затресла и затреперила.
	Тогаз войските се приближили една срещу друга и се сблъскали с викове, и от двете страни се нанасяли тежки удари и много бойци били повалени, ранени и убити. И голяма храброст, мъжество и геройство били проявени този ден, ала твърде дълго време би отнело да разкажем за благородните подвизи на всеки един, защото те биха изпълнили цяла книга. Ала длъжни сме да споменем крал Артур, който яздел сред сражаващите се, насърчавайки рицарите си да се бият смело, и сам извършил с ръцете си най-великите дела, каквито човек може да извърши. Изтеглил той меча си Екскалибур и гледал къде са струпани най-много римляни, та застрашават неговите воини, и като се втурвал натам, размахвал меча и убивал на вси страни, та спасявал хората си. И там погубил един великан на име Галапас, и огромен бил той на ръст и тегло, ала Артур го скъсил, като му отсякъл краката до коленете, и рекъл:
	— Сега ръстът ти е по-удобен за бой, отколкото преди.
	А сетне му отсякъл главата.
	И сър Гауейн проявил голяма храброст в това сражение и убил трима военачалници. Храбро се били и всички рицари на Кръглата маса.
	И тъй, битката между крал Артур и император Луций продължила дълго време и на страната на Луций имало много сарацини, ала те всички загинали. Яростно било сражението и ту едната, ту другата страна вземала надмощие и това траяло, додето най-подир крал Артур видял къде се сражава самият император Луций, извършвайки чудни дела със собствените си ръце.
	И тозчас препуснал към него. Втурнали се тогава двамата настървено един срещу друг и ето че Луций ударил Артур по лицето и му нанесъл дълбока рана. И когато крал Артур усетил, че е ранен, вдигнал своя Екскалибур и го стоварил върху темето му с такава сила, че мечът го разсякъл и потънал чак до гърдите му. Тогаз императорът паднал мъртъв и тъй завършил животът му. И като узнали, че императорът е убит, всички римляни с цялото си войнство се обърнали в бягство, ала крал Артур и рицарите му се спуснали подире им и убили всекиго, що могли да догонят.
	И тъй, крал Артур спечелил славна победа, а от войските на Луций били убити повече от сто хиляди. Сетне крал Артур наредил да съберат мъртъвците и да погребат убитите от неговата свита, всеки според положението и титлата му. И наредил на лекарите да прегледат ранените, и да не пестят мехлеми и лекове, додето не изцерят раните им.
	След туй кралят отишъл право на мястото, дето лежал мъртъв императорът Луций, и намерил там убити още султана на Сирия и кралете на Египет и Етиопия, и двамата благородни крале, а също и седемнайсет други крале на разни земи и шейсет римски сенатори, все благородници. Всички тях кралят наредил да балсамират с различни ароматни смоли и после да ги увият в шейсет ката напоен с восък копринен плат и да ги положат в оловни ковчези, за да не се повредят и замиришат. И заръчал също върху тялото на всекиго от тях да поставят щита, оръжието и знамето му, та да се знае кой е и откъде е.
	Сетне намерил трима живи сенатори и им рекъл:
	— Повелявам ви, ако искате да спасите живота си, да вземете тези мъртъвци и да ги отнесете във великия Рим. Предайте ги там на върховния управител и като му връчите моето послание, кажете му, че самият аз скоро ще дойда в Рим и предполагам, че римляните ще се замислят, преди отново да поискат данък от мен. И повелявам, като стигнете в Рим, да съобщите на управителя, на съвета и на сената, че им изпращам тези мъртъвци вместо данъка, който искаха от мен. А ако не се задоволят с толкоз, ще получат още, като дойда, защото друг данък не им дължа и не възнамерявам да им плащам. Струва ми се, че той ще стигне колкото за Британия, Ирландия и цяла Алемания, заедно с Германия. И освен това заповядвам да им кажете, че повелявам, ако не искат да загубят главите си, никога вече да не търсят данъци и налози от мен и моите владения.
	С тази повеля и заповед тримата сенатори потеглили на път е всички изброени по-горе мъртъвци, ала тялото на Луций положили отделно от другите върху колесница, покрита с балдахин, носещ герба на империята. Следвали го много колесници и върху тях били поставени две по две телата на убитите крале, а най-отзад поставили телата на сенаторите и тъй отишли в Рим. И предали те вестта и посланието на управителя и на сената, като разказали за битката във Франция и как загубили сражението, и колко много и неизброимо число хора загинали. Сетне ги посъветвали никога вече да не водят война срещу благородния завоевател Артур и рекли:
	— От неговата сила и мощ трябва най-много да се пазим, тъй като сами видяхме, че никой владетел на света не може да се мери с неговите благородни крале и многобройните му рицари на Кръглата маса.



>>	Глава 9
#	Как Артур, след като спечелил сражението срещу римляните, навлязъл в Алемания и оттам в Италия

	Сега да се върнем при крал Артур и благородните му рицари, които, след голямата победа над римляните, навлезли в Лотарингия, Брабант и Фландрия, а оттам в Горна Алемания, и през планините стигнали в Ломбардия и Тоскана. Имало там един град, който не щял да се предаде и отстъпи, та крал Артур го обсадил и дълго прекарал край него, нападайки го многократно, ала онези в крепостта се отбранявали храбро.
	Повикал тогава кралят при себе си един рицар на име Флоренс, казал му, че войските му са останали без храна, и му заръчал:
	— Недалеч оттук има вековни гори и лесове, където се крият мои врагове с много добитък. Затова ти заповядвам да се приготвиш и да идеш там да търсиш храна. И вземи със себе си племенника ми сър Гауейн, а също и сър Уисхард, сър Клегис, сър Клермонд и военачалника на Кардиф е още някои и доведи оттам колкото говеда успееш да хванеш.
	И веднага рицарите се приготвили и препуснали през хълмове и долини, през гори и равнини, додето стигнали до тучна ливада, покрита с хубави цветя и билки. И там си отпочинали цяла нощ и те, и конете им.
	И щом пукнала зората на другия ден, сър Гауейн яхнал коня си и скришом се отделил от другарите си, за да търси приключения. И скоро видял край една гора да язди спокойно на едър кон въоръжен мъж със закачен на рамото щит, а с него нямало никакъв друг придружител освен един паж, който носел дълго копие. На щита на рицаря били изобразени три златни грифона на сребърен фон и украсени с тъмни гранати. Щом сър Гауейн зърнал този напет рицар, затъкнал копие на седлото, тръгнал право срещу него и го попитал откъде е.
	Другият отговорил и рекъл, че е от Тоскана, и запитал сър Гауейн:
	— Защо ме предизвикваш тъй дръзко, горди рицарю? Знай, че тук не ще се сдобиеш с плячка, каквото и да сториш, тъй като, преди да се разделим, ще бъдеш мой пленник.
	— Много си самоуверен и големи думи изричаш. Ала съветвам те да оставиш празните хвалби и да се приготвиш и вземеш оръжие, преди да те е сполетяло по-голямо зло.



>>	Глава 10
#	За двубоя между сър Гауейн и един сарацин, който после се предал и приел християнството

	Грабнали след туй двамата копия и връхлетели един срещу друг с все сила, та пробили щитовете си и си пронизали един другиму рамото, а сетне изтеглили мечове и взели да си нанасят такива тежки удари, че искри заизскачали от шлемовете им. Сепнал се тогаз сър Гауейн и замахнал с добрия си меч Галатин, та разсякъл щита и дебелата ризница от яки брънки на рицаря, изпотрошил и изпочупил скъпоценните им камъни и отворил дълбока рана в тялото му, та се видели и черният, и белият му дроб. Изпъшкал рицарят, ала се хвърлил към сър Гауейн и му нанесъл отдолу такъв удар с меча, че му разкъсал една вена, и голяма болка причинил на сър Гауейн, и рукнала кръв.
	Рекъл тогаз рицарят на сър Гауейн:
	— Превържи си раната, преди да побледнее лицето ти, защото кръв облива целия ти кон и прекрасните ти доспехи. Ала знай, че всички лечители на Британия не ще могат да спрат кръвта, защото, който бъде посечен от това острие, никога не спира да кърви.
	А сър Гауейн отговорил:
	— Не ме е грижа. Големите ти думи не ме плашат, нито намаляват смелостта ми. А ти зле ще си изпатиш, преди да се разделим, ами кажи ми тозчас кой може да спре кръвта.
	— Това мога само аз, ако пожелая — рекъл рицарят, — и ще го сторя, ако се съгласиш да се застъпиш за мен и ми помогнеш да приема християнството и да повярвам в Бога. Такава е молбата ми, ако си достоен мъж, а така ще възвисиш и собствената си душа.
	— Съгласен съм с божията воля да изпълня желанието ти — рекъл сър Гауейн. — Ала кажи ми най-напред какво търсиш тука сам, от кои земи си и чий васал?
	— Сър — отвърнал рицарят, — името ми е Приам и баща ми е велик владетел. И въстана той против римляните и превзе много техни земи. Баща ми е пряк потомък на Александър и Хектор, а херцог Иисус Навин и Макавей също са от нашия род. Аз съм законен наследник на Александрия и Африка и на всички острови наоколо, ала искам да вярвам в този бог, в който вярваш и ти. А за труда ти ще те възнаградя богато. С такова високомерие и самоувереност бе изпълнено до днес сърцето ми, та мислех, че няма на земята воин, който да ме превъзхожда или да е равен на мен. Изпратиха ме на тази война със сто и четирийсет рицари, а сега срещнах теб и ти ме накара да се наситя на битки. Затова, благородни рицарю, моля те, кажи ми кой си?
	— Не съм рицар — отвърнал Гауейн. — Отрасъл съм все около дрешника на благородния крал Артур, дето се грижа за доспехите и за всичките му одежди и стягам вървите на ризите му. Миналата Коледа той ме направи йомен* и ми даде кон и сбруя, и сто лири в пари. И ако съдбата бъде на моя страна, не се съмнявам, че благородният ми господар скоро ще ме издигне и почете сред приближените си.
	[* _Йомен_ („yeomen“) — войник от охраната на краля. В средните векове, преди да станат рицари, синовете на благородниците служели най-напред като пажове, след това като йомени и най-после като оръженосци.]
	— Нима е вярно? — рекъл Приам. — Щом слугите му са тъй храбри и смели, рицарите му трябва да притежават необикновена сила. Ала сега, в името на любовта ти към небесния властелин, независимо дали си слуга или рицар, кажи ми името си.
	— Бога ми — рекъл Гауейн, — сега ще ти открия истината. Името ми е сър Гауейн и съм прочут в Артуровия двор и покоите му. Аз съм един от рицарите на Кръглата маса и той със собствената си ръка ме въздигна за херцог. Затова не се опечалявай, че на мен бе отредена тази милост да те победя, защото добрият Бог в безкрайната си доброта ми даде сила.
	— Сега душата ми е по-спокойна, отколкото ако ми беше дарил целия Прованс и богатия Париж — отвърнал Приам. — Бих предпочел да ме разкъсат на две, вързан за буйни коне, нежели да ме надвие някой прост оръженосец, слуга или обикновен воин. А сега, благородни рицарю, предупреждавам те, че тук наблизо се е разположил херцогът на Лотарингия с войската си, а също и най-знатните воини от Дофине и лордове от Ломбардия, и охраната на Готар. И сарацините от Южните земи, на брой шейсет хиляди, все отлични воини. Затова, ако не се отдалечим бързо оттук, лошо ще бъде и за двама ни, понеже ще получиш такива рани, че нивга няма да оздравееш. И внимавай пажът ми да не затръби с рога, защото, стори ли туй, наблизо чакат сто мои рицари и ако те хванат, никакво злато и сребро не ще може да откупи живота ти.
	Тогаз, за да се спаси от заплахата, сър Гауейн минал през една река, а рицарят го последвал и двамата вървели тъй, додето накрая стигнали при другарите на сър Гауейн, които се били разположили на една ливада, дето прекарали нощта. И щом Уисхард съгледал сър Гауейн и видял, че е ранен, спуснал се към него, плачейки горчиво, и го попитал кой го е ранил така. И сър Гауейн му разправил как се сражавал с този рицар, как двамата се ранили един друг, ала той имал мехлеми, с които да излекува раните му.
	— А мога да ви съобщя и други вести. Скоро ще се срещнем в битка с многоброен неприятел.
	Сетне сър Приам и сър Гауейн слезли от конете, пуснали ги да пасат на ливадата и свалили доспехите си. И кръвта бликнала от раните им с нова сила. Тогава Приам взел от оръженосеца си една стъкленица, пълна с вода от четирите реки, дето изтичат от рая*, и с някакъв мехлем намазал раните, измил ги с тази вода и подир един час те напълно заздравели.
	[* Според библейския разказ от рая изтичали четири реки — Фисон, Гихон (или Геон), Тигър и Ефрат (Битие, 2: 10–14).]
	След туй затръбили с тръба и всички се събрали на съвет, и Приам им открил кои владетели и рицари се били заклели да го освободят и че скоро ще бъдат нападнати от хилядна войска, затова ги посъветвал да се оттеглят.
	Тогаз сър Гауейн рекъл, че ще бъде голям позор за тях да се оттеглят, без да са нанесли ни един удар.
	— Затова послушайте думите ми и се въоръжете, та да срещнем тези сарацини неверници и с божия помощ да ги надвием и да спечелим славна победа над тях. И нека сър Флоренс да остане на туй поле, за да го задържи с рицарско достойнство, а ние да се заемем с онези воини.
	— Чуйте ме — рекъл Приам, — оставете тези празни думи, защото ви предупреждавам, че в онези лесове ще срещнете много опасни рицари. И те най-напред ще пуснат говедата си, за да ви примамят, а сетне безброй рицари ще ви нападнат. А вие сте не повече от седемстотин души — твърде малко, за да устоите на такъв многоброен враг.
	— Въпреки туй ще се сражаваме с тях — отвърнал сър Гауейн — и ще видим какво можем да сторим, пък нека победата спечели по-храбрият.



>>	Глава 11
#	Как сарацините изскочили от една гора, за да спасят добитъка си, и за последвалото голямо сражение

	Тогаз сър Флоренс извикал сър Флоридас и със сто рицари двамата повели стадото говеда, а седемстотинте рицари вървели по-назад. И ето че сър Ферант Испански изскочил от гората на хубав жребец, отишъл при сър Флоренс и го попитал защо бяга. Тогаз сър Флоренс грабнал копието, препуснал срещу него, ударил го по челото и му счупил вратната кост. И другарите на сър Ферант се разгневили и решили да отмъстят за смъртта му, та се завързал лют бой и мнозина рицари паднали убити и ранени, ала сър Флоренс и стоте му рицари не отстъпвали ни крачка и се борели мъжествено.
	И когато Приам, добрият рицар, видял лютия бой, отишъл при сър Гауейн и го замолил да се притече в помощ на другарите си, понеже били зле притиснати от врага.
	— Сър, не се тревожете — рекъл сър Гауейн, — победата ще бъде тяхна. Знайте, че не ще мръдна коня си оттук, додето не съгледам да идват повече врагове, защото с тези те са достатъчно силни да се справят сами.
	Ала едва изрекъл туй, и видял един граф на име Етелуолд, а също и холандския херцог да изскачат от гората с многохилядно войнство и последвани от Приамовите рицари, и всички те тозчас се хвърлили в сражението. А сър Гауейн и този път успокоил рицарите си и им рекъл да не се боят, защото победата пак ще бъде тяхна.
	Започнала тогаз настървена битка и сблъскали се враг с врага, и мнозина рицари паднали сразени и убити и от двете страни. Втурнали се най-подир в сражението и рицарите на Кръглата маса и поваляли наземи всеки, що им се изпречел, и тъй ги принудили да се оттеглят и избягат.
	— Бога ми! — викнал сър Гауейн. — Ликува сърцето ми от тази гледка, защото сега враговете ни са с двайсет хиляди по-малко.
	Сетне се хвърлил в битката и един великан на име Джубанс и сипел удари, та убивал на вой страни и ранил много наши рицари, а между убитите бил и сър Герард, рицар от Уелс. Тогаз нашите рицари налетели с подновена стръв и погубили много сарацини. След туй към рицарите на Кръглата маса се присъединил и сър Приам със знамето си и се бил така мъжествено, че мнозина от враговете се разделили с живота. И там сър Приам убил маркиза на Мойсес, а сър Гауейн и другарите му се били тъй храбро, че спечелили сражението. Ала в тази битка паднал убит сър Честелейн, младеж — повереник на сър Гауейн, и за смъртта му всички дълбоко скърбили и люто отмъстили за нея. Така свършила битката и много ломбардски владетели и сарацини останали мъртви на бойното поле.
	Тогаз сър Флоренс и сър Гауейн пратили напред сигурна охрана за хората си, взели безчет глави добитък, много злато и сребро, богатства и съкровища и се върнали при крал Артур, който все още обсаждал крепостта. И като стигнали там, предали му пленниците и разказали приключенията си и как сразили врага.



>>	Глава 12
#	Как сър Гауейн се върнал при крал Артур с пленниците и как кралят превзел един град и бил коронясан за император

	— Сега да благодарим на Бога — рекъл благородният крал Артур. — Ала какъв е този човек, дето стои там настрана от другите? Не ми прилича на пленник.
	— Сър — отвърнал Гауейн, — той е отличен воин. И макар да не ми отстъпи в двубоя, предаде се на милостта божия и на мен, защото желае да приеме християнството. И знайте, че ако не беше той, нямаше да се върнем живи, затуй, моля ви, нека получи кръщение, тъй като няма на света по-благороден мъж и по-добър рицар от него.
	Тогаз кралят наредил веднага да го покръстят и първото му име да остане Приам и го направил свой херцог и рицар на Кръглата маса.
	Сетне кралят заповядал да тръбят за нападение срещу крепостта. И скоро издигнали воините му стълби, почнали да рушат стените и запълнили рова, така че без много мъка да превземат града.
	Излязла тогаз една херцогиня, а с нея графиня Кларисин и много благородни дами и девици и като коленичили пред крал Артур, замолили го в името божие да приеме от тях с мир ключа на града, а не да го превзема с оръжие, за да не загинат мнозина невинни хора.
	Тогаз кралят вдигнал наличника на шлема си и с благо и великодушно изражение рекъл:
	— Благородна херцогиньо, никой от моите поданици не ще ви стори зло — нито на вас и вашите девици, нито на кой да е ваш близък, ала херцогът ще трябва да изтърпи наказанието си.
	После кралят заповядал на воините си да прекратят нападението и скоро най-големият син на херцога донесъл ключовете на града и като коленичил, предал ги на краля и го помолил за милост. И тъй, кралят завладял града със съгласието на лордовете, пленил херцога и го изпратил на доживотен затвор в Доувър, а за херцогинята и децата й определил издръжка.
	Сетне издигнал владетели, които да управляват тези земи, и им наредил да спазват реда и закона както в собствената си страна. След това потеглил към Рим и изпратил напред сър Флоренс и сър Флоридас с петстотин воини. И като стигнали те в град Урбино, устроили засада там, където им се видяло най-удобно. После тръгнали с малка група хора към града, а отвътре излезли много воини и започнали схватка с предните им редици. Тогаз останалите рицари излезли от засадата, завладели моста, а сетне и града, и вдигнали над стените кралското знаме. Пристигнал скоро след туй кралят и от един хълм видял града и знамето си на стените, та разбрал, че градът е превзет. После заповядал чрез пратеници никой от неговите воини да не безчести и да не позори жена — било дама, било съпруга или девица. И като влязъл в града, отишъл в замъка, утешил скърбящите и поставил за управител рицар от своята страна.
	И когато жителите на Милано разбрали, че този град е превзет, изпратили на крал Артур много пари и го помолили като милостив господар да ги пощади и обещали вечно да бъдат негови поданици и да му отдават почит и плащат дан за земите на Плезанс, Павия, Пиетрасанта и Понтремоли по един милион жълтици, додето е жив.
	Сетне кралят навлязъл в Тоскана и превзел много градове и замъци, и опустошил по пътя си всяка крепост, която не желаела да му се подчини, и така стигнал в Сполето и Витербо, а оттам през лозята в долината на Вискаунта*.
	[* _Вискаунта_ — вероятно става дума за грешно разчитане на извора: има се предвид „виконт“, тоест верният прочит е „в долината на един виконт“.]
	И оттам изпратил да запитат сенаторите дали ще го признаят за свой владетел. И скоро след това, една събота, дошли при крал Артур всички сенатори, що били оцелели от битките, а заедно с тях и най-благородните кардинали, които живеели по туй време в Рим, и поискали мир, като му предложили богати дарове. И го помолили в правото си на владетел да им разреши да съберат след шест седмици всички римляни и тогава да бъде миропомазан за император*, както подобава на такъв велик сан.
	[* В никой от предполагаемите френски и английски източници не се споменава за коронясване на крал Артур за римски император. Този епизод е прибавен от самия Малори като израз на патриотично чувство, породено вероятно от големите военни и дипломатически успехи на крал Хенри V във Франция, благодарение на които той бива признат за наследник на френския престол (1420 г.).]
	— Съгласен съм — рекъл кралят. — Сторете всичко, както сте намислили, та по Рождество да бъда коронясан. И ще се установя в Рим със своите рицари на Кръглата маса и ще управлявам по своя воля.
	Тогаз сенаторите започнали приготовления за коронясването. И на определения ден, както се разказва в книгата, той влязъл в Рим и бил коронясан за император от ръката на папата с най-голяма тържественост. И останал там известно време, та разпределил владенията си в Рим и във Франция и раздал земи и владения на своите приближени и рицари, всекиму според заслугите, така че никой не останал недоволен, бил той богат или беден. И дал на сър Приам херцогството Лотарингия, а той му благодарил и рекъл, че ще му служи до сетния ден на живота си. После въздигнал и други за херцози и графове и всички наградил богато.
	След това всички негови рицари и васали се събрали пред трона му и рекли:
	— Да бъде благословен Бог, войната свърши и вие спечелихте такава победа, че никой, колкото и велик и могъщ да е, не ще дръзне да воюва вече против вас. Затова ви молим да се върнете у дома, а да разрешите и на нас да си отидем вкъщи при съпругите, от които отдавна сме разделени, та да си починем, тъй като вашият поход свърши с чест и слава.
	Тогава кралят рекъл:
	— Право казвате, понеже не е разумно да предизвикваме провидението. Затова пригответе се за път и нека се върнем в Англия.
	И започнали всички да стягат сбруи и тежки товари. И след като им разрешил да тръгнат, обърнал се към тях и заповядал никой, под страх от смъртно наказание, да не граби, да не взема по пътя храна или каквото и да е друго, без да плати дължимото. И тъй, прекосил той морето и слязъл на брега в Сандуич, където го посрещнала съпругата му, кралица Гуиневир. И целият народ по градове и села го приел най-тържествено и богати дарове му били поднесени за добре дошъл в родните земи.

#	Тъй свършва Книга пета за победата на крал Артур над императора на Рим Луций и следва шестата книга, в която се разказва за сър Ланселот от Езерото.






>	Книга шеста

>>	Глава 1
#	Как сър Ланселот* и сър Лионел напуснали кралския двор и тръгнали да търсят приключения и как сър Лионел го оставил, додето спял, и бил пленен
	[* _Ланселот_ — в по-късните рицарски романи Ланселот замества Гауейн като образец на Артуров рицар. У него са запазени и някои черти на митически келтски „слънчев герой“, потомък на келтския бог Луг. Прозвището му „от Езерото“ също сочи връзката му с този бог: „lluch“ — „езеро“ (срв. шотл. „loch“). Езерният мотив се вплита често във всички легенди за Артур, според някои от които Ланселот е прекарал детството си в митическото езеро Авалон и е бил отгледан от Владетелката на езерото. В „Смъртта на Артур“ от тези легенди е останало само прозвището му.]

	Скоро след като крал Артур се завърнал от Рим в Англия, всички рицари на Кръглата маса се стекли при него и устроили много двубои с копия и турнири. И между тях имало мнозина, които били обикновени рицари, ала така се издигнали с бойни дела и мъжко достойнство, че надминали другарите си по храброст и благородни постъпки. Това доказали мнозина, ала особено сър Ланселот от Езерото, защото във всички турнири и двубои, било на живот или на смърт, той надминавал всички рицари и нито веднъж не бил победен освен чрез измама или магия. И тъй чудно се умножила воинската слава и чест на сър Ланселот, че след завръщането на крал Артур от Рим френската книга споменава най-първо неговото име. Затова от всички рицари кралица Гуиневир гледала най-благосклонно към него, а и той несъмнено обичал кралицата повече от всички други дами в живота си и за нея извършил много подвизи и я спасил от кладата* с благородното си рицарство.
	[* Вж. Книга осемнайсета, глава 7, и Книга деветнайсета, глава 9.]
	Така сър Ланселот си отпочивал дълго сред игри и забавления. Ала най-подир решил да се прояви в чудни приключения и заръчал на племенника си, сър Лионел, да се приготви за път и му рекъл:
	— Ще тръгнем двамата да търсим приключения.
	И тъй, въоръжили се те с всичко необходимо и като яхнали конете си, навлезли в една гъста гора, а сетне поели през ниска равнина. Ала към пладне станало горещо, та на сър Ланселот много му се доспало. Тогаз сър Лионел съгледал край един жив плет голямо ябълково дърво и рекъл:
	— Братко, ей там има дебела сянка, дето ще можем да починем и ние, и конете ни.
	— Добре си намислил, мили братко — отвърнал сър Ланселот, — защото от седем години насам не ми се е спало както сега.
	И тъй, те слезли от конете, вързали ги на близките дървета и сър Ланселот легнал под ябълката, като сложил шлема под главата си. А сър Лионел останал да бди, додето той спял. И потънал сър Ланселот в дълбок сън.
	И ето че през туй време минали наблизо трима рицаря на коне, препускайки с все сила. А подир тримата яздел един-единствен рицар. И като го видял, сър Лионел си помислил, че никога не е виждал такъв снажен рицар и така напет и богато облечен мъж.
	И не след дълго този рицар настигнал един от тримата, повалил го на студената земя и той повече не могъл да стане. Сетне догонил втория рицар и го ударил така, че конят и ездачът паднали наземи. После се насочил право към третия рицар и като се изравнил със задницата на коня му, ударил го с копието ся. Сетне слязъл от коня си и без да изпуска юздата му, вързал и тримата рицари е поводите на собствените им коне.
	И като видял всичко това, сър Лионел решил да се сражава с него, та се приготвил и яхнал тихо и тайно коня си, за да не събуди сър Ланселот. И като препуснал подире му, настигнал могъщия рицар и му рекъл да се обърне. Тогава онзи ударил сър Лионел така силно, че повалил и коня, и ездача на земята, после слязъл, вързал го здраво, метнал го на собствения си кон и тъй е четиримата се отправил към замъка си.
	И като стигнал там, наредил да им овалят доспехите и голи да ги набият с тръни. А сетне ги хвърлил в черна тъмница, дето още много други рицари стенели и ридаели.



>>	Глава 2
#	Как сър Ектор тръгнал да дири сър Ланселот и как бил пленен от сър Таркуин

	Когато сър Ектор де Марис* узнал, че сър Ланселот е напуснал двора, за да търси приключения, разгневил се сам на себе си и се приготвил да дири сър Ланселот. И като яздил дълго през гъста гора, срещнал един човек, приличен по външност на горски пазач.
	[* _Ектор де Марис_ е по-малък брат на сър Ланселот и няма нищо общо със сър Ектор, който е отгледал невръстния Артур. Във френските източници прозвището Де Марис се свързва с лат. „mare“ — море, но в действителност в него трябва да търсим германски корен със значение „покрайнини“, запазен в съвременната английска дума „marches“ — покрайнини, и в немската „маркграф“.]
	— Добри човече — рекъл сър Ектор, — знаеш ли тук наблизо да има някакви чудни приключения?
	— Сър — отвърнал горският пазач, — добре познавам тези места и ще ви кажа, че тук наблизо, на около една миля, има укрепено имение, заградено с дълбок ров. И край това имение, от лявата му страна, има бистър поток, дето конете пият вода, а над този поток расте клонесто дърво, а на него висят безчет яки щитове, служили някога на храбри рицари, а на ствола на дървото е закачен съд от мед и бронз. Удари` три пъти по този съд с дръжката на копието си и скоро ще научиш необикновени неща. И може Господ да бъде по-милостив към теб, отколкото към други рицари, дето са минавали през тази гора от много години насам.
	— Сполай ти — рекъл сър Ектор и поел нататък.
	И не след дълго стигнал при дървото и видял на него безчет яки щитове.
	И сред тях познал щита на брат си сър Лионел и на мнозина още свои другари от рицарите на Кръглата маса. И това наскърбило сърцето му и той се зарекъл да отмъсти за брат си. Заудрял тогава сър Ектор като обезумял по съда и напоил коня си от потока. И ето че зад него се явил един рицар и му казал да излезе от водата и да се приготви за бой. И сър Ектор тозчас се обърнал пъргаво, опрял копието си на седлото и с такава сила ударил другия рицар, че конят му два пъти се завъртял.
	— Славен удар беше това — рекъл могъщият рицар — и достоен за всеки рицар.
	И в миг препуснал с коня си към сър Ектор, сграбчил го под дясната му мишница, вдигнал го от седлото и го отнесъл в своя замък, дето го тръшнал на пода. Името на този рицар било сър Таркуин.
	И рекъл той на сър Ектор:
	— Тъй като днес ти се сражава с мен по-храбро, отколкото всеки друг рицар от дванайсет години насам, ще ти подаря живота, ако се закълнеш да бъдеш мой пленник до сетния си ден.
	— Не — рекъл сър Ектор, — това нивга не ще обещая и ще направя всичко, за да си върна свободата.
	— Жалко — рекъл сър Таркуин.
	И тогаз наредил да му свалят доспехите и да го бият гол с тръни, а после да го хвърлят в черна тъмница, дето той познал мнозина свои другари. Ала когато сър Ектор видял сър Лионел, дълбоко се опечалил.
	— Горко ми, братко! — рекъл сър Ектор. — Де е брат ми сър Ланселот?
	— Мили братко, оставих го заспал под една ябълка и какво е станало с него, не мога да ти кажа.
	— Горко ни! — рекли рицарите. — Ако не ни помогне сър Ланселот, нивга не ще се избавим от властта на нашия господар, сър Таркуин, защото не познаваме рицар, който може да го надвие.



>>	Глава 3
#	Как четири кралици намерили сър Ланселот заспал и как чрез магия го пленили и отнесли в един замък

	Да оставим сега тези пленени рицари и да разкажем за сър Ланселот от Езерото, който лежал под ябълката и спял. И ето че по пладне минали край него четири най-знатни кралици. И за да не ги мори жегата, с тях яздели четирима рицари и носели над главите им на четири копия сенник от зелена коприна, а кралиците яздели на четири бели мулета.
	И както яздели, чули наблизо страховито да цвили могъщ кон и съгледали под една ябълка да лежи рицар в пълно въоръжение и да опи. И щом кралиците видели лицето му, познали, че това е сър Ланселот. И започнали те голям спор за този рицар, защото всяка от тях искала той да бъде неин любим.
	— Да не спорим повече — рекла най-подир Вълшебницата Морган, сестрата на крал Артур. — Ще му сторя такава магия, че да не се събуди цели шест часа, а сетне ще го заведа в замъка си и когато съм сигурна, че е напълно в моя власт, ще разваля магията и ще го оставя сам да избере коя от нас ще предпочете за своя любима.
	И тъй, омагьосала тя с вълшебствата си сър Ланселот и като го положили върху щита му, понесли го на кон между двама рицари и го завели в замъка Чариот. Там го сложили в студена тъмница, а привечер пратили при него прекрасна девица да му поднесе приготвената вечеря. По туй време магията била вече загубила силата си, та като влязла, девицата го попитала как е.
	— И сам не зная, любезна девице — отвърнал сър Ланселот, — защото не мога да разбера как съм попаднал в този замък, освен ако не съм пренесен с някаква магия.
	— Сър — рекла тя, — не унивайте и ако наистина сте такъв рицар, за какъвто се славите, утре призори ще ви открия нещо.
	— Сполай ви за добрината, любезна девице — рекъл сър Ланселот.
	И тя си отишла. А той лежал там цяла нощ, без никой да се погрижи за него. Ала рано на следната сутрин влезли онези четири кралици, всичките богато нагиздени, и го поздравили с „добро утро“, а той им отвърнал със същото.
	— Благородни рицарю — рекли четирите кралици, — трябва вече да си разбрал, че си наш пленник, а ние добре знаем името ти — ти си сър Ланселот от Езерото, син на крал Бан, и тъй като знаем, че си най-достойният и най-благороден рицар на света и че никоя дама не може да заслужи любовта ти освен една, и тя е кралица Гуиневир, сега ти ще я загубиш навеки, а и тя теб, защото трябва да избереш една от нас четирите.
	— Аз съм кралица Морган Вълшебницата, кралица на Гор, а ето кралицата на Северна Галия, и кралицата на Източните земи, и кралицата на Крайбрежните острови — сега реши коя от нас ще избереш за своя любима, защото не избереш ли една от нас, ще умреш в тази тъмница.
	— Пред тежък избор ме изправяте — отвърнал сър Ланселот, — да умра или да избера една от вас. Ала знайте, че предпочитам да умра достойно в тази тъмница, нежели да взема някоя от вас за своя любима пряко волята си. Затова чуйте отговора ми: не ща никоя от вас, понеже сте коварни магьосници, а колкото до моята господарка, кралица Гуиневир, ако бях свободен както преди, щях да докажа на вас и на всеки ваш рицар, че тя е най-вярна съпруга на своя господар.
	— Добре тогава — отвърнали кралиците, — това ли е отговорът ти? Нима ни отказваш?
	— Да, заклевам се в живота си — рекъл сър Ланселот, — отказвам.
	Тогаз те си отишли и го оставили сам, потънал в дълбока скръб.



>>	Глава 4
#	Как сър Ланселот бил освободен с помощта на една девица

	Точно по пладне дошла при него девицата да му донесе обеда и го попитала как е.
	— Истина ви казвам, любезна девице — рекъл сър Ланселот, — нивга през живота си не съм бил тъй зле.
	— Сър — рекла тя, — наскърбяват ме словата ви, затова, ако послушате съвета ми, ще ви помогна да се избавите от тази беда, без да се опетните с позор или злодеяние. Ала искам първо да ми обещаете нещо.
	— Любезна девице, давам ви думата си и знайте, че много се боя от магиите на тези кралици, понеже са погубили не един и двама добри рицари.
	— Сър — рекла тя, — това е самата истина. Заради вашата слава и благородство, за които отдавна се говори, те търсят любовта ви. Сър, чух от тях, че името ви е сър Ланселот от Езерото, цвят на рицарството, и, повярвайте ми, люто са разгневени от отказа ви. Ала, сър, ако ми обещаете да помогнете на баща ми идущия вторник на един турнир между него и краля на Северна Галия, понеже миналия вторник баща ми претърпя поражение от трима рицари от двора на крал Артур, та ако вие се явите там идущия вторник и помогнете на баща ми, утре преди съмване, с божия помощ, ще ви освободя оттук.
	— Любезна девице — рекъл сър Ланселот, — открийте ми как се казва баща ви и тогава ще ви отговоря.
	— Благородни рицарю — отвърнала тя, — баща ми е крал Багдемагус, който бе подло повален в последния турнир.
	— Познавам баща ви като благороден крал и добър рицар — рекъл сър Ланселот — и се заклевам в живота си, че съм готов да служа нему и на вас в този ден.
	— Сър — рекла тя, — благодаря ви. Утре бъдете готов рано и аз ще ви освободя, ще ви дам доспехите и коня, щита и копието. И на десет мили оттук има манастир на кармелитите*. Моля ви, на туй място ме чакайте и там ще доведа баща си при вас.
	[* _Кармелити_ — членове на стар монашески орден, наричани също и „боли монаси“.]
	— Ще сторя всичко това — рекъл сър Ланселот, — заклевам се в рицарската си чест.
	И тъй, тя си отишла и на сутринта дошла рано и го намерила готов. Тогаз го превела през дванайсет заключени врати, донесла му доспехите и като се въоръжил напълно, завела го при коня му и той пъргаво се качил на седлото, взел голямо копие в ръка и преди да се отдалечи, рекъл:
	— Любезна девице, с божията помощ ще изпълня каквото ви обещах.
	И яздил той през гъста гора целия този ден, ала тъй и не намерил пътя и когато се спуснала нощта, озовал се в една долина и там видял шатър от червена коприна.
	— Бога ми — рекъл сър Ланселот, — в този шатър ще преспя.
	И като слязъл от коня, вързал го до шатъра. Сетне влязъл вътре, свалил доспехите си и понеже намерил готова постеля, легнал в нея и заспал дълбоко.



>>	Глава 5
#	Как един рицар намерил сър Ланселот да лежи в постелята на неговата възлюбена и как сър Ланселот се сражавал с този рицар

	Ала не минал и час, и дошъл рицарят, комуто принадлежал шатърът, и помислил, че неговата любима лежи в постелята, та легнал до сър Ланселот, прегърнал го и започнал да го целува.
	И когато сър Ланселот усетил, че го целува някой с остра брада, бързо скокнал от леглото, а след него скокнал и рицарят и грабнали тогаз двамата мечовете си и рицарят излязъл от шатъра, а сър Ланселот се спуснал подире му. И тъй, близо до една клисура сър Ланселот го ранил тежко, почти смъртоносно. Тогава рицарят помолил за пощада и сър Ланселот му подарил живота при условие, че ще му каже защо е легнал в постелята.
	— Сър — рекъл рицарят, — шатърът е мой и бяхме се уговорили с моята дама да прекара нощта с мен, а сега може би ще умра от тази рана.
	— Горчиво съжалявам, че ви нараних — отвърнал сър Ланселот, — ала се боях от предателство, понеже неотдавна бях измамен. Затова елате в шатъра да си починете, а аз се надявам, че ще успея да спра кръвта.
	И тъй, двамата отишли в шатъра и скоро сър Ланселот спрял кръвта. И ето че дошла след малко дамата на рицаря, която била голяма хубавица, и като видяла, че нейният лорд Белеус е тежко ранен, викнала ядно на сър Ланселот и горко заридала.
	— Не плачи, господарко моя и любов моя — рекъл Белеус, — понеже този рицар е добър човек и странстващ рицар.
	Сетне й разказал как се случило така, че бил ранен.
	— И когато се предадох, той ми подари живота и спря кръвта.
	— Сър — рекла дамата, — моля ви, кажете ми чий рицар сте и как ви е името?
	— Любезна господарко — рекъл той, — името ми е сър Ланселот от Езерото.
	— Още щом ви чух да говорите, досетих се, че сте вие — рекла дамата, — защото често съм ви виждала и ви познавам по-добре, отколкото предполагате. Ала сега обещайте ми най-любезно, заради злото, което сторихте на мен и на моя господар Белеус, че когато той се яви в двора на крал Артур, вие ще сторите така, че той да бъде въздигнат за рицар на Кръглата маса, тъй като е отличен и храбър воин и могъщ владетел на земи в Крайбрежните острови.
	— Любезна господарко — отвърнал сър Ланселот, — нека дойде в двора на следващия голям празник, а гледайте и вие да дойдете с него, и аз ще направя всичко, което е по силите му, та ако излезе юначен, ще се удостоите с каквото желаете.
	И додето си приказвали тъй, нощта превалила и се съмнало. Тогаз сър Ланселот се въоръжил и яхнал коня си, а те му показали пътя към манастира и тъй, след два часа, той стигнал там.



>>	Глава 6
#	Как сър Ланселот бил посрещнат от дъщерята на крал Багдемагус и как се оплакал на баща й

	Щом сър Ланселот влязъл в двора на манастира, дъщерята на крал Багдемагус чула тежък конски тропот по плочите. Тогаз тя станала и отишла до един прозорец и като видяла сър Ланселот, тозчас наредила на слугите да поемат коня му и да го заведат в конюшня. А него пък въвели в хубава стая и му помогнали да свали доспехите си. Тогаз дамата му изпратила да се загърне в дълга мантия, а скоро и сама отишла при него. И посрещнала тя сър Ланселот най-любезно и рекла, че от всички рицари на света той е най-добре дошъл при нея.
	После, без никакво бавене, изпратила хора да повикат баща й Багдемагус, който бил на дванайсет мили от манастира, и преди да се мръкне, той пристигнал заедно с дружина рицари. И когато кралят слязъл от коня си, отишъл право в стаята на сър Ланселот и намерил там дъщеря си. И тогаз кралят прегърнал сър Ланселот и двамата от все сърце се радвали един на друг.
	След туй сър Ланселот горко се оплакал и разказал на краля как бил измамен и как брат му, сър Лионел, се отделил от него незнайно накъде, и как дъщеря му го спасила от тъмницата.
	— Затова, додето съм жив, ще служа на нея и на целия й род.
	— Мога ли тогава да разчитам на помощта ви идущия вторник? — запитал крал Багдемагус.
	— Да, сър — отвърнал сър Ланселот, — не ще ви изневеря, понеже тъй обещах на моята господарка, дъщеря ви. Ала кажете ми, сър, кои рицари на моя господар крал Артур бяха с краля на Северна Галия?
	И кралят рекъл:
	— Бяха сър Мадор де ла Порт, сър Мордред и сър Гахалантин — те надвиха моите рицари, защото срещу тях тримата нито аз, нито рицарите ми можахме да устоим.
	— Сър — рекъл сър Ланселот, — тъй като чух, че турнирът ще се състои на три мили от този манастир, изпратете ми трима свои верни рицари и погрижете се всеки от тримата да носи бял щит, и дайте им един и за мен и да няма на щитовете никакви изображения. Ще изскочим ние четиримата от една горичка помежду двете сражаващи се дружини, ще се втурнем срещу враговете и люто ще ги сразим, както съумеем. Само тъй няма да разберат кой съм.
	И тъй, починали си те тази нощ, случило се, че денят бил неделя, а сетне кралят си заминал и изпратил на сър Ланселот трима рицари с четири бели щита. И като дошъл уреченият ден, те се скрили в една китна горичка край мястото, дето щял да стане турнирът. И там били издигнати широки сенници и ложи, от които лордове и дами да гледат битката и да раздават наградите.
	Тогаз излязъл на полесражението кралят на Северна Галия със сто и шейсет воини. И по-настрана застанали тримата рицари на Артур. Сетне дошъл на полесражението крал Багдемагус с осемдесет воини. И тъй, затъкнали те копия на седлата и връхлетели стремително едни срещу други, та още при първия сблъсък паднали убити двайсет воини от дружината на крал Багдемагус и шестима от воините на краля на Северна Галия, та дружината на крал Багдемагус била отблъсната далеч назад.



>>	Глава 7
#	Как сър Ланселот се проявил на един турнир и как срещнал сър Таркуин, който водел сър Гахерис

	Дошъл тогаз сър Ланселот от Езерото и се втурнал с копието там, дето боят бил най-лют, та с едно копие повалил петима рицари и от тях на четирима пречупил гръбнака. И повалил също при този сблъсък краля на Северна Галия, та той си счупил бедрото при падането. И видели тези дела на сър Ланселот тримата Артурови рицари.
	— Ловък гост ни е дошъл — рекъл сър Мадок де ла Порт, — затова ей сега ще се заема с него.
	И връхлетели двамата един срещу друг и сър Ланселот го повалил наземи заедно с коня, та рамото му се наметнало.
	— Ето че трябва аз да продължа този двубой — рекъл Мордред, — защото сър Мадок падна зле.
	Ала сър Ланселот го забелязал, грабнал дълго копие в ръка и препуснал насреща му. Прекършило се копието на сър Мордред при сблъсъка, а сър Ланселот го ударил с такава сила, че предният лък на седлото му се счупил и той полетял над опашката на коня и паднал наземи, та шлемът му се забил на една педя и повече в пръстта и вратът му едва не се строшил. И дълго лежал той в несвяст.
	Хвърлил се тогаз напред и сър Гахалантин с дълго копие и връхлетял срещу него с все сила, та и на двамата копията се строшили в ръцете им и те изтеглили мечове и си разменили безчет свирепи удари. Най-подир сър Ланселот люто се разгневил и ударил сър Гахалантин по шлема, та кръв потекла от носа му, а също и от ушите и устата му, и главата му клюмнала. И в миг конят му побягнал с него и той паднал наземи.
	После сър Ланселот взел дълго копие в ръка и преди туй копие да се строши, повалил шестнайсет рицари, някои заедно с конете им, други пък съборил от седлото, и всеки, който носел оръжие този ден, бил сразен от него. Сетне взел ново дълго копие и повалил дванайсет рицари и мнозина от тях нивга не оздравели от удара му.
	Тогаз рицарите на краля на Северна Галия не пожелали да се сражават повече и победата била присъдена на крал Багдемагус.
	И тъй, двете дружини се разотишли, а сър Ланселот потеглил с крал Багдемагус към неговия замък и там бил отлично приет от краля и дъщеря му и получил от тях скъпи дарове. А на сутринта се простил с двамата и казал на краля, че ще иде да търси брат си, сър Лионел, който изчезнал незнайно къде, додето той спял, и като призовал божията закрила над тях, яхнал коня си. И преди да поеме на път, рекъл на кралската дъщеря:
	— Ако някога имате нужда от мен, моля ви, пратете ми вест и аз ще ви помогна, както повелява рицарската ми чест.
	И тъй, сър Ланселот си тръгнал и по една случайност стигнал в същата гора, дето го пленили, докато спял. И срещнал там насред пътя девица на бял кон и двамата се поздравили един другиго.
	— Любезна девице — рекъл сър Ланселот, — знаете ли да има в тези земи някакви приключения?
	— Благородни рицарю — отвърнала девицата, — има тук наблизо приключения, ако ви стига смелост да се заемете с тях.
	— Защо да не се заема? — рекъл сър Ланселот. — Та аз затова съм дошъл тук.
	— Добре тогава — рекла тя. — Изглеждате ми храбър рицар и ако сте готов да премерите сили с друг храбър рицар, ще ви заведа при най-добрия и най-могъщия рицар, когото сте срещали, ала първо ми кажете името си и от чий двор идвате.
	— Девице, колкото за името ми, не виждам причина да го крия, защото се наричам сър Ланселот от Езерото.
	— Сър, вие ми се нравите и ще ви открия, че тук има приключения тъкмо като за вас. Живее тук наблизо един рицар, когото никой до днес не може да надвие, ала вие ще го надвиете, и името му е сър Таркуин. И както разбирам, държи той в тъмницата си шейсет и четирима Артурови рицари, които е победил със собствените си ръце. Ала трябва да ми обещаете и да се закълнете в рицарската си чест, че след като излезете с достойнство от това приключение, ще дойдете и ще избавите мен и много други девици от непрестанните грубости на един коварен рицар.
	— Ще изпълня всичко, що пожелаете, девице, само ме заведете при този рицар.
	— Да вървим тогава, добри рицарю.
	И тя го завела при потока и дървото, на което висял съдът.
	Сър Ланселот напоил коня си, а сетне заудрял по съда с копието си така силно, че го продънил, и дълго удрял той, ала никой не се появил.
	Поел тогава сър Ланселот с коня си покрай стените на замъка и яздил тъй около половин час. И ето че най-подир видял един снажен рицар, който карал пред себе си кон и напряко на коня лежал вързан рицар с доспехи. И колкото повече се приближавали към него, толкоз по-познат се виждал на сър Ланселот плененият рицар, додето накрая разбрал, че това е сър Гахерис, брат на сър Гауейн и рицар на Кръглата маса.
	— Любезна девице — рекъл сър Ланселот, — ей там виждам здраво вързан един рицар, който е мой другар и брат на сър Гауейн. Затуй най-напред ви обещавам, ако даде Бог, да избавя този рицар. И макар господарят му да седи тъй здраво на седлото, ще спася всички негови пленници от неволята, понеже съм сигурен, че държи в плен двама мои братя.
	В туй време другият рицар също го съгледал и двамата хванали здраво копията си.
	— Чуй ме, добри рицарю — рекъл сър Ланселот, — свали този ранен рицар от коня и го остави да си почине малко. И нека тогава ние двамата да си премерим силите, понеже стигна до мен вест, че си причинил и до днес причиняваш големи щети и позор на много рицари от Кръглата маса, затова брани се!
	— Ако си от рицарите на Кръглата маса — рекъл сър Таркуин, — готов съм да се сражавам с теб и всичките ти другари.
	— Голяма дума казваш — рекъл сър Ланселот.



>>	Глава 8
#	Как сър Ланселот и сър Таркуин се сражавали

	И тъй, затъкнали те копия и като пришпорили с все сила конете си, връхлетели един срещу друг и взаимно си нанесли такива удари в средата на щитовете, че гръбнаците на двата коня се счупили под ездачите и двамата рицари паднали зашеметени наземи. Ала щом успели да се измъкнат изпод конете, вдигнали щитове пред себе си, изтеглили мечове и отново настървено се хвърлили в бой, разменяйки си безчет страховити удари, които ни щит, ни ризница можели да удържат. И тъй, не след дълго и двамата получили тежки рани и кръв шуртяла от тях.
	И продължила тази сеч два часа, а те все се дебнели и търсели един другиму незащитено място, та да нанесат удар. Най-сетне и двамата останали без дъх, та се подпрели на мечовете си.
	— Чуй ме, приятелю — рекъл сър Таркуин, — възпри ръката си и ми отговори на това, което ще те питам.
	— Казвай!
	Тогава сър Таркуин рекъл:
	— Ти си най-снажният мъж, когото съм срещал, и най-издръжливият, и приличаш на един рицар, когото мразя най-много от всички. Знай, че ако не си този рицар, лесно ще се споразумеем и от уважение към теб ще освободя всички мои пленници, на брой шейсет и четири, стига да ми кажеш името си. И от днес насетне ти и аз ще бъдем другари и ще останем верни един на друг, додето съм жив.
	— Прави думи изрече — отвърнал сър Ланселот, — ала щом мога да спечеля дружбата ти, кажи ми кой е този рицар, когото мразиш най-много от всички.
	— Ще ти открия истината — рекъл сър Таркуин, — името му е сър Ланселот от Езерото, защото той уби брат ми, сър Карадос, при Печалната кула, а той бе един от най-добрите рицари на света. Затова него изключвам от числото на всички останали рицари и случи ли се да го срещна, кълна се, че един от нас ще се прости с живота. И заради сър Ланселот съм погубил сто храбри рицари и още толкова съм осакатил, тъй че нивга не ще станат от постелята, а мнозина други загинаха в тъмницата и там държа още шейсет и четирима, ала те всички ще бъдат освободени, стига да ми кажеш името си и да не си самият сър Ланселот.
	— Сега разбирам — отвърнал сър Ланселот, — че всичко зависи от това кой съм. Ако съм един, между нас ще има мир, ала ако съм друг, ще трябва да се сражаваме на живот и смърт. Чуй тогава, благородни рицарю, щом настояваш да научиш истината, искам да знаеш и да разбереш, че аз съм сър Ланселот от Езерото, син на крал Бан от Бенуик и рицар на Кръглата маса. Предизвиквам те на двубой и ти покажи какво можеш.
	— Е, Ланселот — рекъл Таркуин, — радвам се, че срещнах тъкмо теб от всички рицари и знай, че няма да се разделим, преди един от нас да умре.
	И те връхлетели един срещу друг като два побеснели бика и блъскали щитове и секли с мечове така, че понякога и двамата падали по лице на земята. Тъй се сражавали те цели два часа и повече без почивка и сър Таркуин нанесъл на сър Ланселот толкоз рани, че земята наоколо се обляла с кръв.



>>	Глава 9
#	Как сър Таркуин бил убит и как сър Ланселот накарал сър Гахерис да освободи всички пленници

	Най-подир сър Таркуин се изтощил, отстъпил малко назад и отпуснал щита си от умора. Видял това сър Ланселот, хвърлил се яростно върху му, сграбчил го за наличника на шлема и го повалил на колене, сетне му смъкнал шлема и му отсякъл главата.
	И след като сторил това, сър Ланселот отишъл при девицата и рекъл:
	— Девице, готов съм да тръгна с вас където искате, ала нямам кон.
	— Любезни рицарю — отвърнала тя, — вземете коня на онзи ранен рицар, а него изпратете в замъка и му заповядайте да освободи всички пленници.
	И тъй, сър Ланселот отишъл при Гахерис и го помолил да му даде коня си и да не се наскърбява от загубата му.
	— Не, благородни господарю — рекъл Гахерис, — на драго сърце ще ви дам коня си и свободно се разпореждайте с него, защото вие спасихте и мен, и коня ми. И сега заявявам, че сте най-славният рицар на света, тъй като днес пред очите ми сразихте най-могъщия мъж и най-храбрия рицар, когото бях срещал, преди да видя вас. Затова, моля ви, благородни сър, кажете ми името си.
	— Сър, името ми е сър Ланселот от Езерото, и затуй бях длъжен да ви помогна от уважение към крал Артур и особено от уважение към моя господар, сър Гауейн, вашия собствен скъп брат. И когато влезете в ей онзи замък, сигурен съм, че ще намерите вътре мнозина от рицарите на Кръглата маса, тъй като на онова дърво видях много познати щитове. Виси там щитът на сър Кей, щитът на сър Брандилес, щитът на сър Мархаус, щитът на сър Галихуд, щитът на сър Бриан от Листенойс, а също и щитът на сър Алидук и още много други, които не можах да разпозная, и още щитовете на моите двама братя, сър Ектор де Марис и сър Лионел. Затова ви моля, предайте на всички тях моята почит и им кажете, че съм заръчал да вземат от замъка каквито богатства намерят, а двамата ми братя непременно да се върнат в двора на крал Артур и да ме чакат, додето и аз отида там, понеже съм решил да бъда в Камелот на Петдесетница. Ала сега трябва да придружа тази девица, за да изпълня обещанието си.
	И тъй, двамата се разделили и Гахерис отишъл в замъка и намерил там един йомен пазач, който държал много ключове. И тозчас Гахерис повалил пазача на земята и като взел ключовете, бързо отворил вратата на тъмницата и пуснал навън всички пленници, а те си помагали един другиму да се освободят от веригите. И като видели сър Гахерис, благодарили му, защото поради раните му помислили, че той е спасителят им.
	— Не — рекъл Гахерис, — не аз, а сър Ланселот го срази в честен двубой със собствените си ръце. Видях всичко с очите си. И той ви праща своята почит и ви моли да побързате назад към двора, а пък вас, сър Лионел и сър Ектор де Марис, ви моли да го изчакате там.
	— Не, не ще се върнем ние в двора — рекли братята, — а първо ще го намерим, ако сме живи.
	— Също и аз — рекъл сър Кей, — заклевам се в рицарската си чест, че ще го намеря, преди да се върна в двора.
	Сетне рицарите претърсили замъка, открили доспехите си и се въоръжили отново. И всеки рицар намерил коня си и сбруята му. След това дошъл един горски пазач с четири коня, натоварени с тлъсто еленско месо.
	И сър Кей рекъл:
	— Туй крехко месо ще стигне на всинца ни за едно ядене, защото отдавна не сме се хранили до насита.
	И тъй, месото било изпечено и сварено. И след вечеря някои рицари останали в замъка цялата нощ, ала сър Лионел и Ектор де Марис, и сър Кей препуснали след сър Ланселот, за да го намерят, ако могат.



>>	Глава 10
#	Как сър Ланселот поел на път с девицата и убил рицаря, който вършел зло на всички дами, и за един селяк, който пазел мост

	Сега да се върнем при сър Ланселот, който яздел с девицата по хубав широк път.
	— Сър — рекла девицата, — тук по този път вилнее един рицар, който върши зло на всички девици и благородни дами или най-малкото ги ограбва и озлочестява.
	— Какво! — рекъл сър Ланселот. — Рицар, а разбойник и похитител на жени! Той позори цялото рицарство и нарушава клетвата си. Жалко, че още живее. Ала чуйте ме, любезна девице, вие вървете напред сама, а аз ще се прикрия, и ако той се опита да ви стори някакво зло или да ви измъчи, аз ще ви се притека на помощ и ще го науча да се държи, както Подобава на рицар.
	И тъй, девицата продължила полекичка по пътя си. И след малко излязъл от гората на кон онзи рицар с оръженосеца си, свалил девицата от седлото и тогаз тя извикала.
	Тозчас с най-голяма бързина се появил сър Ланселот и рекъл на рицаря:
	— О, ти, неверни рицарю и изменнико на рицарската клетва, кой те научи да похищаваш девици и благородни дами?
	И когато рицарят чул упреците на сър Ланселот, не отвърнал нищо, ами изтеглил меч и препуснал към него. Тогава сър Ланселот захвърлил копието си, изтеглил меча и го ударил по шлема с такава сила, че разцепил главата му чак до гърлото.
	— Ето, получи си онова, което отдавна бе заслужил.
	— Истина е — рекла девицата, — защото както сър Таркуин вечно търсеше да погубва рицари, така този рицар само чакаше да погубва и похищава дами, девици и благородни жени, и името му беше сър Перис от Дивата гора.
	— А сега, девице — запитал сър Ланселот, — нужна ли ви е още моята помощ?
	— Не, сър — рекла тя, — нищо повече не желая от вас и дано всемогъщият Иисус ви пази, където и да идете и пътешествате, защото сте най-благовъзпитаният и най-скромният рицар на този свят за всички девици и благородни дами. Ала едно нещо мисля, че ви липсва, рицарю, и то е, че още живеете без съпруга и не искате да залюбите някоя девица или благородна дама, понеже до днес не съм чувала да говорят, че обичате някоя, от каквото и да е съсловие, и това е много жалко. Ала мълви се, че любите кралица Гуиневир и че тя чрез магия е сторила така, че да не любите никоя друга освен нея и никоя друга девица или благородна дама да не спечели сърцето ви, и затова много жени в тези земи и от високо, и от по-ниско потекло скърбят дълбоко.
	— Любезна девице — отвърнал сър Ланселот, — не мога да попреча на хората да приказват за мен каквото си искат, ала да се оженя нямам намерение, защото тогава трябва да лежа в прегръдките на съпругата си и да изоставя оръжието и турнирите, битките и приключенията. А да търся удоволствие в ласките на любовници, изобщо не желая от страх пред Бога, защото рицари, които са прелюбодейци и сластолюбци, не знаят що е успех и щастие в сраженията, тъй като или ги побеждават рицари, по-неопитни от тях, или пък ги преследва зла съдба, та убиват по-добри мъже, отколкото са самите те. И затова всеки, който има любовници, е нещастен и все злочестини го сполетяват.
	И тъй, сър Ланселот и тя се разделили. Поел той през гъста гора и яздил два дни и повече, и нощувал където и както намери. И случило се, че на третия ден минал по дълъг мост и там ненадейно изскочил пред него един противен селяк и ударил коня му по муцуната, та той се завъртял в кръг, и попитал селякът сър Ланселот защо минава по моста без негово разрешение.
	— Защо да не мина оттук? — рекъл сър Ланселот. — Няма откъде другаде да мина.
	— Не ти ще избираш пътя си — рекъл селякът и замахнал към него с дебела тояга, обкована с желязо.
	Тогаз сър Ланселот изтеглил меча си, отблъснал удара и разцепил главата на селяка, та острието спряло чак в гърдите му.
	А на отвъдната страна на моста имало китно село и всичките му жители, мъже и жени, завикали на сър Ланселот и рекли:
	— По-голямо зло от туй не можеше да си сториш, защото уби главния вратар на нашия замък.
	Ала сър Ланселот ги оставил да си приказват каквото щат и се насочил право към замъка. И като минал през портата, слязъл от коня и го вързал за една халка на зида. И видял той вътре широка зелена поляна и се отправил натам, понеже мястото му се сторило подходящо за борба. Сетне се огледал наоколо и съзрял много хора по вратите и прозорците, и всички те викали:
	— Храбри рицарю, злочест си ти.



>>	Глава 11
#	Как сър Ланселот убил двама великани и освободил замъка

	И ето че дошли тозчас при него двама великани, целите в здрави брони, ала без шлемове, и всеки от тях държал страшен боздуган в ръка. И сър Ланселот вдигнал щита си и отблъснал удара на единия великан, а сетне с меча си разцепил главата му. И когато другият великан видял това, хукнал да бяга като обезумял, изплашен от страшните удари, ала сър Ланселот го подгонил с все сила и стоварил меча си върху му, та го разсякъл на две чак до пъпа.
	Тогава сър Ланселот влязъл в голямата зала и там дошли при него шейсет дами и девици и всички коленичили в нозете му и благодарили на Бога и на него за избавлението си.
	— Защото, сър — рекли те, — всички ние цели седем години вече живеем тук като техни пленници и за прехраната си, трябваше да тъчем, шием и везем копринени одежди, а до една сме от благородно потекло. И благословен да е часът, рицарю, когато си роден, защото ти извърши най-достойното дело, извършвано някога от рицар, и за това всички ще свидетелстваме и те молим да ни откриеш името си, за да разкажем на нашите близки кой ни е избавил от тъмницата.
	— Любезни девици — отвърнал той, — името ми е сър Ланселот от Езерото.
	— О, сър — рекли те в един глас, — сигурно е така, защото и сами знаем, че няма друг рицар освен вас, който може да надвие онези двама великани. И много рицари се опитваха да го сторят, ала всички намериха гибелта си, и често се молехме Богу да дойдете вие, а и великаните не се бояха от никой друг рицар освен от вас.
	— Сега можете да разкажете на своите близки кой и как ви е спасил — рекъл сър Ланселот — и им предайте моята почит. И ако някога дойда по вашите земи, посрещнете ме, както смятате, че заслужавам, а каквито съкровища има в този замък, давам ги на вас като отплата за страданията ви. И нека лордът, който владее този замък, отново стане господар тук, понеже това е негово право.
	— Благородни сър — рекли те, — името на този замък е Тинтагил и навремето той бе притежание на един херцог, който беше женен за хубавата Игрейн, а сетне за нея се венча Утер Пендрагон и от него тя роди Артур.
	— Сега разбирам на кого принадлежи този замък — рекъл сър Ланселот и като се простил с тях, оставил ги на божията милост.
	После яхнал коня си и потеглил през далечни и диви земи, прекосил много реки и долини и трудно намирал подслон за през нощта. Ала най-подир случайно се озовал привечер пред богато имение и там живеела благородна старица, та на драго сърце го подслонила и сито нахранила и него, и коня му. И като станало време, домакинята му го завела в спретната стаичка над портата, където да пренощува. Свалил тогаз доспехите си сър Ланселот, сложил ги близо до себе си, легнал и скоро заспал.
	Ала не минало много време, и ето че дошъл един конник и припряно затропал на портата. И като чул това, сър Ланселот станал, погледнал през прозореца и видял на лунната светлина трима рицари на коне да препускат подир този човек. И като го наближили, тримата заедно се нахвърлили с мечове върху него, а самотният рицар се обърнал смело към тях и започнал да се брани.
	— Кълна се — рекъл сър Ланселот, — ще помогна на онзи рицар, защото би било позор за мен да гледам как се сражава сам срещу трима. А ако го убият, аз ще бъда виновен за смъртта му.
	И с тези думи сложил доспехите си, усукал един чаршаф и като се спуснал от прозореца при четиримата рицари, викнал високо:
	— Рицари, обърнете се и се сражавайте с мен, а този рицар оставете на мира.
	Отдръпнали се в миг и тримата от сър Кей* и се обърнали към сър Ланселот, та се завързал страхотен бой, защото и тримата рицари слезли от конете, нахвърлили се с тежки удари върху сър Ланселот и го нападнали от вси страни. Тогава сър Кей се приготвил да му се притече на помощ.
	[* Подобни сюжетни скокове и неподготвени срещи ся доста характерни за повествованието на Малори. Той не смята за нужно да осведоми читателя как се е озовал сър Кей там, където нощува Ланселот, и защо го преследват рицарите.]
	— Не, сър — рекъл сър Ланселот, — не се нуждая от вашата помощ. И затова, ако желаете да ви помогна, оставете ме сам да се разправя с тях.
	И за да угоди на рицаря, сър Кей изпълнил волята му и се отдръпнал настрана. И ето че с шест удара сър Ланселот ги повалил всичките на земята. Тогава и тримата извикали:
	— Благородни рицарю, предаваме се на твоята милост, защото несравнима е мъжката ти сила.
	— Колкото за това — отвърнал сър Ланселот, — не желая да просите милост от мен. Ала ако се признаете за победени от сенешала сър Кей, при това условие ще пощадя живота ви, иначе не.
	— Благородни рицарю — рекли те, — с това не сме съгласни, тъй като, що се отнася до сър Кей, ние го проследихме дотук и щяхме да го надвием, ако не му се бяхте притекли на помощ вие, и затова нямаме причина да просим милост от него.
	— Е, както искате — рекъл Ланселот, — ала си помислете добре, защото от вас самите зависи ще умрете ли, или ще живеете, тъй като ако се признаете за победени, то трябва да сторите това пред сър Кей.
	— Благородни рицарю — отвърнали те, за да спасим живота си, ще постъпим както заповядате.
	— В такъв случай — рекъл сър Ланселот, — идете на празника Света троица в двора на крал Артур, предайте се на кралица Гуиневир и я молете за милост и пощада. И кажете, че сър Кей ви праща като нейни пленници.
	— Сър — отвърнали те, — кълнем се, че ще изпълним повелята ви, ако сме живи.
	И всеки един от тях се заклел в меча си.
	И тъй, сър Ланселот ги пуснал да си вървят, а сетне почукал на портата с дръжката на меча си. Отворила им тогава домакинята и двамата със сър Кей влезли вътре.
	— Сър — рекла старицата, — мислех, че отдавна сте в леглото.
	— Бях в леглото — отвърнал сър Ланселот, — ала станах и скочих през прозореца, за да помогна на един мой стар другар.
	И като се приближили до светлината, сър Кей познал сър Ланселот, коленичил пред него и му благодарил, че на два пъти го спасил от смърт.
	— Сър — отвърнал Ланселот, — не съм сторил нищо освен туй, що бях длъжен да сторя. А сега, добре дошли в този дом, където можете да си отпочинете и да се наспите.
	И тъй, сър Кей свалил доспехите си и поискал храна. И като му донесли разни гозби, хапнал си до насита. И след като се навечерял, легнали си двамата в една постеля.
	На сутринта сър Ланселот станал рано, а сър Кей оставил да спи, взел неговите доспехи и щита му, въоръжил се, отишъл в конюшнята, взел неговия кон и като се сбогувал с домакинята, потеглил на път. Скоро след това сър Кей се събудил и видял, че сър Ланселот го няма. И забелязал, че сър Ланселот му е оставил своите доспехи и своя кон.
	— Кълна се, че зла участ ще сполети не един и не двама от рицарите на крал Артур, тъй като онези, които го срещнат, ще бъдат дръзки, мислейки, че виждат мен, и горко ще се каят поради това. А пък аз, с неговите доспехи и неговия щит, ще пътувам необезпокояван от никого.
	И тъй, не след дълго сър Кей благодарил на домакинята и си тръгнал.



>>	Глава 12
#	Как сър Ланселот яздил, предрешен като сър Кей, и как повалил един рицар

	Сега да се върнем при сър Ланселот, който дълго яздил през вековна гора и най-подир стигнал в една долина с пълноводни реки и тучни ливади. И видял той пред себе си дълъг мост, а отвъд него били разпънати три шатъра от скъпа разноцветна коприна. И пред шатрите висели три бели щита, закачени на копия, и яки, дълги копия стърчали наблизо, а на входа на всеки шатър стояли трима млади оръженосци. И сър Ланселот минал край тях, ала не казал нито дума.
	И като отминал, тримата рицари помислили, че това е горделивият сър Кей, и рекли:
	— Смята се той за най-силен от всички рицари, ала на дело често се оказва обратното.
	— Бога ми — рекъл единият от рицарите на име сър Гаутер, — ще препусна подире му и ще го предизвикам на двубой заради тази негова горделивост, а вие гледайте как ще го победя.
	И тъй, сър Гаутер се въоръжил, сложил щит на рамо, яхнал едър кон, взел копне в ръка и препуснал подир сър Ланселот. И като се приближил до него, викнал:
	— Спри се, горделиви рицарю сър Кей, защото не ще минеш по-нататък току-тъй.
	Обърнал се тогава сър Ланселот и двамата затъкнали копия и връхлетели един срещу друг с все сила и копието на сър Гаутер се счупило, а сър Ланселот го ударил със своето и го повалил заедно с коня.
	И като видели сър Гаутер на земята, братята му рекли:
	— Онзи рицар не е сър Кей, защото е по-едър от него.
	— Залагам главата си — рекъл сър Гилмер, — че онзи рицар е убил сър Кей и му е взел коня и доспехите.
	— Каквато и да е истината — рекъл сър Арнолд, третият брат, — хайде сега да яхнем конете и да идем да избавим брат си, сър Гаутер, че иначе ще загине. И няма да ни бъде лесно да надвием онзи рицар, понеже, като съдя по вида му, той е или сър Ланселот, или сър Тристан, или благородният рицар сър Пелеас.
	Тозчас яхнали те конете и настигнали сър Ланселот. Насочил тогава сър Гилмер копието си и се втурнал към сър Ланселот, ала още с първия удар сър Ланселот го повалил и той изгубил свяст.
	— Благородни рицарю — рекъл сър Арнолд, — силна е десницата ти и струва ми се, че уби моите двама братя, та сърцето ми е изпълнено с омраза към теб. Знай, че ако можех да избегна двубоя с теб, без да опетня честта си, бих го сторил, ала достойнството ми повелява да последвам примера им, затова, рицарю, брани се!
	И тъй, те връхлетели един върху друг с такава сила, че копията им се строшили. Сетне изтеглили мечове и си разменили безчет настървени удари.
	Изправил се тогаз сър Гаутер, отишъл при брат си, сър Гилмер, и му рекъл:
	— Стани да помогнем на брат си сър Арнолд, който тъй храбро се сражава с онзи рицар.
	И веднага скочили те на конете си и се нахвърлили върху сър Ланселот. А той, като ги видял, нанесъл тежък удар на сър Арнолд, та го съборил от коня, а сетне замахнал към двамата братя и с два удара ги повалил наземи.
	Тогаз отново се надигнал сър Арнолд, макар да бил с окървавена глава, и се насочил към сър Ланселот.
	— Възпри ръката си — рекъл сър Ланселот, — бях недалеч от теб, сър Арнолд, когато те посветиха в рицарство и знам, че си храбър рицар, та не ми се ще да те убивам.
	— Сполай ви за добрината — отвърнал сър Арнолд. — И смея да кажа от мое име и от името на братята ми, че нямаме нищо против да се признаем за победени, ала искаме първо да узнаем името ви, тъй като виждаме, че не сте сър Кей.
	— Колкото за това, може и да е тъй, ала вие идете при кралица Гуиневир и я молете за милост и гледайте да бъдете при нея на Света троица и като се предадете като нейни пленници, кажете й, че сър Кей ви праща.
	Тогаз те се заклели, че ще изпълнят повелята му, и сър Ланселот продължил пътя си, а тримата братя си превързали един другиму раните доколкото могли.



>>	Глава 13
#	Как сър Ланселот се сражавал срещу четирима рицари на Кръглата маса и ги победил

	И тъй, сър Ланселот навлязъл в гъста гора и там, в тясна клисура, видял под един дъб четирима рицари от двора на крал Артур и те били сър Саграмор Похотливи, сър Ектор де Марис, сър Гауейн и сър Юуейн. И щом зърнали тези четирима рицари сър Ланселот, поради доспехите му помислили го за сър Кей.
	— Бога ми, ще изпитам силата на сър Кей — рекъл сър Саграмор и като взел копие в ръка, тръгнал към сър Ланселот.
	Видял го сър Ланселот и начаса го познал, затъкнал копие, насочил се насреща му и го ударил тъй силно, че и конят, и ездачът паднали наземи.
	— Гледайте, другари — рекъл сър Ектор, — гледайте го как удря. Този рицар е много по-едър от сър Кей. Сега ще видите как ще го сразя.
	И тъй, сър Ектор взел копие и препуснал към сър Ланселот и сър Ланселот го ударил през щита и пронизал рамото му, та и конят, и ездачът паднали наземи, а неговото копие останало здраво.
	— Бога ми — рекъл сър Юуейн, — онзи рицар там е много силен и аз съм сигурен, че той е убил сър Кей. Виждам, че никак няма да е лесно да го нападне човек.
	И с тези думи сър Юуейн взел копието си в ръка и препуснал към сър Ланселот. И сър Ланселот го познал, пресрещнал го насред пътя и така го ударил, че той се зашеметил и дълго не знаел къде се намира.
	— Добре виждам — рекъл сър Гауейн, — че ще трябва и аз да се сражавам с онзи рицар.
	Вдигнал той щит, взел здраво копие в ръка и сър Ланселот го познал. Препуснали тогаз двамата напред с цялата си мощ и всеки ударил с копието си другия в средата на щита. Ала копието на сър Гауейн се строшило, а сър Ланселот го блъснал със своето така свирепо, че конят му се търколил по гръб.
	И едва успял сър Гауейн да се измъкне изпод коня, сър Ланселот поел по пътя си, усмихнал се и рекъл:
	— Господ да поживи онзи, дето е направил туй копие, защото по-добро от него не съм държал в ръка.
	Тогаз четиримата рицари се събрали и взели да се утешават един другиго.
	— Какво ще кажете за този, дето ни срещна? — рекъл сър Гауейн. — С едно копие повали четирима ни.
	— Дявол го взел него — рекли останалите, — невиждана е мощта му.
	— Право казвате — отвърнал сър Гауейн, — невиждана е мощта му. Залагам главата си, че е сър Ланселот. Познавам го по ездата му. Ала нека си върви по пътя, защото, като стигнем в двора на крал Артур, всичко ще разберем.
	И с много мъка успели те да хванат отново конете си.



>>	Глава 14
#	Как сър Ланселот проследил една хрътка и влязъл подире й в замък, дето намерил мъртъв рицар, и как после една девица го помолила да излекува брат й

	Сега да ги оставим там и да разкажем за сър Ланселот, който дълго яздил през гъста гора, додето накрая зърнал една черна хрътка, която душела земята, сякаш е намерила дирята на ранен елен. И тръгнал той подир хрътката и скоро съгледал да се точи по пътеката кървава следа. И сър Ланселот поел по дирята. А хрътката все поглеждала назад и тъй прекосила едно голямо тресавище, ала сър Ланселот вървял все подир нея.
	И накрая сър Ланселот съзрял стар замък и хрътката изтичала натам и минала по моста. Минал след нея и сър Ланселот по този мост, а той бил вехт и прогнил; и като стигнал в голямата зала, видял да лежи на пода мъртъв рицар с благородно лице, а хрътката ближела раните му.
	Излязла тогаз отнейде една дама и взела да ридае и да кърши ръце, а сетне рекла:
	— О, рицарю, голяма скръб ми причини ти!
	— Защо говорите така? — запитал сър Ланселот. — Нищо лошо не съм сторил аз на този рицар, а хрътката ме доведе тук по кървавата диря. Затова, любезна господарко, не се гневете, тъй като горчиво скърбя за вашето нещастие.
	— Вярно е, сър — рекла тя, — зная, че не вие сте убили моя съпруг, защото този, дето извърши това, е тежко ранен и едва ли някога ще оздравее, в туй съм уверена.
	— Как се казваше съпругът ви? — запитал сър Ланселот.
	— Сър — рекла тя, — името му беше Гилберт Незаконородени и се славеше като един от най-храбрите рицари на света, а името на този, дето го уби, не зная.
	— Бог да ви дари утеха — рекъл сър Ланселот.
	И с тези думи си тръгнал и поел отново през гората. И срещнал там девица, която добре го познавала, и още отдалеч му викнала:
	— Добре се случи да ви видя, господарю. Заклевам ви в името на рицарската ви чест да помогнете на брат ми, който лежи тежко ранен и кръвта му не спира да тече, защото днес той се сражава със сър Гилберт Незаконородени и го уби в честен двубой, ала и сам бе тежко ранен. И тук наблизо в един замък живее дама, магьосница, и тя днес ми каза, че раните на брат ми не ще заздравеят, додето не намеря рицар, готов да иде в Гибелния параклис и да вземе оттам меча и кървавия покров, с който бил загърнат убитият рицар. И парче от този покров и мечът щели да изцелят раните на брат ми само с едно докосване.
	— Чудни неща ми разказвате — рекъл сър Ланселот, — ала все пак открийте ми името на брат си.
	— Сър — отвърнала тя, — името му е сър Мелиот де Логрис.
	— Това горчиво ме наскърбява — рекъл сър Ланселот, — защото той е мой другар и рицар на Кръглата маса, и за да му помогна, ще сторя всичко, което е по силите ми.
	— Щом е тъй, сър — рекла тя, — вървете все по този широк път и той ще ви изведе право при Гибелния параклис, а аз ще чакам тук, додето се върнете с божията помощ. И ако вие не успеете, не познавам друг рицар на земята, който ще може да излезе с чест от това приключение.



>>	Глава 15
#	Как сър Ланселот отишъл в Гибелния параклис и взел оттам парче от покрова ни един мъртвец, а също и меча му

	Тозчас поел на път сър Ланселот и като стигнал при Гибелния параклис, слязъл от коня и го вързал за една портичка. И щом влязъл в църковния двор, зърнал пред параклиса множество богато украсени щитове, обърнати с горната страна надолу, а не един от тези щитове сър Ланселот бил виждал по-рано на гърдите на храбри рицари. После съгледал трийсет грамадни рицари, цял ярд по-високи от кой да е друг човек, и те всички кривели лица и скърцали със зъби насреща му.
	И като видял сър Ланселот лицата им, обзел го смъртен страх, та в миг сложил щита пред гърдите си и изтеглил меч, готов да се сражава, понеже те до един носели черни доспехи и щитове и държали в ръце изтеглени мечове. Ала щом сър Ланселот понечил да се хвърли срещу тях, те се разпръснали на вси страни и му сторили път, та той придобил смелост и влязъл в параклиса. И царял вътре пълен мрак, понеже мъждукало само едно светилниче, ала и тъй сър Ланселот съзрял мъртвец, увит в копринен покров.
	Навел се тогава той и отрязал парче от този покров и в миг усетил земята под краката му да трепери, та се уплашил. И видял също да лежи до мъртвия рицар прекрасен меч, взел го и бързо излязъл от параклиса. И като се намерил отново в църковния двор, всички рицари му заговорили със страшен глас и рекли:
	— Рицарю сър Ланселот, остави този меч, иначе ще умреш.
	— Дали ще живея, или ще умра, не знам — отвърнал сър Ланселот, — ала знам, че с големи думи няма да ми го вземете, затова сражавайте се за него, ако искате.
	И тръгнал той напред, а те го пуснали да мине. И щом излязъл от църковния двор, срещнал една прекрасна девица и тя му рекла:
	— Сър Ланселот, остави този меч, иначе ще умреш.
	— Няма да го оставя — отвърнал сър Ланселот, — както и да ме молите.
	— Разумно постъпи — рекла тя, — понеже, ако бе оставил този меч, никога вече нямаше да видиш кралица Гуиневир:
	— Тогава трябва да съм глупец да оставя този меч — отвърнал сър Ланселот.
	— А сега, благородни рицарю — рекла девицата, — меля те, целуни ме веднъж.
	— Не — рекъл сър Ланселот, — да ме пази Бог от такова нещо.
	— Знай тогава, сър — отвърнала тя, — че ако ме бе целунал, туй щеше да бъде краят на земните ти дни, ала, уви, сега виждам — целият ми труд е бил напразен, защото наредих да построят този параклис само заради теб и заради сър Гауейн. Него успях да подмамя веднъж и тогава той се би с оня рицар, дето лежи мъртъв там в параклиса, сър Гилберт Незаконородени, и отсече лявата му ръка. И чуй какво ще ти кажа сега, сър Ланселот — любя те от седем години, ала открих, че никоя жена не може да спечели любовта ти освен кралица Гуиневир. И понеже не мога да ти се радвам, додето си жив, единствената ми радост на този свят бе надеждата да се сдобия с мъртвото ти тяло. Тогава щях да го напоя със смоли и благовонни и така да го пазя до сетния си дъх и всеки ден щях да те прегръщам и целувам, та да се топи от завист кралица Гуиневир.
	— Ето каква била истината — рекъл сър Ланселот. — Иисус да ме пази от злите ти вълшебства.
	И с тези думи той яхнал коня си и се отдалечил. И както се разказва в книгата, когато сър Ланселот си отишъл, тя тъй много се опечалила, че след две седмици умряла. А името й било Хелауес Магьосницата, владетелка на Черния замък*.
	[* _Хелауес_ — това е една от формите на името на прославената възлюбена на френския философ и теолог Абелар (1079–1142), Елоиза — Heloise.]
	Не след дълго сър Ланселот срещнал девицата, сестрата на сър Мелиот. И като го видяла, тя плеснала с ръце и заплакала от радост. Сетне двамата отишли в замъка, дето лежал сър Мелиот. И щом го зърнал сър Ланселот, познал го, макар да бил сив като пръст от загубената кръв.
	И когато сър Мелиот видял сър Ланселот, коленичил в нозете му и извикал:
	— О, господарю сър Ланселот, помогни ми!
	И сър Ланселот се спуснал към него и докоснал раните му с меча на сър Гилберт, а после изчистил раните му с парчето от покрова, в който бил увит сър Гилберт, и те тутакси зараснали, сякаш никога не ги е имало.
	Голяма била радостта им тогава и те нагостили сър Ланселот най-богато, а на сутринта сър Ланселот се простил с тях и заръчал на сър Мелиот:
	— Побързайте да идете в двора на крал Артур, тъй като наближава празникът Петдесетница и там, ако е рекъл Бог, ще ме намерите.
	И с тези думи те се разделили.



>>	Глава 16
#	Как, по молба на една дама, сър Ланселот хванал сокол и как тя го измамила

	И тъй, сър Ланселот пропътувал много непознати земи, прекосил блата и долини, додето най-подир случайно стигнал до един богат замък и тъкмо да го отмине, сторило му се, че чува да бият две камбани.
	И забелязал тогаз да лети над главата му сокол, устремен към висок бряст, а на краката му имало дълги каишки. Свил криле соколът и кацнал на бряста, ала каишките му се заплели в клоните, та когато понечил да литне отново, увиснал за краката. Видял всичко това сър Ланселот и разбрал, че хубавият сокол ще загине, та му домъчняло за него.
	Излязла тогаз от замъка една дама и със силен глас викнала:
	— О, Ланселот, Ланселот, ти, който си рицар над рицарите, помогни ми да хвана сокола си, тъй като, ако се загуби, моят господар ще ме убие, защото аз държах сокола, а той се отскубна от ръката ми и ако моят господар, съпругът ми, узнае, той е тъй избухлив, че ще ме погуби.
	— Как се казва съпругът ви? — запитал сър Ланселот.
	— Сър — рекла тя, — името му е сър Фелот, рицар на краля на Северна Галия.
	— Добре, любезна господарко, щом знаете името ми и ме заклевате в рицарската ми чест да ви помогна, ще направя каквото мога, за да хвана вашия сокол, макар че, Бог ми е свидетел, не ме бива много да се катеря, а дървото е твърде високо и с малко клони, за които да се хвана.
	И с тези думи сър Ланселот слязъл от коня и го вързал за ствола на дървото, а сетне помолил дамата да му свали доспехите. И щом се освободил от бронята, той си съблякъл дрехите, та останал само по риза и брич, и с много труд и усилия се покатерил по дървото, хванал сокола, вързал каишките му за голям прогнил клон и хвърлил сокола и клона на земята.
	Грабнала веднага дамата сокола в ръка и тозчас изскочил из близкия храсталак мъжът й, сър Фелот, в пълно въоръжение и с меч в ръка.
	— Рицарю Ланселот, хванах те най-сетне — рекъл той и спрял до ствола на дървото, готов да го убие.
	— Ах, господарко — рекъл сър Ланселот, — защо ме измамихте?
	— Тя стори само туй, което й заповядах — рекъл сър Фелот. — Затуй знай, че спасение няма — дошъл е часът да умреш.
	— Голям позор ще бъде за теб — рицар в пълно въоръжение — да убиеш с измама беззащитен човек — отвърнал сър Ланселот.
	— Не очаквай милост от мен — рекъл сър Фелот, — затуй спасявай се, ако можеш.
	— Истина ти казвам, позор ще е за теб — рекъл сър Ланселот, — ала щом не отстъпваш от намеренията си, вземи доспехите ми, а меча ми закачи на един клон, та да мога да го стигна, пък после се опитай да ме убиеш, ако можеш.
	— Не, не — отвърнал сър Фелот, — познавам те аз теб по-добре, отколкото си мислиш, и затова оръжие няма да получиш, ако зависи от мен.
	— Горко на рицаря, що трябва да умре без оръжие! — рекъл сър Ланселот.
	И тогаз огледал внимателно дървото и забелязал над главата си голям чепат клон без листа и го отчупил чак до стъблото. Сетне заслизал надолу и като видял къде стои конят му, скочил изведнъж зад него и се обърнал с лице към рицаря.
	Замахнал в миг сър Фелот яростно с меча, мислейки, че лесно ще го убие, ала сър Ланселот отбил удара с клона, а сетне го стоварил с такава сила върху главата на сър Фелот, че той паднал в несвяст на земята… Тозчас сър Ланселот взел меча от ръката на рицаря и му отсякъл главата.
	Тогаз дамата извикала:
	— Горко ми! Защо уби моя съпруг?
	— Сама сте си виновна — отвърнал сър Ланселот, — тъй като с измама и коварство искахте да ме убиете, ала ето че съдбата се обърна срещу двама ви.
	И паднала тя тогава в несвяст, сякаш бил дошъл сетният й час. А сър Ланселот грабнал доспехите си и побързал да се въоръжи, тъй като се опасявал да не го нападнат отново, защото замъкът на рицаря бил съвсем наблизо. И веднага щом се приготвил, той яхнал коня и потеглил, и благодарил на Бога, че се е избавил жив от това приключение.



>>	Глава 17
#	Как сър Ланселот срещнал един рицар, който гонел жена си, за да я убие, и какво му казал

	И тъй, прекосил сър Ланселот много пусти земи, минал през блата и дива пустош. И както яздел през дълбока долина, видял рицар, който гонел една дама с гол меч в ръка, за да я убие. И случило се тъй, че тъкмо преди рицарят да я посече, тя извикала на сър Ланселот и го помолила да я избави.
	Щом сър Ланселот видял това нечестиво дело, изпречил се с коня си помежду им и рекъл:
	— Рицарю, срам и позор на името ти! Защо искаш да убиеш тази дама? Ти позориш себе си и цялото рицарство.
	— С какво право се месиш между мен и съпругата ми? — отвърнал рицарят. — Ще я убия, на макар и пряко волята ти.
	— Няма да ти се удаде — рекъл сър Ланселот, — защото преди това ще трябва да се сражаваш с мен.
	— Сър — рекъл рицарят, — не постъпваш правилно, тъй като тази дама ми изневери.
	— Не е вярно — рекла дамата, — той ме клевети от ревност, защото обичам и ценя своя братовчед, както подобава между близки роднини. Кълна се пред Бога, че не сме влезли в грях. Затуй, сър, понеже се славиш като най-достойния рицар на света, моля те, в името на рицарската ти чест да ме защитиш и да ме спасиш. И знай, че каквото и да му кажеш, той ще ме убие, защото е безмилостен.
	— Не бойте се — рекъл сър Ланселот, — няма да успее.
	— Сър — рекъл рицарят, — додето съм пред очите ви, няма да престъпя вашата воля.
	И тъй, поели те по пътя и сър Ланселот тръгнал от едната страна, а тя от другата. Ала не минало много време и рицарят рекъл на сър Ланселот да се обърне и да погледне назад и казал:
	— Сър, някакви въоръжени хора препускат подире ни.
	Тогаз сър Ланселот се обърнал, без да подозира измамата, и изведнъж рицарят се озовал до дамата и в миг й отрязал главата.
	И когато сър Ланселот видял какво е сторил, викнал му:
	— Измамнико, ти ме опозори навеки!
	И тозчас сър Ланселот скочил от коня и изтеглил меча си да го убие, а другият се проспал на земята, обвил с ръце нозете на сър Ланселот и замолил за милост.
	— Засрами се, коварни рицарю — рекъл сър Ланселот, — не чакай пощада от мен, а стани и се сражавай.
	— Не — отвърнал рицарят, — няма да стана, додето не обещаеш да ме пощадиш.
	— Чуй какво ще ти предложа — рекъл сър Ланселот. — Аз ще сваля бронята си и ще остана само по риза и с меч в ръка. И ако можеш да ме убиеш, навеки ще си изкупил вината си.
	— Не, сър — рекъл сър Педивер, — не съм съгласен.
	— Добре тогава рекъл сър Ланселот, — вземи трупа на тази дама, а също и главата й и се закълни в меча ми, че ще ги носиш на гръб без минута отдих, додето стигнеш при кралица Гуиневир.
	— Сър — отвърнал той, — заклевам се, че ще го сторя.
	— Кажи ми сега името си — рекъл сър Ланселот.
	— Сър, името ми е Педивер.
	— В злощастен час си се родил, рицарю — рекъл Ланселот.
	И тъй, тръгнал Педивер с трупа и главата на дамата и намерил кралицата при крал Артур в Уинчестър*, та й разказал цялата истина.
	[* Според Малори Уинчестър е сегашното име на Артуровия Камелот.]
	— Рицарю — рекла кралицата, — това е ужасна и позорна постъпка и голямо оскърбление за честта на сър Ланселот, макар че славата му се носи из близки и далечни страни. Затуй чуй какво изкупление ти определям: направи каквато можеш носилка и отиди с трупа на тази дама при папата в Рим, та той ще ти наложи епитимия за позорните ти дела. И дето те завари нощта, втори път не замръквай, а легнеш ли си, мъртвото тяло да лежи до теб.
	Заклел се той да изпълни всичко и се отправил на път. И както се разказва във френската книга, стигнал най-подир в Рим и папата му наредил да се върне при кралица Гуиневир, а дамата му била погребана в Рим по волята на папата. И от този ден насетне сър Педивер живял много добродетелно и станал свят човек и отшелник.



>>	Глава 18
#	Как сър Ланселот се завърнал в двора на крал Артур и как всички разправили за славните му дела и подвизи

	Сега да продължим разказа за сър Ланселот от Езерото, който се завърнал преди празника Петдесетница, та и кралят, и целият двор безмерно се зарадвали на завръщането му. И когато сър Гауейн, сър Юуейн, сър Саграмор и сър Ектор де Марис видели сър Ланселот в доспехите на сър Кей, разбрали, че той е бил рицарят, що ги повалил всички с едно копие. И тогава много се смели и веселили. Сетне един подир друг взели да се връщат и рицарите, които сър Таркуин държал като затворници, и всички отдали почит и възхвала на сър Ланселот.
	И когато сър Гахерис ги чул да говорят, рекъл:
	— Аз видях цялото сражение от начало до край.
	И разказал той на крал Артур как било всичко и че сър Таркуин бил най-силният рицар на света, ако изключим сър Ланселот. И там присъствали мнозина рицари, на брой почти шейсет, които потвърдили думите му.
	После сър Кей разказал на краля как сър Ланселот го спасил, когато щели да го убият.
	— И той накара рицарите да се признаят за победени от мен, а не от него.
	И тримата рицари били там и потвърдили думите му.
	— И кълна се в Иисуса Христа — рекъл сър Кей, — понеже сър Ланселот взе моите доспехи и ми остави своите, аз пътувах дотук съвсем необезпокояван и никой не пожела да се бие с мен.
	Скоро след това дошли и тримата рицари, които се сражавали със сър Ланселот при дългия мост. И те също се предали като пленници на сър Кей, ала той отрекъл да ги е виждал и казал, че никога не се е бил с тях.
	— Ала ще ви успокоя — рекъл сър Кей, — защото ей там стои сър Ланселот, който ви победи.
	И като разбрали това, те се зарадвали.
	И сетне дошъл сър Мелиот де Логрис и разказал на краля как сър Ланселот го спасил от смърт.
	И тъй станали известни всичките му дела, а също и как четирите кралици магьосници го пленили и как бил спасен от дъщерята на крал Багдемагус. Узнали в двора и за бойните подвизи на сър Ланселот в битката между двамата крале, а именно между краля на Северна Галия и крал Багдемагус, защото сър Гахалантин разкрил цялата истина, а също сър Мадор де ла Порт и сър Мордред, които участвали в същия турнир.
	Дошла после дамата, която видяла как сър Ланселот ранил Белеус при шатъра. И по молба на сър Ланселот сър Белеус бил посветен за рицар на Кръглата маса.
	И тъй, в онези дни сър Ланселот се прославил като най-достойния рицар на света и бил почитан от всички — от краля до последния селяк.

#	Тук свършва славният разказ за сър Ланселот от Езерото, който чухте в VI книга, и започва разказът за сър Гарет от Оркни, когото сър Кей нарекъл Бомен, и това е Книга седма.






>	Книга седма

>>	Глава 1
#	Как Бомен* пристигнал в двора на крал Артур и го помолил да изпълни три негови желания
	[* За историята на рицаря Бомен (Красноръки) не са открити нито френски, нито английски източници. Даденото му от сър Кей на подбив прозвище Красноръки може да се тълкува и като „човек с добри, сръчни ръце“, „храбър, справедлив човек“, тъй като първият елемент (фр. „beau“) освен „красив“ значи и „добър, храбър, справедлив“.]

	Събрал крал Артур всички рицари на Кръглата маса и наредил Петдесетница да се празнува в замъка на един град, наричан в онези времена Кинкенадон* и разположен сред песъчливите земи близо до Уелс. И имал кралят обичай тъкмо на Петдесетница от всички други празници през годината да не сяда да се храни, преди да види с очите си някое велико чудо или поне да чуе разказ за него. И заради този обичай много народ се стичал при крал Артур и всеки гледал да го смае с необикновени приключения на този ден. И тъй, малко преди пладне на Петдесетница сър Гауейн видял от прозореца трима рицари на коне, следвани пешком от едно джудже, и тримата мъже слезли от конете, а джуджето държало поводите им. И единият от тримата бил по-висок на ръст от другите двама с около две стъпки.
	[* _Кинкенадон_ — някогашна римска крепост близо до връх Сноудън в Северен Уелс. Разрушена още в IV в. от н.е., тя станала в народното въображение, както други подобни развалини, средище на легендарни събития, свързани с артуровския цикъл. Самото название Кинкенадон вероятно представлява своеобразно преиначаване на името на върха Сноудън — Snowdon, англо-нормандска форма — Sinadon.]
	Отишъл тогава сър Гауейн при краля и рекъл:
	— Сър, идете да обядвате, защото скоро ще научите за едно странно приключение.
	И Артур седнал да обядва с много други крале. И там били всички рицари на Кръглата маса освен тези, дето били пленени или убити в сражение. На този голям празник винаги попълвали броя им до сто и петдесет, та да бъдат заети всички места около Кръглата маса.
	И ето че скоро влезли в залата двама мъже в богати и пищни одежди, а на раменете им се облягал най-снажният и красив младеж, какъвто били виждали, и бил той висок и широкоплещест и с красиво лице, и имал най-хубавите и най-големите ръце, каквито били виждали, ала пристъпвал така, сякаш не можел да върви, нито дори да стои прав, ако не се обляга на раменете на другарите си. И щом Артур го видял, настъпила тишина и им сторили път, та тримата се приближили до високия престол на краля, без дума да продумат.
	Тогаз младежът се отдръпнал крачка назад, изправил се пъргаво и рекъл:
	— Кралю Артур, Бог да благослови вас и храбрите ви другари и най-вече рицарите на Кръглата маса. Чуйте по каква причина съм дошъл тук: дойдох да моля и да искам да изпълните три мои желания, и знайте, че те не са неразумни, не ще накърнят вашето достойнство и чест и не ще ви причинят никаква вреда и загуба. И първата милост и дар ще искам сега, а другите два дара ще поискам след една година там, дето наредите да се празнува този ден.
	— Искай — отвърнал Артур — и ще получиш исканото.
	— Сър, ето молбата ми за този празник — да ме храните и поите до насита през тези дванайсет месеца, а догодина на същия ден ще поискам другите дарове.
	— Любезни ми синко — рекъл Артур, — съветвам те да искаш нещо повече, защото туй, дето го искаш, е твърде малко, а сърцето ми подсказва, че произхождаш от достоен род, и ако не съм изпаднал в тежка заблуда, уверен съм, че не след дълго ще се прославиш като много достоен мъж.
	— Сър — рекъл той, — може и да е така, ала аз вече казах какво искам.
	— Добре — рекъл кралят, — ядене и пиене ще имаш достатъчно. Това никому не съм отказвал, бил той приятел или враг. Ала искам да знам името ти.
	— Не бих могъл да ви го кажа — рекъл той.
	— Много чудно е това, че не си знаеш името — рекъл кралят, — а пък си най-личният младеж, когото съм виждал.
	Тогаз кралят го предал на грижите на сенешала сър Кей и наредил да му дават най-хубава храна и пития и да го облекат и настанят като син на лорд.
	— Няма нужда да правим такива разходи за него — рекъл сър Кей, — защото той несъмнено е роден селяк и няма да стане достоен мъж, тъй като, ако бе от благородна кръв, щеше да ви поиска кон и доспехи, а той пожела туй, което подхожда на човек като него. И понеже няма име, аз ще му дам име и то ще бъде Бомен, сиреч Красноръки. И ще го заведа в готварницата и там всеки ден ще яде тлъсти гозби, та до края на годината ще стане тлъст като шопар.



>>	Глава 2
#	Как сър Ланселот и сър Гауейн се разгневили на сър Кей, задето се подиграва на Бомен, и как дошла девица, за да търси рицар, който да се сражава за една дама

	Разгневил се тогава сър Гауейн люто, а още повече сър Ланселот и рекъл на сър Кей да престане да се подиграва на младежа:
	— Защото съм готов да заложа главата си, че ще стане много достоен мъж.
	— Оставете тези думи — отвърнал сър Кей, — това няма да го бъде, понеже туй, което поиска, показва какъв е.
	— Внимавайте — рекъл сър Ланселот, — вие извадихте прякор и на славния рицар сър Брюнор, брата на сър Динадан, и го нарекохте Криводрешко*, а сетне големи беди се струпаха на главата ви заради туй.
	[* _Криводрешко_ — вж. Книга девета.]
	— Колкото за това — рекъл сър Кей, — сега няма да бъде същото. Защото сър Брюнор търсеше слава, а този иска само хляб, пития и гозби. И залагам живота си, че е отгледан по милост в някой манастир, дето не им е стигало яденето и пиенето, та затова е дошъл тук да търси прехрана.
	И тъй, сър Кей му рекъл да си намери място и да седне да яде. Тогава Бомен отишъл до вратата на залата и се настанил сред децата и младежите и се нахранил, мрачен и безмълвен. И след пира сър Ланселот го поканил в покоите си, та да се наяде и напие до насита, а същото сторил и сър Гауейн, ала колкото и да го канели, Бомен отказал и на двамата, понеже не желаел да престъпи волята на сър Кей.
	И що се отнася до сър Гауейн, той имал причина да му предлага подслон, ядене и пиене, защото чрез това предложение говорела кръвта, която течала в жилите им, тъй като младежът му бил по-близък сродник, отколкото можел да предполага*. А сър Ланселот постъпил така поради голямото си благородство и учтивост.
	[* _Бомен_ се оказва най-малкият брат на сър Гауейн, на име Гарет. За произхода на този нов за Артуриадата сюжет има различни предположения. Според някои учени самият герой е вариант на Гауейн (Geauvains — Beaumains с англо-нормандска етимологизация), а според други Малори е използвал като прототип на героя си действително историческо лице, своя съвременник Ричард Бийчам, граф Уорик (Richard Beauchcamp).]
	И тъй, настанили го в готварницата и нощувал там, дето спели слугите. Така изтраял той цяла година и ни веднъж не обидил ни мъж, ни дете, а бил скромен и кротък. А щом чуел, че ще има двубои между рицари, винаги ходел да гледа, ако му разрешат. И сър Ланселот все му давал жълтици и дрехи, а също и сър Гауейн. И когато ставали състезания, участвал и той и никой не можел да хвърли ни камък, ни цепеница* по-далеч от него — той все имал два ярда преднина. Тогаз сър Кей казвал:
	[* _… ни камък, ни цепеница…_ — Става дума за игри, в които участва простолюдието, тъй като един слуга в готварницата не може и да помисли да се включи в рицарски игри. И до днес в Шотландия надхвърляне с цепеница е популярен спорт.]
	— Как ви се струва моето момче от готварницата?
	И тъй, минало се време и дошъл празникът Света троица. Този път кралят го ознаменувал в Карлеон с подобаваща тържественост, както правел всяка година. Ала на Света троица кралят не сядал да яде, додето не се случи някое необикновено приключение.
	Явил се най-сетне един оръженосец пред краля и рекъл:
	— Сър, можете да седнете да се храните, защото насам идва девица и ще чуете от нея за необикновени приключения.
	Тогаз кралят се зарадвал и се настанил край трапезата. Тозчас влязла в залата една девица, поздравила краля и го помолила за помощ.
	— За кого? — запитал кралят. — Какво се е случило?
	— Сър — отвърнала тя, — господарката ми е почтена и знатна дама, ала един злодей обсажда замъка й, та тя не смее да излезе. И тъй като тук са събрани най-благородните рицари на света, дойдох при вас да моля за помощ и подкрепа.
	— Как се нарича господарката ви и в кои земи живее, и кой е онзи, дето е обсадил замъка й, и как се нарича?
	— Кралю — рекла тя, — колкото за името на моята господарка, не ще го узнаете сега, ала ще ви кажа, че тя е дама много достойна и има големи владения, а що се отнася до злодея, който обсажда замъка й и опустошава земите й, той се нарича Червения рицар от Червените ливади.
	— Не го познавам — рекъл кралят.
	— Сър — рекъл сър Гауейн, — аз го познавам добре. Той е един от най-опасните рицари на света и казват за него, че имал сила за седмина, та веднъж едва се отървах жив от удара му.
	— Любезна девице — рекъл кралят, — не един от тези рицари би сторил всичко, което е по силите му, за да избави господарката ви, ала тъй като не желаете да ни откриете нито как се казва, нито къде живее, не ще разреша на моите рицари да дойдат с вас.
	— Е, тогава ще трябва да диря помощ другаде — рекла девицата.



>>	Глава 3
#	Как Бомен поискал да защити дамата в битка, как кралят му разрешил и как Бомен помолил сър Ланселот да го посвети в рицарство

	При тези думи пред краля застанал Бомен, додето девицата била още там, и рекъл:
	— Кралю, Господ да ви благослови за добрината ви. От една година вече съм в готварницата, дето нищо не ми липсваше. А сега дойде време да поискам останалите два дара.
	— Искай и, заклевам се, всичко ще получиш — отвърнал кралят.
	Сър, ето какви са тези два дара: първо — да ми разрешите да изпитам силите си в това приключение с девицата, защото то по право се пада на мен.
	— Тъй да бъде — рекъл кралят, — разрешавам ти.
	— А после, сър, ето какъв е вторият дар — да заповядате на сър Ланселот от Езерото да ме посвети в рицарство, защото искам той и никой друг да стори това. И когато потегля на път, моля ви той да тръгне подир мен и да ме посвети в рицарство, когато го помоля.
	— Всичко туй ще бъде изпълнено — рекъл кралят.
	— Срам и позор! — рекла девицата. — Нима ще поверите честта ми на този слуга от готварницата?
	И тъй, разгневила се тя, яхнала коня и напуснала двора.
	Явил се тогаз един слуга при Бомен и му казал, че конят и доспехите му са пристигнали. И джуджето му допеело всичко, което му било нужно, и нищо не липсвало, та всички в двора се чудели откъде има такива разкошни одежди. Когато се въоръжил, малцина били тъй напети като него. Тогаз влязъл той в залата и се сбогувал с крал Артур, сър Гауейн и сър Ланселот. И помолил сър Ланселот да тръгне след него. Сетне излязъл, яхнал коня си и препуснал подир девицата.



>>	Глава 4
#	Как Бомен потеглил на път, как взел копието и щита на сър Кей и как се сражавал със сър Ланселот

	И мнозина излезли да го изпроводят и видели, че има прекрасен кон със златоткано покривало, ала е без щит и копне.
	Тогаз сър Кей казал пред всички в залата:
	— Ще тръгна подир мойто момче от готварницата да видя дали няма да разбере, че съм нещо повече от него.
	А сър Ланселот и сър Гауейн му рекли:
	— По-добре си стой вкъщи.
	Ала сър Кей се стегнал за път, яхнал коня си, взел си копието и поел след него. И тъкмо когато Бомен настигнал девицата, сър Кей също го настигнал и рекъл:
	— Ей, Бомен, не ме ли познаваш кой съм?
	Тогаз той обърнал коня си и познал сър Кей, който му бил причинил толкова унижения, както вече разказахме.
	— Познавам те — рекъл Бомен, — ти си най-невъзпитаният рицар в двора, затуй пази се от мен!
	Тогаз сър Кей затъкнал копне и се втурнал право срещу него, ала Бомен бързо го пресрещнал с меч в ръка и като отбил копието с меча си, с един удар го промушил в ребрата, та сър Кей паднал като мъртъв на земята. Сетне Бомен слязъл от седлото, взел щита и копието на сър Кей, яхнал пак коня си и отново тръгнал на път.
	Всичко туй видели джуджето, а също и девицата. И Бомен заповядал на джуджето да яхне коня на сър Кей и то го възседнало. В туй време ги настигнал сър Ланселот и той му предложил да се сражават. Приготвили се двамата за бой и връхлетели един връз друг с такава сила, че паднали на земята и здраво се натъртили. Тогаз сър Ланселот станал и му помогнал да се измъкне изпод коня си. Сетне Бомен захвърлил щита и предложил на сър Ланселот да се сражават пешком. И тъй те се били като два глигана, дебнейки се от вси страни, почти цял час, и сър Ланселот усетил колко е силен и се чудел на мощта му, защото Бомен се сражавал като великан, а не като рицар, и бил крайно издръжлив и опасен в боя. И сър Ланселот тъй дълго се сражавал с него, че се уплашил да не се посрами, та рекъл:
	— Бомен, не се бийте тъй настървено, понеже между нас няма толкова важен повод за борба, та да не сложим сега край на двубоя.
	— Прави думи изрекохте — отвърнал Бомен, — ала ми е драго да чувствам силата ви, и все пак, благородни господарю, не аз предложих да спрем.



>>	Глава 5
#	Как Бомен казал името си на сър Ланселот, как сър Ланселот го посветил в рицарство и как той настигнал дамата

	— Бог ми е свидетел — рекъл сър Ланселот, — кълна се, че употребих всичката си сила и умение, за да не се посрамя в тази битка, и затуй не се бойте от никой рицар на света.
	— Вярвате ли, че мога наистина да устоя срещу изпитан в битки рицар?
	— Да — отвърнал Ланселот, — ако се биете така, както се бихте сега с мен, готов съм да се закълна в това.
	— Тогаз, моля ви — рекъл Бомен, — посветете ме в рицарство.
	— Съгласен съм, ала първо трябва да ми кажете името си и от кой род сте — рекъл Ланселот.
	— Сър, ако обещаете да го запазите в тайна, ще ви кажа всичко — отвърнал Бомен.
	— Тъй да бъде — рекъл сър Ланселот, — заклевам се, че няма да го издам, додето вие сам не откриете истината пред всички.
	— Сър — рекъл той, — името ми е Гарет и съм брат на сър Гауейн, от същия баща и същата майка.
	— Ах, сър — рекъл сър Ланселот, — сега още повече се радвам, отколкото преди, защото открай време бях уверен, че сте от издигнат род и не сте дошли в двора ни за ядене, ни за пиене.
	И тогаз сър Ланселот го посветил в рицарство, а сетне сър Гарет го помолил да не го следва повече я да го остави да върви по пътя си.
	И тъй, сър Ланселот потеглил назад и като се върнал при сър Кей, заръчал да го занесат у дома върху щита му и едва му спасили живота. И всички укорили сър Кей, а пък сър Гауейн и сър Ланселот му рекли, че не е негова работа да се надсмива над един млад човек, защото не знае от какъв род е и защо е дошъл в двора. И тъй, да оставим сега сър Кей и да се върнем при Бомен.
	Настигнал той най-подир девицата, а тя му рекла:
	— Какво дириш тук? Целият вониш на готварница, дрехите ти са омазани с маста и лойта, дето са ти давали по милост в готварницата на крал Артур. Да не мислиш, че ще те приема заради туй, че погуби оня рицар? Не се надявай, защото ти го уби подло и по нещастна случайност. Затова връщай се назад, омразен слуга от готварницата. Добре те познавам кой си и ще ти кажа, че сър Кей те нарече Бомен. За мен ти не си нищо повече от един простак и мързеливец, дето върти шишове и мие лъжици.
	— Девице — отвърнал Бомен, — приказвайте си каквото щете, ала аз няма да ви оставя, защото обещах на крал Артур да приема това приключение — или ще заслужа чест в него, или ще умра.
	— Засрами се, долен слуга, за теб ли е това приключение? Такова чудо ще срещнеш там, че няма да посмееш да го погледнеш в лицето въпреки всички тлъсти гозби, дето си ял на вечеря.
	— Ще се опитам — рекъл Бомен.
	И както яздели през гората, зърнали един човек, който бягал с все сила.
	— Къде отиваш? — рекъл Бомен.
	— О, господарю — викнал той, — помогни ми, защото тук наблизо в една клисура се крият шестима разбойници и хванаха те господаря ми и го вързаха, та се боя, че ще го убият.
	— Заведи ме там — рекъл Бомен.
	И тъй, поели те заедно и скоро стигнали при вързания рицар. Втурнал се тогаз Бомен сред разбойниците, ударил смъртно единия, после втория, с третия удар убил още един, а останалите трима хукнали да бягат, ала той препуснал подире им и ги настигнал. Тогава те се обърнали и нападнали настървено Бомен, ала накрая той убил и тях, върнал се назад и развързал рицаря. И рицарят му благодарил и го помолил да иде с него в замъка му, който бил наблизо, та там достойно да го възнагради за сторената добрина.
	— Сър — рекъл Бомен, — не искам награда. Днес бях посветен в рицарство от благородния сър Ланселот, затова не желая друга награда освен божията милост. Пък и трябва да следвам тази девица.
	И когато се доближил до нея, тя му казала да се махне.
	— Защото цял вониш на гозби. Да не мислиш, че ми е драго да те гледам? Знай, че туй, дето го извърши, беше случайно, ала скоро ще видиш нещо, което ще те накара да обърнеш коня си назад, и то бързо-бързо.
	Тогава същият рицар, когото Бомен спасил от разбойниците, препуснал след девицата и я поканил да нощува при него. И понеже вече мръквало, девицата тръгнала с него към замъка му и там ги посрещнали най-гостоприемно, а на вечеря рицарят поканил Бомен да седне срещу девицата.
	— Срамота! — рекла тя. — Благородни рицарю, много сте нелюбезен, като слагате един слуга от готварницата срещу мен, защото на него повече му приляга да коли свине, нежели да седи до дама от благородно потекло.
	Тогаз рицарят се засрамил от нейните думи и го сложил да вечеря на една странична маса, а сам седнал срещу него и така до късно се гощавали и се веселили, а сетне добре си починали.



>>	Глава 6
#	Как при един брод Бомен се сражавал с двама рицари и ги убил

	На сутринта двамата се сбогували с рицаря, благодарили му и като поели отново на път, яздили, додето стигнали вековна гора. И имало там широка река и само един брод, а на отвъдния бряг стояли двама рицари, готови да ги спрат.
	— Какво ще кажеш? — запитала девицата. — Ще премериш ли сили с онези рицари, или ще обърнеш коня си назад?
	— Не — рекъл Бомен, — няма да обърна коня си назад, дори да имаше още шест.
	И тозчас нагазил смело във водата и насред реката го пресрещнал единият рицар, та копията и на двамата се строшили в ръцете им, а сетне извадили мечове и заудряли с тях. Ала най-подир Бомен го ударил по шлема с такава сила, че той се зашеметил, паднал във водата и се удавил. После Бомен пришпорил коня си към брега, дето другият рицар се нахвърлил насреща му и счупил копието си, и тогава двамата извадили мечове и дълго се били. Най-накрая Бомен разцепил шлема и главата му чак до раменете и като се върнал при девицата, казал й, че може да продължи пътя си.
	— Колко жалко! — рекла тя. — Един прост слуга да сполучи да погуби двама тъй юначни рицари! Сигурно смяташ, че си проявил кой знае каква храброст, ала не е така, защото на първия рицар конят се спъна и той се удави във водата, а не загина от твоята сила и мощ. А колкото за втория, ти по една случайност се доближи откъм гърба му и за зла чест го уби.
	— Девице — рекъл Бомен, — приказвайте каквото си щете, ала с когото и да се бия, уповавам се Богу да си получи заслуженото, преди да се разделим. Затуй не ме е грижа какво приказвате, стига да успея да защитя господарката ви.
	— Срам и позор, долен слуга! Знай, че скоро ще срещнеш рицари, дето ще те научат да не се хвалиш толкоз.
	— Любезна девице, говорете ми по-учтиво, а за другото не ме е грижа, защото каквито и да са тези рицари, все ми е едно и не се боя от тях.
	— Аз го казвам и за твое добро — рекла тя, — за да можеш да се върнеш, преди да си се посрамил, защото, ако ме последваш, свършено е с теб, понеже виждам, че всичките ти победи са плод на случайност, а не са дело на силата на ръцете ти.
	— Тъй да бъде, девице, приказвайте каквото щете, ала дето идете вие, там ще вървя и аз.
	И тъй, яздил Бомен е тази дама, додето станало време за вечерня, а тя все го хокала и нито за миг не млъквала. И стигнали те най-подир до една черна ливада, дето растяла черна глогина и от едната й страна висяло черно знаме, а от другата — черен щит и до него имало черно копие, здраво и дълго, едър черен кон, целият покрит е коприна, и черен камък лежал там наблизо.



>>	Глава 7
#	Как Бомен се сражавал с рицаря от Черните ливади и се бил с него, додето той паднал и умрял

	Седял на камъка рицар в черна броня и името му било Рицаря от Черните ливади. И щом девицата го видяла, рекла на Бомен да бяга в долината, додето е време, защото конят на рицаря не бил оседлан още.
	— Сполай ви! — отвърнал Бомен. — Вие искате да ме изкарате страхливец.
	И когато девицата се приближила до Черния рицар, той й проговорил и рекъл:
	— Този рицар ли водите от двора на крал Артур за свой защитник?
	— Не, благородни рицарю — отвърнала тя, — той е само прост слуга от готварницата, когото по милост хранели там.
	— Тогава защо язди в такава премяна? — запитал рицарят. — Срамота е да ви придружава такъв човек.
	— Сър, не мога да се избавя от него — рекла тя, — защото той язди с мен пряко волята ми. Дано Бог ви даде сила да го прогоните или убиете, понеже този злощастен слуга вече стори много злини — видях го как по зла случайност уби двама рицари при борда на реката, а и други дела извърши преди това, все чудни и все по зла случайност.
	— Чудно ми е — рекъл Черния рицар, — че изобщо се е намерил достоен рицар, който да се сражава с него.
	— Не го познават — отвърнала девицата — и понеже язди с мен, вземат го за мъж от достоен род.
	— Може и да е тъй — отвърнал Черния рицар, — ала макар да казвате, че не е от достоен род, той е напет и ми се вижда силен мъж. Ала ето какво ще направя за вас — ще го сваля да върви пешком, а коня и доспехите му ще взема, защото би било позор за мен да му сторя по-голямо зло.
	И когато Бомен чул думите му, рекъл:
	— Благородни рицарю, твърде лесно се разпореждаш с коня и доспехите ми, ала да знаеш, че щеш не щеш, ще мина през тези ливади пряко волята, ти. И ни кон, ни доспехи ще получиш от мен, ако не ги спечелиш с ръцете си. Затова нека да видим какво можеш.
	— Виж ти! — рекъл Черния рицар. — Чуй ме сега добре — остави тази дама на мира, тъй като не подхожда на прост слуга да язди с такава дама.
	— Лъжеш — рекъл Бомен, — аз съм роден благородник, и то от по-издигнат род от теб, и ще го докажа в бой.
	И тъй, те се поотдалечили един от друг люто разгневени, а после пришпорили конете си и връхлетели като гръм и копието на Черния рицар се прекършило, а Бомен го пробол и от двете страни и едва тогаз копието му се счупило, та дръжката останала да стърчи от гърдите на рицаря. Въпреки това Черния рицар изтеглил меч, нанесъл му тежки удари и зле ранил Бомен. Ала най-подир, след час и половина, Черния рицар паднал в несвяст от коня и умрял.
	И като видял Бомен колко са хубави доспехите и конят му, слязъл, облякъл доспехите, качил се на коня му и поел след девицата.
	Съгледала го тя да се приближава и рекла:
	— Махни се оттук, готварски слуга, че вятърът донася вонята на омазнените ти дрехи и ме задушава. Жалко, че един прост слуга случайно уби такъв славен рицар, ала причината за всичко туй се крие в прекомерното ти щастие. Знай все пак, че тук наблизо живее един рицар, който ще ти плати с лихва за сторените злини, затуй съветвам те, бягай.
	— Може да се случи да ме победят или убият — отвърнал Бомен, — ала предупреждавам ви, любезна девице, че няма да избягам от вас, нито ще ви оставя, каквото и да приказвате. Вие все предричате, че ще ме убият или победят, ала всеки път се случва тъй, че аз оставам жив, а те лежат на земята. И затова добре ще е да престанете по цял ден да сипете обиди върху ми, защото аз не ще се отделя от вас до края на това приключение, освен ако падна убит или наистина ме надвият. Затуй вървете си по пътя, пък аз ще ви следвам, каквото и да стане.



>>	Глава 8
#	Как братът на убития рицар срещнал Бомен и се сражавал с него, ала накрая се предал

	И както яздели те заедно, видели да идва насреща им рицар и всичко по него било зелено — и доспехите, и покривалото на коня му. Приближил се той до девицата и попитал:
	— Рицарят, дето водите със себе си, моят брат Черния рицар ли е?
	— Не, не — рекла тя, — този злочест слуга от готварницата уби по зла случайност брат ви.
	— Уви! — рекъл Зеления рицар. — Колко жалко, че такъв благороден рицар е убит по зла случайност, и то, както казвате, от ръката на един прост слуга. Аха, изменнико — обърнал се Зеления рицар към Бомен, — ще умреш ти затуй, че си убил брат ми. Той се славеше като благороден рицар и името му бе сър Перкард.
	Не ме е страх от заплахите ти — рекъл Бомен, — защото трябва да знаеш, че го убих в честен двубой, а не чрез измама.
	Тозчас грабнал Зеления рицар един рог, който висял на близката глогина, и три пъти го надул страховито. И дошли в миг две девици и бързо го въоръжили. А после яхнал едър кон и взел зелен щит и зелено копие.
	И втурнали се тогаз двамата с все сила един срещу друг и копията им се прекършили в ръцете им, а сетне изтеглили мечове и започнали да си нанасят тежки удари и люти рани. Пришпорил най-сетне Бомен коня си и блъснал коня на Зеления рицар отстрани, та той рухнал наземи, ала Зеления рицар пъргаво се изправил на крака и се приготвил за отбрана. Видял туй Бомен и тозчас скочил от седлото и дълго се сражавали те, понеже били яки воини, и кръвта се ляла като река.
	Приближила се тогаз девицата и рекла:
	— Господарю мой Зелени рицарю, срамота е да се биете толкоз дълго с този прост слуга. Уви, позор е, че носите името рицар, а позволявате на този хлапак да ви надвие, както плевел задушава житото.
	При тези думи Зеления рицар се засрамил и ударил Бомен с такава сила, че разцепил щита му от горе до долу. Когато Бомен видял, че щитът му е разцепен на две, позасрамил се заради този удар и заради приказките на девицата. Замахнал и така стоварил меча си върху шлема на рицаря, та той паднал на колене. Хвърлил се в миг Бомен върху му и го търколил на земята. Тогаз Зеления рицар взел да проси пощада, признал се за победен и замолил Бомен да не го убива.
	— Напразни са всичките ти молби — отвърнал Бомен, — ако тази девица, дето дойде тук с мен, не ме помоли да пощадя живота ти.
	И с тези думи свалил шлема от главата му, сякаш се канел да го убие.
	— Позор да покрие името ти, коварни човече, никога няма да те моля да го пощадиш, защото никога не ще се преклоня пред волята ти.
	— Тогава ще умре — отвърнал Бомен.
	— Какво пък, убий го, подли негоднико, няма да ме уплашиш — рекла девицата.
	— Горко ми! — казал Зеления рицар. — Не ме оставяйте да умра, когато една добра дума може да ме спаси. Благородни рицарю, пощади живота ми и аз ще ти простя за смъртта на брат ми и вечно ще ти бъда предан, а трийсет мои рицари ще ти служат до гроб.
	— Ах, дяволска работа! — рекла девицата. — Как е възможно да поставите себе си и своите трийсет рицари в служба на този подъл негодник?
	— Благородни рицарю — рекъл Бомен, — няма да ти помогнат тези обещания, ако моята дама не се застъпи да спаси живота ти.
	И е тези думи понечил да го убие.
	— Недей, долен негоднико — рекла дамата. — Не го убивай, защото, ако го убиеш, горчиво ще се разкайваш.
	— Девице — отвърнал Бомен, — с удоволствие ще изпълня волята ви и по ваше нареждане животът му ще бъде пощаден, иначе не.
	После рекъл:
	— Рицарю със зелените доспехи, освобождавам те по искане на тази дама, тъй като не желая да я гневя и ще изпълни всичко, що тя нареди.
	Тогаз Зеления рицар коленичил и смирено му дал меча си.
	А девицата рекла:
	— Зелени рицарю, дълбоко скърбя за твоето поражение и за смъртта на брат ти, Черния рицар, и знай, че много; се нуждаех от вашата помощ, защото ужасно се боя да мина през тази гора.
	— Не бойте се! — отвърнал Зеления рицар. — Тази нощ ще преспите при мен, а утре ще ви помогна да прекосите гората.
	И тъй, те се качили на конете и отишли в неговото имение, което било съвсем наблизо.



>>	Глава 9
#	Как девицата продължавала да сипе обиди срещу Бомен и не му позволила да седне на нейната маса и все го наричала „слуга от готварницата“

	И девицата непрестанно сипела обиди срещу Бомен и не му позволила да седне на нейната маса, а заръчала на Зеления рицар да го заведе встрани и да го настани на друга маса.
	— Много се чудя защо така унижавате този благороден рицар — рекъл Зеления рицар. — Уверявам ви, че той несъмнено е благороден рицар и не познавам друг, който може да се мери с него. Затова дълбоко грешите, че го унижавате така, понеже той ще ви направи големи добрини, и знайте — за какъвто и да се представя, накрая ще се убедите, че е с благородна кръв и от кралско потекло.
	— Позор, позор! — рекла дамата. — Срамота е да го хвалите така.
	— Напротив — отвърнал Зеления рицар, — позор би било да река нещо лошо за него, понеже той доказа, че е по-добър рицар от мен, а макар да съм срещал много рицари през живота си, никога досега не съм видял равен нему.
	И тъй, като мръкнало, те си легнали да почиват, а Зеления рицар заповядал трийсет рицари тайно да пазят Бомен през цялата нощ.
	На сутринта станали, изслушали литургията и закусили, а сетне яхнали конете и потеглили на път. Превел ги Зеления рицар през гората и преди да се разделят, рекъл:
	— Господарю Бомен, аз и тези трийсет рицари ще дойдем веднага щом ни повикате, в ранно утро или в късна доба, и по ваша заповед ще идем, дето и да ни пратите.
	— Тъй да бъде — отвърнал Бомен, — когато ви призова, трябва да идете и да се предадете на милостта на крал Артур, вие и всичките ви рицари.
	— Щом така заповядвате, ще бъдем готови, когато пожелаете — рекъл Зеления рицар.
	— Позор, позор! — рекла девицата. — Господи всевишни, такива славни рицари да се подчиняват на един прост слуга от готварницата.
	И с тези думи Зеления рицар и девицата се разделили. И рекла тогаз тя на Бомен:
	— Защо все вървиш с мен, хлапако от готварницата? Захвърли щита и копието и бягай. Съветвам те овреме, иначе скоро ще се каеш, защото дори да си юначен като Уейд* или Ланселот, Тристан и славния рицар сър Ламорак, не ще успееш да минеш прохода, наречен с името Гибелния проход.
	[* _Уейд_ (Wade) — легендарен герой, често споменаван от средновековните писатели.]
	— Девице — рекъл Бомен, — който се страхува, нека бяга, а за мен ще бъде позор да се върна сега, след като толкоз време вървя с вас.
	— Твоя воля — отвърнала девицата, — ала скоро, щеш не щеш, ще хукнеш назад.



>>	Глава 10
#	Как третият брат, наречен Червения рицар, се сражавал и бил с Бомен и как Бомен го надвил

	И тъй, съгледали те не след дълго бяла като сняг кула със зъбчати бойници околовръст и с двоен ров. И над портата висели до петдесет щита, всеки с различен цвят, а наблизо се ширела зелена ливада. И видели там много рицари и оръженосци, сенници и шатри, понеже на следния ден щяло да има голям турнир. И господарят на кулата бил в замъка си и като погледнал през прозореца, зърнал една девица, едно джудже и един рицар в пълно въоръжение.
	— Кълна се в Бога — рекъл господарят на замъка, — ще се сражавам с онзи рицар, защото виждам, че е странстващ рицар.
	И тъй, въоръжил се той бързо и яхнал коня си. И като взел копието и щита, препуснал напред и всичко по него било в червено — и покривалото на коня, и доспехите му, и оръжието, което носел. И щом се приближил до рицаря, помислил, че насреща иде брат му, Черния рицар, и викнал:
	— Братко, какво търсиш по тези краища?
	— Уви! — рекла девицата. — Не е туй брат ти, а един прост слуга, дето по милост го държаха в готварницата на крал Артур.
	— Макар да е тъй — рекъл Червения рицар, — искам да говоря с него, преди да си отиде.
	— Ах — рекла девицата, — този слуга уби брат ти, а сър Кей го нарече Бомен. И знай, че конят и доспехите са на брат ти, Черния рицар, а видях с очите си как падна и другият ти брат, Зеления рицар. Затова дано сега отмъстиш за стореното ти зло, тъй като аз не мога да се избавя от него.
	При тези думи двамата рицари се отдалечили в краищата на ливадата, а сетне връхлетели с все сила един връз друг, та конете им рухнали наземи, ала те бързо скочили на крака, вдигнали щитове, изтеглили мечове и взели да си нанасят тежки удари ту тук, ту там, и тъй пели два часа се дебнели, мушкали и блъскали като два глигана.
	Викнала тогаз девицата на Червения рицар:
	— Горко ти, благородни Червени рицарю! Спомни си с каква слава си бил покрит досега й не оставяй един прост слуга да устоява на мощта ти толкоз дълго!
	Разгневил се при тези думи Червения рицар, хвърлил се с удвоена сила срещу Бомен и люто го ранил, та кръвта рукнала по земята, и страшно било да се гледа тази яростна битка. Ала накрая Бомен повалил Червения рицар и като посегнал да го убие, той помолил за милост и рекъл:
	— Благородни рицарю, не ме убивай! Ще се предам в твоя власт заедно с петдесет рицари, на които заповядвам. И знай, че ти прощавам злото, що си ми сторил, и смъртта на брат ми, Черния рицар.
	— Всичко това не ще ти помогне — отвърнал Бомен, — ако моята дама не ме помоли да пощадя живота ти.
	И с тези думи замахнал, сякаш да му отсече главата.
	— Недей, Бомен, не го убивай, защото е благороден рицар! Не бъди тъй дързък, а го пощади.
	Тогаз Бомен заповядал на Червения рицар:
	Стани и благодари на тази дама, че спаси живота тя.
	Сетне Червения рицар го поканил да види замъка му и да пренощува там. И дамата се съгласила и като отишли там, били приети богато и пребогато. Ала тя все говорела лоши думи на Бомен, та Червения рицар много се чудел. И наредил той през цялата нощ шейсет рицари да пазят Бомен, за да не го стигне някакво зло и коварство.
	И на сутринта изслушали литургията и се нахранили, а Червения рицар застанал пред Бомен със своите шейсет рицари и като се заклел във вечна покорност и вярност, обещал му, че той и неговите рицари ще му служат до гроб.
	— Благодаря! — рекъл Бомен. — Ето какво искам от теб — когато ти пратя вест, иди при моя господар крал Артур и се преклони пред властта му заедно с рицарите си, защото нему ще служиш.
	— Сър — рекъл Червения рицар, — когато ни повикаш, аз и дружината ми ще бъдем готови да изпълним волята ти.
	И тъй, Бомен и девицата поели отново на път, а тя все го обсипвала с обиди по най-срамен начин.



>>	Глава 11
#	Как Бомен чул много обиди от девицата и как търпеливо ги понесъл

	— Девице — рекъл Бомен, — не е учтиво да ме обиждате така, защото мисля, че ви служа добре. Вие все ме заплашвате, че ще ме надвият рицарите, които срещаме, ала въпреки хвалбите ви не аз, а те падат в прахта или в калта. Затова ви моля, престанете да ме обиждате. Когато ме видите да се призная за победен или да се предам малодушно, тогаз можете да ми заповядате да ви оставя, понеже ще съм покрит с позор, ала най-напред искам да ви кажа, че няма да се отделя от вас, тъй като трябва да съм последен глупец, та да си ида, додето печеля слава.
	— Тъй да бъде — рекла тя. — Ала знай, че скоро ще срещнеш рицар, който ще ти плати за всичко, защото е най-славният воин на света след крал Артур.
	— Съгласен съм — рекъл Бомен, — колкото по-славен е той, толкоз по-голяма ще бъде моята слава, като се сражавам с него.
	И тъй, не след дълго видели те пред себе си голям и хубав град, а между тях и града се простирала на миля и половина току-що окосена ливада и на нея били разпънати множество красиви шатри.
	— Гледай — рекла девицата, — ей там живее владетелят на онзи град и той има обичай, когато времето е хубаво, да устройва двубои и турнири на ливадата. И край него винаги има петстотин рицари и благородни воини и се уреждат най-различни игри, каквито човек може да си представи.
	— Искам да видя този славен владетел — рекъл Бомен.
	— Скоро ще го видиш — отвърнала девицата и като приближили, разпознала шатъра му и рекла:
	— Гледай, виждаш ли онзи шатър там, дето е цял в тъмносиньо?
	И всичко наоколо — мъже и жени, конски сбруи, щитове и копия, — всичко било тъмносиньо на цвят.
	— Името му е сър Персант Сини и той е най-великият рицар, когото си виждал.
	— Може и да е тъй — отвърнал Бомен, — ала колкото и храбър да е, няма да мръдна от това поле, додето не го видя да лежи под щита си*.
	[* Според обичая върху гроба на убитите рицари поставяли щитовете им.]
	— Ах, глупецо — рекла тя, — по-добре бягай овреме.
	— Защо? — запитал Бомен. — Ако той е наистина такъв рицар, какъвто го описвате, не ще ме нападне с всичките си воини, нито пък със своите петстотин рицари. А излязат ли насреща ми един по един, няма да се дам, додето съм жив.
	— Срам и позор! — рекла девицата. — Цял вониш на готварница, а се хвалиш без мяра.
	— Девице — рекъл той, — несправедливо постъпвате, като ме обиждате така. Знайте, че предпочитам да се сражавам в сто двубоя, нежели да слушам обидните ви думи, затова нека дойде онзи рицар и ми стори най-лошото, на което е способен.
	— Сър — рекла тя, — чудя се кой си и от какъв род, защото храбри думи изрече и храбри дела извърши — туй сама видях. Затова те моля, спасявай се, преди да е станало късно, тъй като и ти, и конят ти сте много уморени, а аз се боя, че твърде много се забавихме, додето стигнем до обсадения замък, а той е само на седем мили оттук. И преодоляхме с чест всички опасности по пътя, ала ето че ни чака още една, та много се боя, че сега може да ти се случи нещо лошо, затова искам да се махнем оттук, да не би да те нарани или погуби този могъщ рицар. И знай също, че сър Персант Сини далеч отстъпва по сила и мощ на рицаря, който обсажда замъка на моята господарка.
	— Може и така да е — отвърнал Бомен, — ала след като съм дошъл толкоз близо до владенията на този рицар, ще изпитам силата му, преди да си ида, защото, ако си тръгна, ще се посрамя. И затова, девице, не се съмнявайте, че с божията помощ до два часа подиробед така ще сразя този рицар, че ще го принудя да проси пощада. И тъй, додето мръкне, ще сме стигнали до обсадения замък.
	— Иисусе Христе — рекла девицата, — чудя се и се мая що за човек сте, защото няма съмнение, че сте от издигнат род. Едва ли до днес някоя жена се е отнасяла така срамно и позорно към рицар, както аз към вас, пък вие ми отвръщахте винаги учтиво, а туй може да се обясни единствено с благородното ви потекло.
	— Девице — рекъл Бомен, — не е достоен рицар онзи, който не може да изтърпи укорите на една девица, защото каквито и обиди да сипехте върху ми, думите ви не ме наскърбяваха, а напротив, колкото повече говорехте, толкоз повече ме изпълваше гневът ми, та го изливах върху онези, с които се сражавах. И затова всички горчиви думи, дето ми ги издумахте, ми помагаха в боя и ме караха да мисля как най-после да ви убедя и докажа какъв съм в действителност, защото, макар по една случайност да ме хранеха в готварницата на крал Артур, аз можех да намеря предостатъчно храна и другаде, ала извърших всичко туй, за да разбера кои са ми приятели и да ги изпитам и това ще стане ясно някой ден. А колкото до туй дали съм роден благородник, или не, аз ви служих както подобава на благородник и може би ще ви служа още по-достойно, преди да се разделим.
	— Уви! — рекла тя. — Благородни Бомен, простете ми за злото, което ви сторих с думи и дела.
	— Прощавам ви от все сърце — отвърнал Бомен, — защото не сте ми сторили никакво непоправимо зло, тъй като тежките ви думи по-скоро ме радваха. И знайте, девице, че щом с радост изрекохте тези любезни слова, сърцето ми ликува и ме кара да мисля, че няма рицар на света, с когото да не мога да се преборя.



>>	Глава 12
#	Как Бомен се сражавал със сър Персант Сини и го принудил да се предаде

	Забелязал ги в туй време сър Персант, че стоят сред полето, и по рицарски обичай проводил пратеник да ги пита дали идат с мир или за война.
	— Кажи на господаря си — рекъл Бомен, — че за мен е все едно, затова нека той реши.
	И тъй, върнал се пратеникът при сър Персант и му предал целия разговор.
	— Добре тогава, ще се сражавам с него до смърт — рекъл той и като се въоръжил, препуснал през полето.
	А Бомен го видял и се приготвил за бой, а сетне пришпорил коня си. И връхлетели те с все сила един срещу друг, та и на двамата копията се строшили на три парчета, а конете им така се сблъскали, че рухнали мъртви на земята, ала рицарите пъргаво скочили на крака, вдигнали щитове, изтеглили мечове и взели да си нанасят тежки удари, та често така се вкопчвали един в друг, че и двамата се търкулвали на тревата. Тъй се сражавали те повече от два часа, додето щитовете им станали на парчета, а ризниците им съвсем се разкъсали и рани зейнали на много места по телата им.
	Накрая сър Бомен го пробол в ребрата, ала той само се поотдръпнал и като истински рицар продължил още дълго борбата. Най-подир, макар и с нежелание, Бомен ударил сър Персант по шлема, та той рухнал на земята, а Бомен скочил отгоре му и като свалил шлема, замахнал да го убие. Тогаз сър Персант се предал и взел да проси милост. В туй време дошла девицата и помолила Бомен да пощади живота му.
	— На драго сърце, защото е жалко да погине такъв благороден рицар.
	— Сполай ви, великодушни рицарю, и вам, благородна девице — рекъл сър Персант. — Сега съм сигурен, че вие сте този, що уби брат ми, Черния рицар, при глогината. Той бе славен рицар и се наричаше сър Перкард. Сигурен съм също, че вие сте победили другия ми брат, Зеления рицар, а неговото име е сър Пертолеп. Вие сте надвили също и брат ми, Червения рицар, сър Перимон. А сега, тъй като ме победихте, ето какво ще сторя, за да заслужа милостта ви: обещавам ви вярност и покорство, а сто мои рицари винаги ще бъдат на ваше разположение и тутакси ще се отправят да идат там, дето им заповядате.
	И тъй, отишли те в шатъра на сър Персант, пили вино и хапнали гозби, а после сър Персант ги накарал да си починат на постелята до вечеря, пък след вечерята отново си легнали. И когато Бомен се приготвил да спи, сър Персант повикал дъщеря си, прекрасна девойка на осемнайсет години, та й заръчал и заповядал с негова благословия да сподели постелята на рицаря и рекъл:
	— И легни до него и не страни, а се дръж мило — прегърни го и го целуни, и гледай да сториш всичко, каквото ти казвам, ако искаш да запазиш любовта и благоволението ми.
	И тъй, дъщерята на сър Персант изпълнила заръката на баща си, отишла при Бомен, съблякла се тихо и легнала до него. Тогаз той се събудил и като я видял, попитал я коя е.
	— Сър — рекла тя, — аз съм дъщеря на сър Персант и дойдох тук по заповед на баща си.
	— Девица ли сте, или сте омъжена? — запитал той.
	— Сър — отвърнала тя, — непорочна девица съм.
	— Опазил ме Бог — рекъл той — да опетня честта ви и с туй да опозоря сър Персант, затова, прекрасна девице, станете от това легло, иначе аз ще стана.
	— Сър — рекла тя, — не дойдох при вас по своя воля, а както ми бе заповядано.
	— Тъй да бъде — рекъл сър Бомен, — голям грях ще легне на рицарското ми име, ако сторя такова зло на баща ви.
	И тогаз той я целунал, а тя си отишла и разказала на баща си, сър Персант, какво й се случило.
	— Кълна се — рекъл сър Персант, — който и да е този рицар, благородна кръв тече в жилите му.
	И тъй, нека оставим Бомен там до следната сутрин.



>>	Глава 13
#	За любезния разговор между сър Персант и Бомен и как му открил, че се нарича сър Гарет

	И тъй, на сутринта дамата и сър Бомен изслушали литургията, закусили и се сбогували със сър Персант.
	— Любезна девице — рекъл сър Персант, — къде сте повели този рицар?
	— Сър — отвърнала тя, — този рицар е поел към Гибелния замък, дето е обсадена сестра ми.
	— Уви — рекъл сър Персант, — обсажда я Рицаря от Червените ливади, най-злият рицар, що живее на земята, и човек без капка милост, а казват още за него хората, че имал сила за седмина. Бог да ви пази от този рицар, защото той стори много злини на оная дама и това е жалко, тъй като тя е сред най-прекрасните дами на света, и струва ми се, че тази девица е нейна сестра. Името ви не е ли Линет? — запитал той.
	— Да, сър — отвърнала тя, — а името на моята господарка и сестра е лейди Лионес.
	— Чуйте сега какво ще ви кажа — рекъл сър Персант. — Червения рицар от Червените ливади отдавна обсажда замъка й — трябва да има почти две години — и много пъти до днес би могъл да го превземе, ако искаше, ала нарочно се бави, за да дойде да се сражава с него сър Ланселот или сър Тристан, или сър Ламорак Уелски, или сър Гауейн, затуй протака обсадата.
	— Моля ви, господарю сър Персант — рекла девицата Линет, — посветете този благородник в рицарство, преди да иде да се сражава с Червения рицар.
	— На драго сърце — отвърнал сър Персант, — стига да благоволи да приеме рицарството от такъв скромен човек като мен.
	— Сър — рекъл Бомен, — благодаря ви за доброто желание, ала съдбата ме удостои с по-висока чест, тъй като не друг, а благородният рицар сър Ланселот ме посвети в рицарство.
	— О — рекъл сър Персант, — не е възможно да бъдете посветен в рицарство от по-славен рицар, защото измежду всички рицари него с най-голямо право наричат венец на рицарството. И всички казват, че рицарската слава несъмнено е поделена между трима рицари — сър Ланселот от Езерото, сър Тристан Лионски и сър Ламорак Уелски. Може да има и други рицари като сър Паломид Сарацина и брат му сър Сафер, също сър Блеоберис и брат му сър Бламор де Ганис, сър Борс де Ганис, сър Ектор де Марис и сър Персивал Уелски, и всички тези и мнозина други са благородни рицари, ала никой от тях не надминава по слава горните трима. И дано Господ ви даде сила, защото, ако успеете да надвиете Червения рицар, ще се прочуете по света наравно с теза трима.
	— Сър — рекъл Бомен, — не крия, бих желал да спечеля слава и рицарска чест. И искам да знаете, че съм от издигнат род, защото смея да кажа, баща ми е благородник, и ако вие и тази дама запазите името ми в тайна, ще ви открия от кой съм род.
	— Няма да ви издадем, додето не ни разрешите — рекли и двамата, — кълнем се в Господа.
	— Чуйте тогава истината: името ми е Гарет от Оркни — рекъл той — и баща ми беше крал Лот, а майка ми е сестра на крал Артур и се нарича Маргауз, а сър Гауейн, сър Агравейн и сър Гахерис са мои братя и аз съм най-младият от тях, ала ни крал Артур, ни Гауейн знаят кой съм.



>>	Глава 14
#	Как господарката на обсадения замък получила известие от сестра си, че е довела рицар, който да се сражава за нея, и какви битки е спечелил той

	И тъй, както разказва по-нататък книгата, господарката на обсадения замък получила вест по джуджето, че сестра й идва с един рицар, който успял да превъзмогне всички опасности по пътя.
	— Що за човек е той? — запитала дамата.
	— Най-благороден рицар, господарко — рекло джуджето. — Още е млад, ала е хубав мъж, какъвто не сте виждали.
	— Кой е той, от какъв род произхожда и кой го е посветил в рицарство? — попитала дамата.
	— Господарко — отвърнало джуджето, — син е на краля на Оркни, ала сега не ще ви открия името му. И трябва да знаете, че в рицарство го посвети сър Ланселот, тъй като той не желаеше никой друг да стори това, а сър Кей го наричаше Бомен.
	— Как премина край братята на Персант? — рекла дамата.
	— Господарко — отвърнало джуджето, — както подобава на благороден рицар. Най-напред уби двама братя на един брод на реката.
	— Зная ги — рекла тя, — бяха храбри рицари, ала погубиха много беззащитен народ. Единият се казваше сър Герард де Брюз, а другият — сър Арнолд де Брюз.
	— Сетне, господарко, се сражава с Черния рицар и го уби в честен двубой и взе коня и доспехите му. После се би със Зеления рицар и го победи в честен двубой, по същия начин се справи и с Червения рицар, а накрая се сражава със Синия рицар, та и него победи в честен двубой.
	— Излиза, че е победил сър Персант Сини — рекла дамата, — а той е един от най-благородните рицари на света.
	Тогаз джуджето продължило:
	— Победи той четиримата братя и уби Черния рицар, а преди това извърши и други подвизи: надви сър Кей и го остави да лежи полумъртъв на земята, а сетне води голяма битка със сър Ланселот и двубоят завърши наравно, та след туй сър Ланселот го посвети в рицарство.
	— Джудже — рекла дамата, — зарадваха ме твоите вести, затова иди в близката отшелническа килия и занеси там от моето вино в две сребърни гарафи, всяка от по два галона, също и две пити хляб, тлъсто еленско месо и вкусен пернат дивеч. А ето, давам ти най-сетне и тази златна чаша, скъпа и прескъпа. И тъй, занеси всичко това в отшелническата килия и го връчи на отшелника. И иди после при сестра ми, та й предай поздрави от мен и изрази почитта ми към оня благодарен рицар и го помоли да хапне и да пийне, та да събере сили. И му кажи, че му благодаря за неговата учтивост и доброта, дето се е заел с такова трудно дело заради мен, макар никога да не съм проявявала към него ни любезност, ни щедрост. Предай му също, че се моля Богу да му даде смелост и храбро сърце, тъй като рицарят, с когото ще се сражава, е с благородна кръв, ала не знае що е щедрост, доброта и великодушие, защото мисли единствено как да погубва беззащитни хора и по тази причина не мога ни да го хваля, ни да го обичам.
	И тъй, джуджето потеглило отново на път и се върнало при сър Персант, дето намерило девицата Линет и сър Бомен и им разказало всичко, което вече чухте. Тогаз те се простили със сър Персант, ала той яхнал напет жребец и ги придружил досред пътя, а после ги оставил на божията милост. И не след дълго те стигнали при килията и там изпили виното и изяли печеното месо и дивеча.
	И като се нахранили добре, джуджето поело със съдовете назад към замъка, ала по пътя го срещнал Червения рицар от Червените ливади и го попитал откъде идва и къде е било.
	— Сър — отвърнало джуджето, — бях със сестрата на господарката на този замък и тя ходи в двора на крал Артур и доведе оттам един рицар.
	— Мисля, че напразно се е трудила, защото, дори да е довела сър Ланселот, сър Тристан, сър Ламорак или сър Гауейн, смятам, че мога да се справя с всичките.
	— Може и тъй да е — отвърнало джуджето, — ала този рицар успя да превъзмогне всички опасности по пътя и уби Черния рицар и още двама, а сетне победи Зеления рицар, Червения рицар и Синия рицар.
	— Тогаз трябва да е един от четиримата, дето току-що споменах.
	— Не е нито един от тях — рекло джуджето, — ала е кралски син.
	— Как му е името? — попитал Червения рицар от Червените ливади.
	— Това няма да ви открия — отвърнало джуджето, — ала ще ви кажа, че сър Кей го наричаше на подбив Бомен.
	— Все ми е едно — отвърнал рицарят, — защото който и да е, скоро ще се справя с него. И ако се сражаваме, ще умре от позорна смърт както мнозина преди него.
	— Би било жалко — рекло джуджето. — Чудя се, че така позорно воювате срещу благородните рицари.



>>	Глава 15
#	Как девицата и Бомен стигнали до обсадения замък и там, до един явор, Бомен изсвирил с рог и тозчас Рицаря от Червените ливади излязъл да се сражава с него

	Сега да оставим рицаря и джуджето и да разкажем за Бомен, който прекарал цялата нощ в отшелническата килия. И на сутринта той и девицата Линет изслушали литургията и закусили. Сетне яхнали конете си и поели през гъста гора и тъй стигнали до една равнина, а там видели множество шатри и сенници и красив замък, а наоколо се вдигали валма пушек и шумна глъч. И когато се доближили до мястото на обсадата, сър Бомен, както яздел, съгледал на високи дървета да висят обесени напети рицари в пълно въоръжение, а на шията на всеки от тях били окачени щитът и мечът му и блестели на краката им златни шпори. И висели там позорно около четирийсет рицари в скъпи доспехи. Тогава сър Бомен се стъписал и рекъл:
	— Какво значи това?
	— Благородни рицарю — отвърнала девицата, — не губете смелост пред тази гледка, защото трябва да бъдете храбър, иначе ще се опозорите. Всички тези рицари бяха дошли тук, за да избавят сестра ми, лейди Лионес, от обсадата, ала Червения рицар от Червените ливади ги победи и без милост и състрадание ги предаде на тази позорна смърт. И знайте, че по същия начин ще постъпи и с вас, ако не се проявите по-достойно в боя.
	— Иисус Христос да ме пази от такава позорна смърт и безчестие — рекъл Бомен. — По-добре да загина с меч в ръка, нежели да свърша като тях.
	— Така е наистина — рекла девицата. — И не се надявайте на пощада, защото той не знае що е рицарско милосърдие, та всеки, влязъл в двубой с него, намира смъртта си или бива най-позорно обесен. И това е печално, тъй като наглед е мъж красив и добре сложен, храбър и благороден рицар и господар на обширни владения.
	— Може наистина да е смел рицар — рекъл Бомен, — ала делата му са позорни и много е чудно, че още е жив и никой от благородните рицари от двора на моя господар Артур не е сложил край на злините му.
	Тогаз те се приближили до замъка и видели, че е ограден с двоен ров и яки бойни стени. И разположили се били пред стените мнозина могъщи лордове и се чували шумни песни и музика. И морето се блъскало о едната стена на замъка и имало там много кораби и от тях долитали викове на моряци, а наблизо растял явор и на него висял огромен рог от слонова кост. И Рицаря от Червените ливади го бил закачил там, та ако дойдел някой странстващ рицар, да изсвири с този рог и тогаз той се въоръжавал и излизал на двубой с него.
	— Ала моля ви се, сър — рекла девицата Линет, — не надувайте рога, додето не стане пладне, защото е още ранна сутрин и тъкмо сега мощта на този рицар расте, та хората казват, че имал сила за седмина.
	— Срам и позор, любезна девице, не ми говорете никога вече така, защото, дори да е най-храбрият рицар на света, не ще отстъпя пред голямата му сила и или ще се прославя с достойнство, или ще умра в бой като рицар.
	И тозчас пришпорил коня си право към явора и тъй силно изсвирил с рога, че цялото поле и замъкът проехтели. Изскочили тогаз рицари от сенници и шатри, а тез, що били в замъка, занадничали над стените и през прозорците.
	Тогаз Червения рицар от Червените ливади бързо се въоръжил и двама барони сложили шпорите на нозете му и всичко по него било кървавочервено — доспехите, копието и щитът. И един граф поставил шлема на главата му, а сетне донесли червено копие и довели жребец с червено покривало. И тъп, той препуснал към малка долчинка, та всички в замъка и на полето да могат да наблюдават двубоя.



>>	Глава 16
#	Как двамата рицари се изправила един срещу друг, какво си казали и как започнали двубоя

	— Сър — рекла девицата Линет на сър Бомен, — гледайте да бъдете бодър и пъргав, защото идва насреща смъртният ви враг, а на онзи прозорец стои моята господарка, сестра ми лейди Лионес.
	— Къде? — попитал Бомен.
	— Ей там — отвърнала девицата и посочила с пръст.
	— Истина е — рекъл Бомен, — не ще и съмнение, че тя далеч надминава по хубост всички дами, които съм виждал до днес, и кълна се, не ми трябва друг повод за борба, защото тя ще бъде дамата на моето сърце и за нея ще се сражавам.
	И той дълго не откъсвал очи от прозореца в прехлас. А лейди Лионес му се поклонила до земята, с вдигнати нагоре ръце.
	Тогаз Червения рицар от Червените ливади викнал на сър Бомен:
	— Стига си гледал натам, рицарю, а чуй съвета ми и обърни взор към мен, тъй като, предупреждавам те, тази дама е моя и за нея съм влизал в безчет люти битки.
	— Ако това е истина — отвърнал Бомен, — струва ми се, че трудът ти е бил напразен, защото тя не обича ни теб, ни другарите ти, а да обичаш дама, която не те люби в ответ, е голяма глупост*. Ако видех, че тя не се радва, дето съм дошъл, бих се позамислил дали да се сражавам заради нея, ала от това, дето си обсадил замъка и, разбирам, че тя не желае любовта ти. Затуй добре да знаеш, Червени рицарю от Червените ливади, че аз я любя и ще я избавя от теб или ще умра.
	[* Това твърдение на Гарет е напълно противоположно на традиционните схващания за рицарска любов и показва как Малори, в случая напълно независим от френски или от по-стари английски източници, изразява собственото си отношение към рицарските традиции. Подобни примери се срещат и на други места в книгата.]
	— Така ли мислиш? — рекъл Червения рицар. — Струва ми се, трябва вече да си разбрал какво те чака, като си видял онези рицари, дето висят по дърветата.
	— Позорно е за теб да вършиш такива злини — отвърнал Бомен, — защото така срамиш и себе си, и рицарската чест. И можеш да бъдеш сигурен, че никоя дама, която е чула за безсърдечните ти дела, не ще те залюби. Нима си въобразяваш, че видът на тези обесени рицари ме уплаши? Напротив, истина ти казвам, тъкмо напротив. Тази срамна гледка ми дава повече смелост и сила да се сражавам с теб, отколкото ако знаех, че си достоен рицар.
	— Приготви се за бой — рекъл Червения рицар от Червените ливади — и стига празни думи.
	Тогава сър Бомен помолил девицата Линет да се отдръпне и сетне двамата рицари затъкнали копия и връхлетели с все сила един срещу друг, и си разменили такива удари в средата на щитовете, че гръдните брони, подпръгите и подопашните ремъци на конете им се скъсали и двамата рухнали наземи с поводите в ръце и дълго лежали зашеметени, та всички в замъка и на полето помислили, че са си строшили вратовете.
	И тогаз мнозина от присъстващите рекли, че този непознат рицар е безстрашен мъж и могъщ воин.
	— Защото досега не сме видели ни един рицар да устои на Червения рицар от Червените ливади.
	И така говорели всички в замъка и вън от него.
	После двамата пъргаво скочили на крака, вдигнали щитове пред себе си, изтеглили мечове и се сблъскали като разярени лъвове и си нанесли такива тежки удари по шлемовете, че и двамата залитнали по две стъпка назад, ала после се съвзели и започнали тъй да секат с мечовете си, че големи парчета от броните и щитовете им осеяли земята.



>>	Глава 17
#	Как след дълъг двубой Бомен победил рицаря и искал да го убие, ала по молба на лордовете пощадил живота му и го принудил да проси милост от дамата

	И тъй се били те до късно след пладне, без да спират, додето и двамата съвсем се задъхали. И тогава застанали, клатушкайки се, и залитали и пъшкали окървавени, та всички, що ги гледали, плачели от жалост. И като си починали малко, пак започнали двубоя и се дебнели, удряли и блъскали като два глигана. И понякога налитали един върху друг като овни с такава сила, че и двамата се търкулвали на земята, та често се обърквали и всеки грабвал меча на противника си вместо своя. Тъй удържали те до привечер и никой от тези, дето ги гледали, не знаел кой ще победи. И броните им били толкоз насечени, че се виждали голите им гърди, а имало и други голи места по телата им и все гледали тъкмо тях да пазят. А Червения рицар бил хитър воин и сър Бомен научил много от бойното му изкуство, ала скъпо платил за всичко, преди да разбере хитрините на противника си.
	И тъп, по взаимно съгласие те си дали кратък отдих и седнали на две къртичини близо до полесражението. И тогаз двамата си свалили шлемовете, за да се поразхладят, а слугите им стояли край тях и били готови, когато ги повикат, да им отхлабят броните и пак да ги нагласят по тяхна заповед.
	И когато сър Бомен свалил шлема си, вдигнал очи към прозореца и там видял красивата лейди Лионес и тя му отправила такъв поглед, че сърцето му се изпълнило с радост и сила и затуй рекъл той на Червения рицар от Червените ливади:
	— Приготви се за бой и нека се бием докрай.
	— На драго сърце — отвърнал рицарят.
	Надянали тогаз двамата шлемовете си и слугите им се отдръпнали настрана, а те с нови сили подели двубоя и Червения рицар издебнал сър Бомен и с напречен удар го посякъл по ръката, та мечът се изплъзнал от десницата му. После го ударил с цялата си мощ по шлема и Бомен паднал в прахта, а Червения рицар се хвърлил отгоре му, за да не може да стане. В миг викнала високо девицата Линет:
	— О, сър Бомен, какво стана с храбростта ви? Горко ми! Сестра ми, моята господарка, ви гледа, плаче и въздиша, та сърцето ми се къса.
	Чул я сър Бомен и тозчас се вдигнал с неудържима мощ и се изправил на крака, а сетне пъргаво скочил, грабнал меча и с удвоена сила се спуснал срещу Червения рицар и пак започнали борбата. И сър Бомен удвоил ударите си и така често наранявал рицаря, че мечът паднал от ръката му. Тогава той го блъснал по шлема, та онзи паднал наземи, а сър Бомен се хвърлил отгоре му и като свалил шлема, замахнал да го убие. Тогава той се предал и помолил за пощада, викайки високо:
	— О, благородни рицарю, признавам се за победен и моля за пощада.
	Ала сър Бомен си спомнил за рицарите, които тъй позорно били обесени, и рекъл:
	— Не мога с чест да пощадя живота ти поради позорната смърт, на която ти предаде толкова славни рицари.
	— Сър — отвърнал Червения рицар от Червените ливади, — възпри ръката си и ще узнаеш защо ги погубих тъй позорно.
	— Говори — рекъл сър Бомен.
	— Сър, обичах някога една дама, красива девица, чийто брат бе убит. И каза ми тя, че туй е сторил сър Ланселот от Езерото или сър Гауейн, и ме помоли, ако наистина я обичам, да й обещая в името на рицарската си чест да се сражавам всекидневно, додето сразя един от тях, и когото победя, да предам на позорна смърт. Затова убих тези рицари и се врекох, че ще погубвам рицарите на крал Артур и ще им отмъщавам. И, сър, ще ти открия, че всеки ден мощта ми расте до пладне и тогаз имам сила за седмина.



>>	Глава 18
#	Как рицарят се признал за победен и как Бомен го накарал да иде в двора на крал Артур и да моли сър Ланселот за пощада

	Дошли тогава при Бомен много графове, барони и благородни рицари и започнали да го молят да го вземе в плен, ала да пощади живота му. И всички до един паднали на колене и го молили за милост и да пощади живота му.
	— Сър Бомен — думали те, — по-редно е да ви се закълне в покорство и вярност, да се признае за ваш васал и земите му да бъдат под ваша власт, нежели да го убиете. От смъртта му не ще имате полза, а каквито и злини да е извършил, стореното е сторено. Затова нека по-добре да изкупи вината си към всички, а ние ще бъдем ваши слуги и ще ви отдаваме дължимата почит и вярност.
	— Любезни лордове — отвърнал Бомен, — трябва да знаете, че никак не желая да убия този рицар, макар да е вършил зли и позорни дела, ала тъй като всичко е сторил по молба на своята дама, по-малко го виня. И заради вас съм готов да го пощадя, ала живота си ще получи само при условие, че иде в замъка и се предаде на милостта на владетелката, та ако тя му прости и го помилва, на драго сърце ще го пусна да си върви, ако преди туй изкупи вината си за цялото зло, което е сторил на нея и на земите й. Нека също така се закълне, че след всичко това ще иде в двора на крал Артур и там ще поиска прошка от сър Ланселот и сър Гауейн за злите помисли, що е хранил към тях.
	— Сър — отвърнал Червения рицар от Червените ливади, — ще сторя всичко, както ми заповядате, давам ви най-искрени уверения и обещания.
	И след като се врекъл така, заклел му се в покорство и вярност заедно с всичките си графове и барони.
	Тогаз девицата Линет отишла при сър Бомен, свалила му доспехите, прегледала раните му и спряла кръвта, а сетне направила същото и за Червения рицар от Червените ливади. И останали двамата десет дни в шатрите си и Червения рицар накарал своите васали и слуги да се погрижат нищо да не липсва на сър Бомен.
	И тъй, подир известно време Червения рицар от Червените ливади отишъл в замъка и се предал на милостта на владетелката му. И тя го приела, след като получила достатъчно уверения, че ще бъде възмездена за всяка сторена от него вреда. И тогаз той потеглил към двора на крал Артур и там Червения рицар от Червените ливади се предал на милостта на сър Ланселот и сър Гауейн и пред всички разправил как бил победен и от кого и разказал също за всички сражения от начало до край.
	— Иисусе Христе! — рекли крал Артур и сър Гауейн. — Чудим се и се маем от какъв ли род е оня рицар, тъй като несъмнено е благороден мъж.
	— Не се чудете — рекъл сър Ланселот, — защото трябва да знаете, че е от най-благороден род. А колкото за силата и издръжливостта му, малцина могат да се мерят с него по мощ и благородна смелост.
	— Струва ми се — рекъл крал Артур, — че знаете името му, откъде идва и от какъв род е.
	— Може и да знам — отвърнал Ланселот, — инак не бих го посветил в рицарство, ала той ми заръча да не разкривам истината никому, додето сам не ме помоли за това или не я оповести чрез другиго.



>>	Глава 19
#	Как Бомен се отправил към дамата и как, като отишъл пред замъка, затворили портите пред лицето му и какво му казала тя тогава

	Сега да се върнем при сър Бомен, който помолил Линет да го заведе при сестра си, неговата господарка.
	— Сър — рекла тя, — много бих искала да я видите.
	Тогава сър Бомен надянал доспехите, яхнал коня, взел копието си и тръгнал право към замъка. И като стигнал пред портите, видял там много мъже в пълно въоръжение и те вдигнали подвижния мост и затворили вратата. Зачудил се защо не го пускат да влезе.
	Вдигнал тогаз очи към прозореца и съгледал там хубавата Лионес, а тя му рекла:
	— Върви си по пътя, сър Бомен, защото не ще получиш цялата ми любов, додето не бъдеш признат за един от най-достойните рицари на света. Затова върви и се сражавай за чест и слава дванайсет месеца, пък сетне ще научиш каква е волята ми.
	— Горко ми, любезна господарко — рекъл Бомен, — не съм заслужил да страните така от мен. Мислех си, че ще ме приемете най-благосклонно и че доколкото мога, съм заслужил благодарността ви, защото се надявах да съм спечелил любовта ви с кръвта, която пролях.
	— Благородни и любезни рицарю — отвърнала лейди Лионес, — не се гневете и не ме съдете прибързано, защото знайте, че храбрите ви дела и голямата ви любов не са отишли напразно, тъй като аз цепя по достойнство смелите ви дела и подвизи, щедростта и благородството ви. Затова вървете и не унивайте, защото всичко туй е за ваше добро и ще ви донесе слава, а дванайсетте месеца скоро ще изминат. И вярвайте ми, благородни рицарю, аз ще ви бъда вярна и няма да ви изменя, а до смъртта си ще любя само вас и никого другиго.
	И с тези думи тя се отдръпнала от прозореца, а Бомен си тръгнал оттам дълбоко опечален и дълго яздил насам и натам, без да знае накъде отива, додето съвсем мръкнало. И озовал се той случайно пред къщурката на един бедняк и там подирил подслон за през нощта. Ала пак не намерил покой сър Бомен, а до зори се въртял и мятал в постелята си от любов към владетелката на замъка.
	И тъй, яхнал той на сутринта коня си и яздил докъм девет часа, додето стигнал до брега на широка река. И имало наблизо голяма постройка, та сър Бомен решил да поспи и като слязъл от седлото, сложил глава на щита си, а коня си поверил на джуджето и му заръчал да бди цяла нощ.
	Сега да се върнем при владетелката на замъка, която все мислела за Бомен и накрая повикала брат си, сър Грингамор, и го помолила, ако я обича наистина, да тръгне подир сър Бомен.
	— Върви ден и нощ след него, додето го намериш някъде заспал, защото съм сигурна, че както е уморен, скоро ще слезе от коня насред път и ще легне да спи.
	Затова издебни го и грабни джуджето му колкото можеш по-неусетно, а сетне препусни обратно колкото можеш по-бързо, преди сър Бомен да се е събудил. И всичко туй те моля да сториш, защото сестра ми Линет ми каза, че само то може да ни открие от какъв род е този рицар и какво е истинското му име. А през туй време аз и сестра ми ще идем в твоя замък и ще чакаме да доведеш джуджето. И тогава, като го доведеш в замъка си, аз сама ще го разпитам, понеже, додето не узная какво е истинското име на този рицар и от какъв е род, не ще намери покой сърцето ми.
	— Сестро — рекъл сър Грингамор, — всичко ще бъде сторено, както ми заръча.
	И тъй, яздил той целия ден и цялата нощ, додето стигнал край брега на реката и намерил сър Бомен да спи с глава върху щита си. И като го видял, че спи дълбоко, издебнал тихо джуджето откъм гърба, сграбчил го здраво под мишница и препуснал с най-голяма бързина към замъка си. А доспехите на сър Грингамор били черпи на цвят, а също и всичко друго по него. Ала додето яздел с джуджето към замъка, то все викало господаря си и молело за помощ. И сър Бомен се събудил, скочил пъргаво на крака и видял как сър Грингамор препуска с джуджето, ала скоро го изгубил от погледа си.



>>	Глава 20
#	Как сър Бомен препуснал да спаси джуджето и как стигнал в замъка, дето било то

	Тогаз сър Бомен си сложил шлема, грабнал щита, яхнал коня и препуснал тъй стремително подир тях през мочурища, поля и обширни долини, че много пъти затъвал с коня си в дълбока тиня, понеже не знаел пътя, а яздел като луд напряко и неведнъж насмалко не загинал. И най-после стъпил на хубав тревист път и там срещнал един беден селянин, когото поздравил и запитал не е ли виждал рицар на черен кон и с черни доспехи, зад когото да седи мъничко джудже със скръбно лице.
	— Сър — отвърнал селянинът, — мина преди малко край мен рицарят сър Грингамор с тъжното джудже, съвсем както казахте. Ала ви съветвам да не го следвате по-нататък, защото той е един от най-страховитите рицари на света и замъкът му е само на две мили оттук. Затуй послушайте ме и не препускайте подир сър Грингамор, освен ако сте тръгнали при него с добри намерения.
	И тъй, да оставим сър Бомен да язди към замъка и да разкажем за сър Грингамор и джуджето. Щом джуджето било доведено в замъка, лейди Лионес и сестра и лейди Линет тозчас го попитали къде е роден господарят му и от какво е потекло.
	— И ако не ми кажеш — рекла лейди Лионес, — нивга не ще излезеш от този замък и навеки ще останеш тук като пленник.
	— Колкото за това — отвърнало джуджето, — никак не ме е страх да ви открия името му и от кой род произхожда. Трябва да знаете, че е кралски син и майка му е сестра на крал Артур. Брат е той на славния рицар сър Гауейн и името му е сър Гарет от Оркни. А сега, като ви казах истинското му име, моля ви, любезни дами, оставете ме да ида пак при господаря си, защото той не ще напусне този край, додето не ме намери. И ако се разгневи, ще ви причини тежки беди и ще опустоши земите ви, преди да се смири.
	— Колкото до тези заплахи — рекъл сър Грингамор, — не ме е грижа за тях, ами да вървим да обядваме.
	И те се умили и седнали да се хранят и се веселили и много се радвали, защото лейди Лионес от замъка била с тях.
	— Защо не, господарко — рекла Линет на сестра си, — може наистина да е кралски син, тъй като има безчет славни достойнства — благовъзпитан и скромен е и е най-търпеливият мъж, когото съм срещала до ден-днешен. Защото смея да кажа, че никоя благородна дама не е сипала тъй позорни обиди срещу рицар, както го хулих аз, ала той неизменно ми отвръщаше кротко и сдържано.
	И тъй, както си седели те и си приказвали, застанал пред портите сър Гарет с гневно лице и изтеглен меч в ръка и викнал тъй, че целият замък да го чуе:
	— Изменнико сър Грингамор, върни ми джуджето, иначе заклевам се в рицарската си чест, че ще ти сторя най-голямото зло, което мога.
	Тогава сър Грингамор се показал на един прозорец и отвърнал:
	— Сър Гарет от Оркни, остави тези едри приказки, защото джуджето си няма да получиш.
	— Малодушни рицарю — рекъл сър Гарет, — доведи го тук и излез да се сражаваш с мен. И ако ме победиш, вземи го.
	— Така и ще сторя — рекъл сър Грингамор, — ала струва ми се, че въпреки големите ти думи няма да си го възвърнеш.
	— Ах, любезни братко — рекла лейди Лионес, — ще ми се той да си получи джуджето, защото не искам да се гневи, пък и джуджето ми каза всичко, което го попитах, и вече не ми е нужно. Освен това, братко, той направи много за мен и ме избави от Червения рицар от Червените ливади и затуй, братко, съм му задължена повече, отколкото на който и да било рицар. И знайте, че го любя както никого другиго на този свят и много бих искала да побеседвам с него. Ала в никой случай не искам той да разбере коя съм, а да мисли, че съм някоя непозната дама.
	— Тъй да бъде — рекъл сър Грингамор, — щом такава е волята ви, ще се подчиня на желанието му.
	И тозчас слязъл при сър Гарет и рекъл:
	— Сър, простете ми! И знайте, че за всяка сторена от мен злина ще ви се отплатя стократно. Затова, моля ви, слезте от коня и ми бъдете гост в замъка и няма да пожаля нищо за вас.
	— Ще ми дадете ли джуджето? — запитал сър Гарет.
	— Да, сър, и ще ви посрещна най-любезно, тъй като, щом джуджето ми каза кой сте и от какъв сте род, и какви благородни дела сте извършили по тези краища, разкаях се за стореното.
	И тогаз сър Гарет слязъл от коня, а джуджето дошло и поело юздите му.
	— Ех, приятелю — рекъл сър Гарет, — много приключения преживях заради теб.
	И тъй, сър Грингамор го хванал за ръка и го завел в залата, дето била собствената му жена.



>>	Глава 21
#	Как сър Гарет, наричан също Бомен, бил представен на своята дама и как се запознали, и за любовта им

	Приближила с тогаз до него лейди Лионес, облечена като принцеса, и го поздравила най-любезно, а той й отвърнал със същото. И повели двамата учтив разговор и си хвърляли мили погледи един на друг.
	А сър Гарет току си мислел:
	„Иисусе Христе, да беше и дамата от Гибелния замък тъй красива като тази!“
	Сетне били устроени всевъзможни игри и развлечения и всички танцували и пели. И колкото повече гледал сър Гарет тази дама, толкова повече се влюбвал в нея и така изгарял от любов, че съвсем изгубил разума си. И когато мръкнало, отишли да вечерят, ала сър Гарет не могъл да хапне ни залък, защото любовта му била тъй пламенна, че не бил на себе си.
	Забелязал сър Грингамор всичко това и след вечеря повикал сестра си лейди Лионес в своите покои и рекъл:
	— Любезна сестро, забелязах какви погледи си разменяхте с онзи рицар и искам да знаете, че той е мъж благороден и ако можете да го накарате да остане тук, ще го приема най-сърдечно, тъй като дори вие да бяхте от по-издигнат род, той пак щеше да е достоен за вас.
	— Любезни братко — рекла лейди Лионес, — не по-зле от вас виждам, че той е славен рицар и произхожда от благороден род. Въпреки това мисля да го подложа на още изпитания, макар да съм му задължена повече, отколкото на всеки друг, защото той извърши храбри дела заради мен и премина през много премеждия.
	Тогаз сър Грингамор отишъл при сър Гарет и му рекъл:
	— Сър, радвайте се, тъй като никога през живота си не ще имате по-добър повод, понеже тази дама, сестра ми, е завинаги ваша, доколкото честта й позволява, и знайте, че тя ви люби така силно, както вие нея, ако не и повече.
	— Ако бях сигурен в това — отвърнал сър Гарет, — нямаше да има по-щастлив човек от мен.
	— Кълна се в честта си — рекъл сър Грингамор. — Повярвайте на думите ми и останете тук колкото искате, понеже тази дама ще бъде с вас денем и нощем и ще ви радва както може.
	— На драго сърце — рекъл сър Гарет, — тъй като съм обещал да не напускам тези земи дванайсет месеца. И сигурен съм, че през туй време крал Артур и неговите рицари ще ме намерят, защото ще ме търсят и ще ме намерят, ако съм жив.
	И тогаз благородният рицар сър Гарет отишъл при лейди Лионес, която много обичал, целунал я безброй пъти и радостта им нямала граница. И тя най-горещо му обещала любовта си и рекла, че ще люби само него и никого другиго до сетния си ден. Сетне тази дама, лейди Лионес, със съгласието на брат си открила на сър Гарет цялата истина — коя е и че е същата дама, за която се сражавал, и че е господарка на Гибелния замък. И му разправила също как накарала брат си да му вземе джуджето.



>>	Глава 22
#	Как през нощта дошъл един въоръжен рицар и се сражавал със сър Гарет и как той, тежко ранен в бедрото, отсякъл главата на рицаря

	— За да узнаем със сигурност как се казвате и от какъв род произхождате — рекла тя.
	Сетне накарала да доведат Линет, девицата, с която преминал през толкова премеждия по пътя. И тогаз сър Гарет се зарадвал още повече.
	И врекли се те да се обичат и никога да не си изменят един другиму, додето са живи. И толкова изгаряли двамата от любов, че се уговорили тайно да дадат воля на страстта си. И лейди Лионес посъветвала сър Гарет, каквото и да се случи, да легне да спи в голямата зала и му обещала да отиде там малко преди полунощ да сподели постелята му.
	Това споразумение пазили в тайна, ала и други узнали за него, тъй като и двамата били млади и неопитни и никога по-рано не си били служили с такива хитрини. Не се понравило всичко това на девицата Линет, защото си помислила, че сестра й твърде бърза, вместо да изчака сватбата си. И за да спаси честта им, решила да поохлади тяхната страст. И сторила тя така чрез тайните си вълшебства, че да не могат да постигнат целта си и да се насладят един на друг, преди да се венчаят.
	И тъй минал този ден. След вечеря всички лордове и дами станали от трапезата и се разотишли в покоите си да почиват. Ала сър Гарет заявил твърдо, че не желае да иде другаде, защото, рекъл той, няма по-удобно място за отдиха на един странстващ рицар от тази зала. И наредили тогаз да донесат там богато ложе и да му приготвят пухена постеля и той си легнал да спи. И не след дълго влязла при него лейди Лионес, загърната в обточена с хермелинови кожи мантия, и легнала до сър Гарет. И той започнал да я целува.
	Ала не щеш ли, погледнал пред себе си, та видял и забелязал да се приближава към него въоръжен рицар и много светлини блестели наоколо му. И този рицар държал дълга бойна секира в ръка и със страшен израз на лицето замахнал да го посече. Когато сър Гарет го зърнал да се приближава така, скочил от леглото, грабнал меча и се хвърлил насреща му. И щом рицарят видял сър Гарет да се спуска тъй свирено към него, ударил го по бедрото, та се отворила рана, цяла педя широка, и се разкъсали много вени и мускули. Тогаз сър Гарет го ударил по шлема тъй силно, че онзи се търколил на пода, а после скочил отгоре му, смъкнал му шлема и му отсякъл главата от раменете. Ала скоро и неговата собствена кръв рукнала тъй обилно, че не можел да се държи на крака, а паднал на постелята, изгубил свяст и пребледнял като мъртвец.
	Тогаз лейди Лионес се развикала, та сър Грингамор я чул и слязъл долу. И като видял как коварно е ранен сър Гарет, люто се разгневил и рекъл:
	— Срамувам се, че такава зла участ сполетя този благороден рицар в моя дом. Сестро, как се случи тъй, че сте тук, а този благороден рицар е ранен?
	— Братко — отвърнала тя, — и сама не зная. Ала мога да ви уверя, че не съм го сторила аз, нито е станало с мое съгласие, защото той е мой господар и сърцето ми му принадлежи, та скоро ще се венчаем. Затуй, братко, знайте, че не се срамувам, дето съм при него, нито че му доставям радост доколкото мога.
	— Сестро — рекъл сър Грингамор, — а аз искам и вие, и сър Гарет да знаете, че това позорно дело не съм го извършил аз, нито съм дал съгласието си да бъде извършено.
	Сетне сър Грингамор и лейди Лионес се помъчили да спрат кръвта доколкото могли и дълбоко скърбили.
	Тогаз дошла девицата Линет и пред очите им взела отрязаната глава, намазала я с балсам на мястото, дето била разсечена, и после сторила същото и с врата, а подир туй сложила главата на раменете на рицаря и тя тозчас здраво зараснала. Скочил в миг рицарят на крака и девицата Линет го завела в покоите си. Всичко туй видели сър Грингамор и лейди Лионес, а също и сър Гарет, и познал той начаса девицата Линет, която го превела през множество опасни приключения по пътя.
	— Ах, девице — рекъл сър Гарет, — не съм мислел, че можете да постъпите така.
	— Господарю Гарет — отвърнала Линет, — признавам всичко, що съм сторила, ала повярвайте ми, то ще ви донесе само чест и слава, на вас и на всинца ни.
	И не след дълго сър Гарет оздравял почти напълно и пак станал весел и безстрашен, и все пеел, танцувал и играел. Ала и той, и лейди Лионес тъй изгаряли от любов, че се уговорили тя отново да дойде в постелята му на десетата нощ. Ала понеже веднъж вече бил ранен, сър Гарет сложил доспехите и меча си досами леглото.



>>	Глава 23
#	Как споменатият рицар се явил и на втората нощ и отново бил обезглавен и как на празника Петдесетница всички рицари, които сър Гарет победил, отишли при крал Артур и се предали на милостта му

	И тъй, дошла тя в уречения час, ала едва легнала в постелята, и ето че видяла да се приближава към тях въоръжен рицар. Тогаз предупредила сър Гарет и той бързо надянал доспехите си с нейна помощ и се хвърлил насреща, му, та подхванали двамата свирепа и безмилостна битка. А из цялата зала било толкоз светло, сякаш по двайсет факли горели в единия и в другия й край. И сър Гарет много се напрегнал, та старата му рана се отворила и отново прокървила, ала той бил тъй разгорещен и тъй безгранична била храбростта му, че никак не се стъписал, а с голяма сила повалил рицаря, смъкнал шлема, отрязал му главата и я разсякъл на сто парчета. Сетне взел парчетата и ги хвърлил през един прозорец в рова на замъка. И като сторил това, така премалял от загубената кръв, че едва се държал на крака.
	И додето лейди Лионес успее да му свали доспехите, той паднал в несвяст на пода. Тогаз тя извикала с висок глас, та сър Грингамор я чул. И когато дошъл и намерил сър Гарет в такова плачевно състояние, дълбоко се наскърбил, ала скоро свестил сър Гарет и му дал да пие някаква отвара, та силите му като по чудо се възвърнали. А лейди Лионес ридаела тъй горко, че никакви думи не могат да опишат скръбта й, и насмалко щяла да умре.
	Дошла тогаз при тях девицата Линет, донесла всички късове от главата, които сър Гарет хвърлил през прозореца, намазала ги с балсам, както сторила и преди, и те начаса заздравели.
	— Ех, девице Линет — рекъл сър Гарет, — не съм заслужил туй зло, което ми причинявате.
	— Благородни рицарю — отвърнала тя, — не съм сторила нищо, дето да се срамувам да призная, ала всичко туй е за чест вам и на всинца ни.
	И скоро успели да спрат кръвта на сър Гарет, ала лечителите рекли, че никой смъртен не ще излекува напълно раната му освен онзи, който с магиите си е станал причина за нея.
	И тъй, нека оставим сър Гарет при сър Грингамор и сестрите му и да се върнем при крал Артур, който щял да празнува следващата Петдесетница. И дошъл при него Зеления рицар с петдесет рицари и всички се предали на милостта на крал Артур. Сетне дошъл и брат му, Червения рицар, и се предал на милостта на крал Артур заедно с шейсет рицари. Подир туй дошъл Синия рицар, техен брат, със сто рицари и се предал на милостта на крал Артур. И името на Зеления рицар било Пертолен, името на Червения рицар било Перимон, а Синия рицар се наричал сър Персант. И разказали тези трима рицари на крал Артур как били победени от рицаря, който придружавал една девица и се наричал Бомен.
	— Иисусе Христе — рекъл Артур, — чудя се какъв е тоя рицар и от кой род е. Прекара при мен цели дванайсет месеца и всички се отнасяха към него с презрение и насмешка, а сър Кей на подбив го нарече Бомен.
	И додето кралят стоял и разговарял с тях, дошъл сър Ланселот от Езерото и казал на краля, че е пристигнал могъщ лорд с шестстотин рицари. Тогаз кралят излязъл край стените на Карлеон, защото там бил празникът, а лордът се приближил до него и го поздравил почтително.
	— Какво желаете — запитал крал Артур — и за какво сте дошли?
	— Сър — отвърнал той, — името ми е Червения рицар от Червените ливади, ала ме наричат още сър Железни. Трябва да знаете, сър, че ме изпраща тук рицарят на име Бомен, понеже се сражавахме един срещу друг в честен двубой и той ме победи — нещо, което не е успял да стори никой рицар освен него от трийсет лета насам, — а сетне ми заповяда да се предам на вашето благоволение.
	— Добре сте ми дошли — рекъл кралят, — защото дълги години бяхте заклет враг на мен и на целия ми двор, ала сега, с божията помощ, ще се опитам да ви посрещна така, че да ми станете приятел.
	— Сър, аз и тези шестстотин рицари ще бъдем винаги готови да изпълним повелята ви и да ви служим доколкото можем.
	— Иисусе Христе — рекъл крал Артур, — много съм задължен на онзи рицар, който се е изложил на толкова мъки, за да прослави мен и двора ми. А колкото до вас, сър Железни, наречен още Червения рицар от Червените ливади, чувал съм да се говори, че сте ловък рицар. И ако приемете властта ми, ще ви въздигна по достойнство и ще ви направя рицар на Кръглата маса, ала тогава ще трябва да престанете да погубвате рицари.
	— Сър, колкото до това, аз вече обещах на сър Бомен да се откажа от тези си нрави. И знайте, че всички позорни дела, що съм извършил, сторих по настояване на дамата, която любех. И затова трябва да ида при сър Ланселот и сър Гауейн и да им искам прошка за злото, което желаех да им причиня, тъй като всички онези рицари намериха смъртта си поради ненавистта ми към сър Ланселот и сър Гауейн.
	— Те са тук пред теб — рекъл кралят. — Сега можеш да им кажеш каквото искаш.
	И тогаз той коленичил пред сър Ланселот и сър Гауейн и ги помолил за прошка заради омразата, която хранел спрямо тях.



>>	Глава 24
#	Как крал Артур помилвал всички и ги запитал къде е сър Гарет

	Тогаз те великодушно му рекли в един глас:
	— Господ да ви прости, защото ние ви прощаваме и ви молим да ни кажете къде можем да намерим сър Бомен.
	— Любезни лордове — отвърнал сър Железни, — не мога да ви кажа. Твърде трудно е да го намери човек, защото такива млади рицари като него тръгнат ли да търсят приключения, не се задържат дълго на едно място.
	И толкоз възхвали изрекли Червения рицар от Червените ливади, сър Персант и братята му за Бомен, та чудно било да ги слуша човек.
	— Чуйте ме, любезни лордове — рекъл крал Артур, — знайте, че ще ви въздигна поради обичта, която храня към сър Бомен, и щом го намеря, ще ви изправя всички заедно в един ден рицари на Кръглата маса. А колкото до теб, сър Персант Сини, ти винаги си се славел като благороден рицар, а също и тримата ти братя. Ала чудя се защо не чувам нищо за брат ви, Черния рицар, понеже и той бе благороден рицар.
	— Сър — отвърнал Пертолеп, Зеления рицар, — сър Бомен го уби с копието си в двубой, а името му бе сър Перкард.
	— Дълбоко съжалявам — рекъл кралят.
	И мнозина рицари рекли същото, защото тези четирима братя били добре познати в двора на крал Артур като храбри рицари, тъй като отдавна воювали срещу рицарите на Кръглата маса.
	Сетне Пертолен, Зеления рицар, рекъл на крал Артур:
	— При брода на река Мортез сър Бомен се сражава с двама братя, които ден и нощ пазеха този брод и бяха безмилостни рицари. И там той уби по-големия брат в реката, като му нанесе такъв удар по шлема, че той падна във водата и се удави, а името му беше сър Герард де Брюз, а после пък уби на брега другия брат, и неговото име беше сър Арнолд де Брюз.



>>	Глава 25
#	Как кралицата на Оркни дошла на празника Петдесетница и как сър Гауейн и братята му поискали благословията й

	И тъй, отишли всичките заедно с краля да се хранят и им били поднесени най-вкусни ястия. И както седели на трапезата, пристигнала кралицата на Оркни, придружена от голям брой дами и рицари. И тогава сър Гауейн, сър Агравейн и Гахерис станали, приближили се до нея, коленичили и като я поздравили, поискали благословията й, понеже не я били виждали от петнайсет години. Ала тя се обърнала към брат си Артур и му заговорила с висок глас:
	— Какво сторихте с най-малкия ми син, сър Гарет? Прекара той тук сред вас цяла година, а вие го направихте, за голям позор на всинца ви, слуга в готварницата. Горко ми! Къде дянахте моя мил син, който ми беше радост и утеха?
	— О, мила майко — рекъл сър Гауейн, — аз не го познах.
	— Нито пък аз — рекъл кралят — и сега съжалявам за това. Ала с божията помощ той се прояви като най-славен рицар за годините си и аз не ще намеря покой, додето не го открия.
	— Ах, братко — рекла кралицата на крал Артур, на сър Гауейн и на всичките си синове, — голям позор е за вас, че държахте сина ми в готварницата и го хранехте наравно със свинете.
	— Любезна сестро — рекъл крал Артур, — бъдете уверена, че нито аз го познах, нито сър Гауейн и братята му. Ала щом стана тъй, че напусна всички ни, трябва да намерим средство да го издирим. Освен това, сестро, редно беше да ме уведомите за идването му и ако въпреки туй не се бях отнесъл добре към него, едва тогава можехте да ме вините. Защото, когато се яви в моя двор, той се облягаше на раменете на двама мъже, сякаш не можеше сам да върви. Сетне поиска от мен три дара и първият беше да му осигуря прехрана от този ден насетне за дванайсет месеца, а другите два дара поиска на същия ден подир дванайсет месеца, и вторият бе да му позволя да изпита силите си в приключението с девицата Линет, а третият — сър Ланселот да го посвети в рицарство, когато той го помоли. И аз изпълних желанието му и мнозина от двора се чудеха, че моли за прехрана. И по тази причина мнозина от нас решиха, че не произхожда от издигнат род.
	— Сър — рекла кралицата на Оркни на брат си крал Артур, — трябва да знаете, че го изпратих при вас добре въоръжен, на хубав кон и с богати одежди и му дадох много злато и сребро.
	— Може и да е така — отвърнал кралят, — ала ние не видяхме нищо от туй. И само в деня, когато потегли оттук, някои рицари ми казаха, че ненадейно дошло едно джудже, донесло му доспехи и довело хубав кон с прекрасна и богата сбруя. И всички се чудехме откъде се е сдобил с тези богатства и си рекохме, че сигурно произхожда от славен род.
	— Братко — рекла кралицата, — вярвам на всичко, що ми казвате, защото още от дете беше чудно умен, знаеше какво е преданост и оставаше винаги верен на думата си. Ала се чудя, дето сър Кей му се е подигравал и на подбив го е нарекъл Бомен, ала името, което му е дал, му подхожда повече, отколкото и сам е предполагал, тъй като смея да твърдя, че ако е жив, той е мъж с най-добри и честни ръце и с най-благ нрав от всички на света.
	— Сестро — отвърнал крал Артур, — достатъчно сме приказвали. С божията помощ ще го намерим, стига да е някъде из тукашните седем кралства*. Да оставим сега тези тревоги и да се веселим, защото той доказа, че е достоен мъж, и това е голяма радост за мен.
	[* _Седем кралства_ — Артур говори за седем кралства, но ако съдим по разказаното от Малори, по Артурово време в Британия е имало много по-голям брой „кралства“, узнаваме, че Артур се сражава с единайсет-дванайсет крале. Представата за седем кралства идва от времето на ранното владичество в Англия на англи и сакси (V-VI в.), когато там наистина са съществували седем сравнително обособени кралства, тъй наречената Хептархия (Кент, Ист Англия, Съсекс, Уесекс, Нортъмбрия, Мерсия и Есекс), които в началото на IX в. се обединяват под властта на Уесекс със столица Уинчестър.]



>>	Глава 26
#	Как крал Артур заръчал да повикат лейди Лионес и как тя обявила турнир край своя замък, на който дошли много рицари

	Рекли тогаз сър Гауейн и братята му на Артур:
	— Сър, ако ни разрешите, ще тръгнем да търсим брат си.
	— Не — рекъл сър Ланселот, — не ще се наложи.
	А сър Бодуин Британски прибавил:
	— По наш съвет кралят ще прати вестител при лейди Лионес и ще я помоли да дойде в този двор колкото може по-скоро. И не се съмнявайте, че тя ще пристигне тук и най-добре ще ви научи къде да го намерите.
	— Умни думи казвате — рекъл кралят.
	Тогаз написали любезно послание и изпратили с него вестител на път и той препускал ден и нощ, додето стигнал до Гибелния замък. И проводили човек при лейди Лионес, която била в туй време при брат си сър Грингамор заедно със сър Гарет. И когато прочела тя писмото, заръчала на вестоносеца да се върне при крал Артур и казала, че ще го последва незабавно.
	Сетне се върнала при сър Грингамор и сър Гарет и им разказала как крал Артур пратил да я викат.
	— Това е заради мен — рекъл сър Гарет.
	— Сега посъветвайте ме какво да кажа и как да постъпя — рекла лейди Лионес.
	— Господарко моя и любов моя — рекъл сър Гарет, — моля ви, в никакъв случай не им откривайте къде съм. Знам, че майка ми е там, а също и братята ми и те скоро ще тръгнат да ме търсят, уверен съм в това. И ето какво искам да кажете на краля, като ви попита за мен. Можете да му кажете, че вашият съвет е, ако той в безкрайната си милост ви разреши да обявите турнир на празника Успение Богородично*, който рицар се прояви там най-достойно, той да бъде господар вам и на всичките ви земи. Ако пък се случи да е женен, съпругата му да получи златна диадема със скъпоценни камъни на стойност хиляда лири и един бял сокол.
	[* _Успение Богородично_ — църковен празник, 15 август.]
	И тъй, поела на път лейди Лионес и отишла при крал Артур и там била приета с подобаваща почит и най-подробно я разпитали крал Артур и кралицата на Оркни. А тя отговорила, че не може да им открие къде е сър Гарет, и ето какво рекла на крал Артур:
	— Сър, ще обявя турнир, който да се състои пред замъка ми на Успение Богородично, и ще обявя, че вие, господарю Артур, и вашите рицари ще присъствате. И ще наредя моите рицари да се сражават с вашите и тогава, сигурна съм, ще узнаете нещо за сър Гарет.
	— Добре сте го намислили — рекъл крал Артур.
	И с туй тя си тръгнала. И започнали двамата с краля усилено да се готвят за турнира.
	И когато лейди Лионес стигнала на остров Авильон, дето живеел брат й сър Грингамор, разказала как е постъпила и какво е обещала на крал Артур.
	— Горко ми! — рекъл сър Гарет. — За зла чест тъй тежко пострадах, откак дойдох в този замък, че не ще мога да участвам в турнира и да защитя рицарското си достойнство, тъй като не съм оздравял напълно от раните си.
	— Не се безпокойте — рекла девицата Линет, — защото аз се заемам за петнайсет дни да ви изцеря, та да възвърнете цялата си предишна сила.
	И тогаз тя го намазала с балсами и мехлеми, както си знаела, и скоро той се почувствал по-бодър и здрав от всякога.
	Сетне девицата Линет му рекла:
	— Изпратете вестител при сър Персант Сини и призовете него и рицарите му да дойдат тук при вас, както ви бяха дали дума. Пратете също вестител при сър Железни, Червения рицар от Червените ливади, и му заръчайте да се яви при вас с цялото си войнство и едва тогаз ще можете да се противопоставите на крал Артур и неговите рицари.
	И тъй, сторили както ни посъветвала тя и всички рицари били призовани в Гибелния замък, И като се събрали там, Червения рицар отговорил тъй на лейди Лионес и на сър Гарет и рекъл:
	— Господарко моя и господарю мой сър Гарет, трябва да ви съобщя, че се връщам от двора на крал Артур, а с мен бяха и сър Персант Сини, и братята му и там положихме пред него клетва да му се подчиним, както ни заповядахте. Също така аз и сър Персант и братята му се условихме да се сражаваме срещу сър Ланселот и рицарите от двора на крал Артур. И това сторихме от уважение към лейди Лионес и към вас, господарю мой сър Гарет.
	— Добре сте сторили — рекъл сър Гарет, — ала бъдете уверени, че не ще е лесно да устоите на тези рицари, тъй като те са най-славните на света. Затуй трябва да свикаме на своя страна мнозина храбри рицари, откъдето успеем да намерим.
	И тъй, разгласили те из Англия, Уелс и Шотландия, Ирландия, Корнуол и всички крайбрежни острови, из Бретан и много други земи, че призовават на празника Успение Богородично в Гибелния замък край остров Авильон всички рицари и който дойде, ще може сам да избере дали да се сражава на страната на рицарите от замъка или с войнството на крал Артур. А до деня на турнира оставали два месеца.
	И скоро се събрали там много храбри рицари, странстващи по света, и повечето от тях били във вражда с крал Артур и рицарите на Кръглата маса, та се присъединили към дружината от замъка. Първи дошли сър Епиногрус, син на краля на Нортъмбърланд, сър Паломид Сарацина и сър Сафер, брат му, и другият му брат сър Сегуарид, ала те всички били покръстени, а сетне и сър Малгрин, и благородният рицар сър Бриан от Островите, и сър Грумор Груморсон, храбрият шотландски рицар, и сър Карадос от Печалната кула, благороден рицар, и брат му сър Таркуин, и двамата братя сър Арнолд и сър Гаутер, храбри рицари от Корнуол. Дошъл и сър Тристан Лионски, и с него сенешалът сър Динас и сър Садок. И сър Тристан по туй време не бил рицар на Кръглата маса, макар че се славел като един от най-смелите рицари на света.
	И тъй, всички тези рицари се присъединили към владетелката на замъка и към Червения рицар от Червените ливади. А колкото до сър Гарет, той се представял за най-обикновен рицар.



>>	Глава 27
#	Как крал Артур дошъл на турнира с рицарите си, с какви почести го приела господарката и как започнала битката

	И тъй, потеглил на път крал Артур със сър Гауейн и братята му Агравейн и Гахерис, и придружавали го също сър Юуейн Белоръки, сър Агловал, сър Тор, сър Персивал Уелски и сър Ламорак Уелски. После дошъл сър Ланселот от Езерото със своите братя и братовчеди — сър Лионел, сър Ектор де Марис, сър Борс де Ганис, сър Галиходин, сър Галихуд и много други от рода на сър Ланселот, а също сър Динадан и брат му, храбрият рицар Криводрешко, и храбрият рицар сър Саграмор, и почти всички рицари на Кръглата маса.
	С Артур дошли също следните рицари: кралят на Ирландия, крал Агуизанс, кралят на Шотландия, крал Карадос, и крал Уриенс, владетел на Гор, крал Багдемагус със сина си сър Мелиагант и благородният принц сър Галахалт. И всички тези крале, принцове, графове, барони и други благородни рицари като сър Брандилес, сър Юуейн Отчаяни, сър Кей, сър Бедивер, сър Мелиот де Логрис, сър Петипас от Уинчълси, сър Годелак — всички тези и много други, които не можем да изброим, дошли с крал Артур.
	Сега да оставим тези крале и рицари и да разкажем за големите приготовления вътре в замъка и вън от него на двете войнства. Лейди Лионес наредила да се приготви подслон за нейните благородни рицари и много храна била донесена по суша и по море, та да не липсва нищо на хората й, нито на противната страна, и всичко в изобилие можели да си набавят рицарите на крал Артур срещу злато и сребро. И дошъл скоро вестител и съобщил, че крал Артур идва със своите крале, херцози, графове, барони и рицари.
	И тогаз сър Гарет помолил лейди Лионес и Червения рицар от Червените ливади, а също и сър Персант и брат му, и сър Грингамор в никакъв случай да не издават името му и да се отнасят с него като с най-обикновен рицар.
	— Защото — рекъл той — не желая да ме вземат ни за по-славен воин, ни за по-безславен, и нито в началото, нито накрая.
	Тогаз лейди Лионес рекла на сър Гарет:
	— Сър, ще ви дам един пръстен, ала от сърце ви моля да ми го върнете, когато свърши турнирът, защото този пръстен ме прави по-красива, отколкото съм в действителност. И този пръстен притежава свойството зеленото да прави червено, а червеното да превръща в зелено, синьото да прави бяло, бялото пък синьо и тъй изменя всички цветове*. И който носи моя пръстен, никога не ще загуби и капка кръв, затова от голяма любов към вас ви го давам.
	[* Рицар, който изменя цветовете на доспехите си, се среща в ирландския фолклор, а в артуровския цикъл — и във връзка с Гауейн. Интересно е, че съвременникът на Малори, Ричард Бийчам, на един турнир в Кале се явил три пъти с доспехи в различен цвят. Според някои изследователи това потвърждава предположението, че именно Ричард Бийчам е прототип на Гарет. По-вероятно е обаче да се предположи, че в по-ново време рицарите съзнателно са подражавали на идеалните герои от артуровските легенди.]
	— Сполай ви, господарко моя — рекъл Бомен. — Този пръстен е много подходящ за мен, тъй като той ще ме промени от главата до петите и така никой не ще ме познае.
	Сетне пък сър Грингамор снабдил сър Гарет е отличен кон, изпитан в много битки, и му дал прекрасни и здрави доспехи, а също и славен меч, който нявга бащата на сър Грингамор бил отнел от един победен тиранин неверник. И тъй, всички рицари се готвели за турнира по подобен начин.
	И крал Артур пристигнал при замъка два дни преди Успение Богородично и водил със себе си всички кралски менестрели*. И дошли с него също кралица Гуиневир и кралицата на Оркни, майката на сър Гарет. И на празника Успение Богородично, когато свършила утринната литургия, заповядали на вестителите с тръби да призоват всички на полето.
	[* _Менестрели_ — в средновековието странстващи поети-музиканти.]
	И излязъл от замъка сър Епиногрус, син на краля на Нортъмбърланд, и се спуснал срещу сър Саграмор Похотливи, та от удара копията и на двамата се счупили в ръцете им. Сетне от замъка излязъл сър Паломид и насреща му се спуснал сър Гауейн и двамата си нанесли такива тежки удари, че и славните рицари, и конете им паднали наземи. И тогаз бързо се притекли рицари и от двете войнства и ги вдигнали на крака. После излезли сър Сафер и сър Сегуарид, братя на сър Паломид, и сър Агравейн се сражавал със сър Сафер, а сър Гахерис — със сър Сегуарид. И сър Сафер повалил Агравейн, брата на сър Гауейн, а сър Сегуарид — другия му брат. А сър Малгрин, рицар от замъка, се сражавал със сър Юуейн Белоръки и сър Юуейн повалил сър Малгрин, та той едва не си счупил врата.



>>	Глава 28
#	Как се проявили рицарите в боя

	След това сър Бриан от Островите и сър Грумор Груморсон, рицари от замъка, се сражавали със сър Тор и сър Агловал и сър Тор повалил Грумор Груморсон наземи.
	Сетне се впуснали в битката сър Карадос от Печалната кула и сър Таркуин, рицари от замъка, и се сражавали със сър Персивал Уелски и сър Ламорак Уелски, а те били родни братя. И сър Персивал се спуснал срещу сър Карадос, та и на двамата копията се счупили в ръцете им, а после пък сър Таркуин и сър Ламорак взаимно се повалили с все конете на земята и тогаз се притекли рицари и от двете войнства и им помогнали отново да яхнат конете си.
	И сър Арнолд и сър Гаутер, рицари от замъка, се сражавали срещу сър Брандилес и сър Кей и четиримата рицари се били тъй мъжествено, че копията се счупили в ръцете им.
	Сетне излезли сър Тристан, сър Садок и сър Динас, рицари от замъка, и сър Тристан се спуснал срещу сър Бедивер и го повалил наземи с все коня му. А сър Садок се сражавал със сър Петипас и в този двубой сър Садок бил победен. А Юуейн Отчаяни сразил сенешала сър Динас.
	После излязъл сър Персант Сини, рицар от замъка, и се спуснал срещу сър Ланселот, ала той го повалил наземи с все коня му. Подир туй сър Пертолеп от замъка се сражавал със сър Лионел и сър Пертолеп, Зеления рицар, повалил сър Лионел, брата на сър Ланселот.
	И през цялото време знатни вестители провъзгласявали кой е победил и как му е името.
	Сетне излязъл на полето сър Перимон, Червения рицар, брат на сър Персант, рицар от замъка, и се спуснал срещу сър Ектор де Марис и те си нанесли тежки удари, та и двамата паднали наземи с все конете си.
	После излезли Червения рицар от Червените ливади и сър Гарет, и двамата от замъка, и се сражавали със сър Борс де Ганис и сър Блеоберис. И тогаз Червения рицар и сър Борс връхлетели един връз друг с такава сила, че копията им се прекършили и конете им рухнали на земята. Сър Блеоберис пък счупил копието си о сър Гарет, ала от този удар сам паднал на земята.
	И когато сър Галиходин видял това, извикал на сър Гарет да се отбранява, ала сър Гарет го повалил на земята. Тогаз сър Галихуд грабнал копие да отмъсти за брат си, а сър Гарет сразил и него, също и сър Динадан и брат му Криводрешко, и сър Саграмор Похотливи, и сър Додинас Свирепи. И всички тези рицари победил с едно копие.
	Видял кралят на Ирландия Агуизанс подвизите на сър Гарет и много се чудил кой ли е този рицар, дето веднъж изглежда зелен, а втурне ли се отново в бой — син. И тъй, при всяка нова схватка той променял цвета си, та ни крал, ни рицар можели да го разпознаят. Тогаз Агуизанс, кралят на Ирландия, се сражавал със сър Гарет и сър Гарет го повалил от коня с все седлото. Сетне излязъл насреща му Карадос, кралят на Шотландия, ала сър Гарет повалил и него, и коня му. Тъй сторил още и с краля на Гор, Уриенс. После излязъл насреща му сър Багдемагус и сър Гарет го повалил наземи с все коня му. А синът на Багдемагус, Мелиагант, счупил копието си о сър Гарет, макар да го ударил с голяма сила и рицарско умение.
	Тогаз сър Галахалт, благородният принц, викнал с висок глас:
	— Рицарю с многото цветове, добре се сражаваш! Ала сега се приготви, защото и аз ще се бия с теб.
	Чул го сър Гарет, взел здраво копие и двамата се спуснали един срещу друг. И копието на принца се счупило, а сър Гарет го ударил от лявата страна на шлема, та той се олюлял и щял да падне, ако не го били подкрепили хората му.
	— Кълна се в Бога — рекъл крал Артур, — храбрец е онзи рицар с многото цветове.
	И тогаз кралят извикал сър Ланселот и го помолил да се сражава с рицаря.
	— Сър — отвърнал Ланселот, — сърцето ми подсказва да не се бия с него сега, тъй като днес той извърши много подвизи. И когато един славен рицар се отличи някой ден, не е редно друг да му отнеме почестите, като го вижда колко се е трудил. И може би днес тук е най-заклетият му враг или пък може би обича някоя дама от тези тук, тъй като виждам, че се старае и се стреми да върши големи дела. Затова, що се отнася до мен, днес ще оставя почестите на него. И дори да е по силите ми да му ги отнема, не желая да сторя това.



>>	Глава 29
#	Още за същия турнир

	И когато свършили тези двубои с копие, всички изтеглили мечовете си и започнал ожесточен турнир. И сър Ламорак извършил чудни бойни подвизи, та между него и сър Железни, Червения рицар от Червените ливади, се завързала люта схватка. Също и между сър Паломид и Блеоберис се завързала люта схватка. И сър Гауейн и сър Тристан се сражавали един срещу друг, и сър Гауейн бил повален от коня и дълго останал на земята, та се посрамил.
	Впуснал се тогаз в битката сър Ланселот и ударил сър Таркуин, а той пък ударил него. После дошъл и брат му, сър Карадос, та двамата заедно нападнали сър Ланселот, ала той, понеже бил най-благородният рицар на света, славно се сражавал с тях, та всички се чудели на мощта му.
	Тогаз дошъл сър Гарет и познал, че не друг, а сър Ланселот се бие срещу тези двама опасни рицари, и сър Гарет се хвърлил помежду им с добрия си кон и ги разделил, ала не нанесъл ни един удар на сър Ланселот. Забелязал това сър Ланселот и се досетил, че този храбър рицар трябва да е сър Гарет. После сър Гарет обърнал коня си и като се впуснал насам и натам, сипел удари наляво-надясно, та всички добре виждали откъде е минал. И случило се тъй, че се сражавал с брат си, сър Гауейн, и го повалил, защото успял да му смъкне шлема, а същото сторил и с още петима-шестима рицари на Кръглата маса, та хората рекли, че той най-много се старае в битката и най-достойно изпълнява рицарския си дълг?
	И като го видял сър Тристан как се сражава с копие и как добре върти меча, отишъл при сър Железни и сър Персант Сини и ги запитал да му кажат истината:
	— Що за рицар е онзи, дето се явява в толкоз различни цветове, защото, струва ми се, никак не жали сили и не си дава отдих нито за миг?
	— Не знаете ли кой е? — запитал сър Железни.
	— Не — отвърнал сър Тристан.
	— Тогаз чуйте — това е рицарят, що люби владетелката на този замък, а и тя го люби. Той е рицарят, който ме победи, когато обсаждах замъка, и пак той надви сър Персант и тримата му братя.
	— Как се казва? — запитал сър Тристан. — И от какъв е род?
	— В двора на крал Артур го наричали Бомен, ала истинското му име е сър Гарет от Оркни, брат на сър Гауейн.
	— Кълна се в живота си — рекъл сър Тристан, — храбър рицар е той и силен воин, и ако е още млад, един ден ще се прояви като истински благороден рицар.
	— Почти дете е — рекли всички, — а в рицарство го посвети сър Ланселот.
	— Това е още по-добре за него — рекъл Тристан.
	И тогаз сър Тристан, сър Железни, сър Персант и братята му се впуснали заедно да помагат на сър Гарет в битката и много тежки удари били нанесени.
	И скоро сър Гарет се отдръпнал малко встрани, да си оправи шлема, и джуджето му рекло:
	— Дайте ми пръстена си, да не го изгубите, додето пиете вода.
	И тъй, като утолил жаждата си, сър Гарет надянал шлема, яхнал бързо коня и отново се хвърлил в битката, а пръстенът останал у джуджето. И джуджето много се зарадвало, че пръстенът не е у господаря му, защото добре знаело, че така скоро ще го познаят.
	И когато сър Гарет се явил на полето, всички добре и ясно видели, че е в жълти доспехи, а той смъквал шлемове и повалял рицари, та крал Артур се чудел кой е този рицар, тъй като по косата му познал*, че е същият.
	[* В по-късно открития ръкопис на „Смъртта на Артур“ този пасаж гласи „по коня му“, което прави текста много по-ясен, тъй като едва ли под шлема може да се види косата на Гарет. Според издателя на този ръкопис проф. Вннавер в текста на Какстън е допусната печатна грешка, а по-стари тълкуватели са обяснявали разпознаването на Гарет „по косата му“ с връзката на Гауейн, а следователно и на брат му Гарет, с легендарния келтски герой Гури Златокоси или Дългокоси. Трябва да се има предвид, че имената на тримата братя Гауейн, Гахерис и Гарет насочват към тази връзка и е твърде вероятно от един герой постепенно да са се развили двама, а по-късно и трима герои — явление, доста разпространено в този вид литература, за която е характерно повторение на елементите.]



>>	Глава 30
#	Как сър Гарет бил разпознат от вестителите и как избягал от полесражението

	— По-рано се сражаваше в доспехи с различни цветове, а сега е само в жълто! Вървете — рекъл крал Артур на няколко вестители, — приближете се с конете си до него и разберете що за рицар е, тъй като вече питах мнозина от неговата дружина, ала всички отвръщат, че не го познават.
	И тъй, един вестител се приближил колкото могъл до Гарет и видял на шлема му написано със златни букви: „Този шлем е на сър Гарет от Оркни.“
	Тогаз вестителят викнал като обезумял и много други вестители с него:
	— Рицарят в жълтите доспехи е сър Гарет от Оркни!
	И всички крале и рицари от двора на Артур обърнали поглед към него и спрели да се сражават, а после забързали натам, за да го видят, а вестителите все викали:
	— Това е сър Гарет от Оркни, син на крал Лот!
	И когато сър Гарет разбрал, че са го открили, замахнал с удвоена сила и повалил сър Саграмор и брат си Гауейн.
	— О, братко — рекъл сър Гауейн, — не предполагах, че ще вдигнеш ръка да ме удариш.
	Чул тези думи сър Гарет, та се втурнал ту насам, ту натам из полето и с голяма мъка си пробил път през тълпата и намерил джуджето си.
	— Ах, момче — рекъл сър Гарет, — коварно ме измами ти днес, като задържа пръстена ми. А сега върни ми го, та да мога пак да се крия.
	И като взел отново пръстена си, никой не разбрал къде е отишъл. Ала сър Гауейн зърнал накъде язди сър Гарет и препуснал с все сила подир него. Забелязал това сър Гарет и бързо се скрил в гората, та сър Гауейн не видял къде се е дянал. И когато сър Гарет разбрал, че сър Гауейн си е отишъл, попитал джуджето какво ще го посъветва да стори.
	— Сър — рекло джуджето, — струва ми се, че сега, като се изплъзнахте от преследвачите си, най-добре ще е да върнете пръстена на господарката, лейди Лионес.
	— Добре ме съветваш — отвърнал сър Гарет. — Ето пръстена — занеси й го и й кажи, че се оставям на нейното благоволение и ще се върна, когато мога, затова я моля да ми бъде вярна и предана, както ще й бъда и аз.
	— Сър — рекло джуджето, — ще направя както заповядате.
	И то препуснало и изпълнило заръката.
	Тогава дамата запитала:
	— Къде е моят рицар, сър Гарет?
	— Господарко — отвърнало джуджето, — повели ми да ви кажа, че не ще се бави дълго.
	Сетне джуджето бързо се върнало при сър Гарет, който много искал да намери някъде подслон, защото имал нужда да си почине. И тогаз взело да гърми и рукнал дъжд, та небето и земята сякаш щели да се слеят, а сър Гарет бил твърде уморен, тъй като през целия ден и той, и конят му не знаели що е отдих. И сър Гарет яздил дълго из гората, додето мръкнало, и все гърмяло и се святкало страховито. Ала ето че най-подир случайно стигнал до един замък и чул пазачите да викат от стените.



>>	Глава 31
#	Как сър Гарет стигнал в един замък, дето намерил добър подслон, и как се сражавал с един рицар и го убил

	Тогаз сър Гарет се приближил до мостовата кула на замъка и любезно помолил вратаря да го пусне вътре. Ала вратарят му отвърнал троснато:
	— Няма тук подслон за теб!
	— Любезни сър, не говорете така, защото аз съм рицар на крал Артур, и помолете господаря или господарката на този замък да ме приеме от уважение към крал Артур.
	Отишъл тогаз вратарят при херцогинята, та й казал, че един рицар на крал Артур търси подслон.
	— Пусни го — рекла херцогинята. — Искам да го видя. Щом е рицар на крал Артур, не ще остане без подслон.
	Сетне се отправила с голяма факла в ръка към кулата над портата. И когато сър Гарет видял светлината, извикал с висок глас:
	— Дали си лорд или дама, дали си великан или силен воин, все ми е едно, стига да намеря тук подслон за тази нощ. И ако е нужно да се сражавам, нека бъде утре, след като си почина, тъй като сега и аз, и конят ми сме уморени.
	— Благородни рицарю — отвърнала дамата, — смели думи изрече и достойни за храбър воин, ала трябва да знаеш, че господарят на този замък никак не обича крал Артур и рицарите от двора му и винаги е бил техен враг. Затуй те съветвам да не влизаш в този замък, защото, ако се приютиш тук тази нощ, ще трябва да се закълнеш, че където и да срещнеш моя господар, на пътека или път, ще се предадеш на милостта му като пленник.
	— Господарко — рекъл сър Гарет, — кой е вашият господар и как се казва?
	— Сър, името на господаря ми е херцог Де ла Рус*.
	[* _Херцог Де ла Рус_ — това име вероятно е вмъкнато от Малори поради близостта му с името на негов съвременник, писателя Джон Рус (1411–1492), автор на биография на споменатия вече Ричард Бийчам.]
	— Добре, господарко — рекъл сър Гарет, — ще ви обещая, че където и да срещна вашия господар, ще се предам на добрата му воля, стига да не ми стори зло. Ала разбера ли, че ще ми стори зло, ще си върна свободата, ако мога, с копието и меча си.
	— Справедливи са думите ви — рекла херцогинята.
	Заповядала тогаз тя да спуснат моста, а сър Гарет минал по него и като стигнал в голямата зала, слязъл от седлото. Сетне слугите отвели коня му в конюшнята, а той свалил доспехите си и рекъл:
	— Господарко, знайте, че тази нощ не ще изляза от тази зала, а когато съмне, пожелае ли някой да се сражава с мен, ще ме намери готов за бой.
	Тогаз му поднесли вечеря с много вкусни блюда. И сър Гарет бил толкоз гладен, че се нахранил богато и е голяма охота. И имало при него мнозина прекрасни дами, та някои от тях казали, че никога не са виждали по-могъщ рицар и мъж е такъв апетит. И добре го забавлявали, а скоро след вечеря му приготвили постеля и той си легнал и почивал цялата нощ.
	На сутринта изслушал литургията, закусил и се сбогувал с херцогинята и другите дами и благодарил любезно за подслона и добрия прием. На раздяла тя го попитала как се казва.
	— Господарко — отвърнал той, — името ми е Гарет от Оркни, ала някои ме наричат Бомен.
	Тогаз тя разбрала, че той е рицарят, който се сражавал за лейди Лионес.
	И тъй, сър Гарет си тръгнал и поел нагоре по склона на една планина. И ето че излязъл насреща му рицар на име Бенделейн и рекъл на сър Гарет:
	— Няма да минеш оттук, додето не се сражаваш с мен или не се признаеш за мой пленник.
	— Тогава ще се сражаваме — рекъл сър Гарет.
	И тъй, пришпорили те коне и сър Гарет го пробол през тялото, та сър Бенделейн препуснал към замъка си, който се намирал съвсем наблизо, и там умрял. Ала сър Гарет искал да си почине и случило се, че пътят му го извел пред същия замък.
	Досетили се тогава рицарите и слугите на Бенделейн, че той е убил господаря им, въоръжили двайсет отлични воини, та те излезли и го нападнали. А сър Гарет нямал копие, та изтеглил меч и вдигнал щит пред себе си. И втурнали се те яростно насреща му и всички строшили копията си о него, ала сър Гарет се отбранявал като истински рицар.



>>	Глава 32
#	Как сър Гарет се сражавал с един рицар, който държал в замъка си трийсет дами, и как го убил

	Видели те, че не ще могат да го надвият, та се отдръпнали настрана и там се наговорили да убият коня му. Тогаз отново препуснали срещу сър Гарет и с копията си проболи коня му, а сетне още по-яростно се нахвърлили да го нападат. Ала, макар да се биел пешком, сър Гарет тъй въртял меча, че когото ударел, повече не се изправял на крака. И така той убил мнозина от тях, додето останали само четирима, а най-подир и те избягали. Тогаз сър Гарет си избрал един от техните коне, яхнал го и пак поел на път. И тъй, яздил той дълго, додето стигнал до някакъв замък и чул иззад стените му горки стенания на девици и благородни дами. И ето че минал наблизо един слуга.
	— Какъв е този шум, дето чувам в замъка? — запитал го сър Гарет.
	— Благородни рицарю — рекъл слугата, — затворени са в този замък трийсет дами и всички те са вдовици, защото ден и нощ край замъка дебне един рицар и името му е Кафявия рицар, що не знае милост. Той е най-опасният рицар на света, затова, сър, съветвам ви да бягате по-скоро оттук.
	— Не — отвърнал сър Гарет, — няма да бягам, макар ти да се боиш от него.
	Видял тогаз слугата да се приближава Кафявия рицар и рекъл:
	— Вижте, ей го, идва.
	— Сега ще се справя с него — рекъл сър Гарет.
	Съгледали се двамата един другиго, пришпорили конете си и Кафявия рицар строшил копието си, а сър Гарет го пробол през тялото, та рицарят рухнал безжизнен на земята. Тогаз сър Гарет отишъл в замъка и помолил дамите да му позволят да си почине там.
	— Уви! — рекли дамите. — Не можем да ви подслоним тук.
	— Посрещнете го както подобава — рекъл слугата, — защото този рицар уби врага ви.
	Тогаз те го приели на драго сърце и го нагостили както могли, тъй като, макар и да били бедни, не можели да постъпят по друг начин.
	И на сутринта той отишъл на литургия и видял там трийсетте дами, коленичили на пода върху разни гробове. И те плачели и горко ридаели. Тогаз сър Гарет се досетил, че в тези гробове лежат съпрузите им.
	— Любезни дами — рекъл той, — идете на следващия празник Петдесетница в двора на крал Артур и кажете там, че ви пращам аз, сър Гарет.
	— Ще сторим както заръчахте — отвърнали дамите.
	И тъй, поел той отново на път и случило се, че не след дълго стигнал до една планина, а там изскочил насреща му снажен рицар и рекъл:
	— Спрете, благородни рицарю, и се сражавайте с мен.
	— Кой сте вие? — запитал сър Гарет.
	— Името ми е херцог Де ла Рус — отвърнал той.
	— Тогава, сър, вие сте рицарят, в чийто замък пренощувах веднъж. И обещах там на вашата съпруга да се предам на добрата ви воля.
	— Аха, ти ли си онзи надменен рицар, дето предложил да се сражава с моите рицари? — рекъл херцогът. — Отбранявай се, защото те предизвиквам на двубой.
	И тъй, пришпорили те конете си и още с първия удар сър Гарет повалил херцога от седлото. Ала херцогът бързо скочил на крака, вдигнал щит, изтеглил меч и призовал сър Гарет да слезе от коня и тъй да се бие с него. Слязъл той тогава и двамата люто се сражавали повече от час и си нанесли тежки рани. Най-подир сър Гарет повалил херцога на земята и щял да го убие, ала той се предал.
	— Идете тогава на следващия празник при моя господар крал Артур — рекъл сър Гарет — и му кажете, че аз, сър Гарет, ви пращам при него.
	— Тъй и ще сторя — рекъл херцогът, — и ще ви се закълна във вярност и покорство със сто свои рицари. И до сетния си ден ще ви служа и ще изпълнявам каквото ми заповядате.



>>	Глава 33
#	Как сър Гарет и сър Гауейн се сражавали един срещу друг и как се познали благодарение на девицата Линет

	И тъй, херцогът поел по пътя си, а сър Гарет останал сам. И видял той да идва към него един въоръжен рицар. Тогаз сър Гарет взел щита на херцога, яхнал коня си и без да си разменят ни дума, двамата Връхлетели един върху друг с гръм и трясък. И рицарят ранил сър Гарет под ребрата с копието си. Сетне слезли от конете, изтеглили мечове и си нанесли такива силни удари, че кръв рукнала по земята. И така се били два, часа.
	Дошла най-подир девицата Линет, която някои наричали Свирепата девица, яхнала кротко муле, и викнала с висок глас:
	— Сър Гауейн, сър Гауейн, престани да се сражаваш с брат си сър Гарет.
	И като чул тези думи, той захвърлил щита и меча, изтичал към сър Гарет и го прегърнал, а после коленичил пред него и го помолил за милост.
	— Кой сте вие — рекъл сър Гарет, — дето само преди миг се биехте с такава сила и мощ, а сега изведнъж се предавате?
	— О, Гарет, аз съм брат ви, сър Гауейн, който заради вас изживя много мъки и тегла.
	Тогаз сър Гарет снел шлема си, коленичил пред брат си и го помолил за прошка. Сетне двамата станали, прегърнали се и дълго плакали, преди да могат да си кажат нещо. И всеки от тях признавал другия за победител в борбата и тъй си разменили много сърдечни думи.
	— Ех, мой благородни братко — рекъл сър Гауейн, — Бога ми, длъжен съм да ви възхваля, дори да не ми бяхте брат, понеже прославихте крал Артур и неговия двор, като пратихте там за една година повече славни рицари, отколкото шестима измежду най-добрите от Кръглата маса, с изключение на сър Ланселот.
	Приближила се тогаз до тях Свирепата девица, същата онази девица Линет, която толкова време странствала със сър Гарет, и спряла кръвта от раните на сър Гарет и на сър Гауейн.
	— Сега какво ще правите? — рекла Свирепата девица. — Струва ми се, че ще бъде най-добре да изпратите вест на крал Артур къде сте, защото конете ви са тъй изтощени, че не ще могат да ви носят.
	— Любезна девице — рекъл сър Гауейн, — моля ви, идете при моя господар, вуйчо ми крал Артур, и му разкажете какво приключение ми се случи, и тогаз, предполагам, той няма дълго да се забави и ще пристигне начаса тук.
	И тъй, качила се тя на мулето си и бързо отишла при крал Артур, който се намирал само на две мили път оттам. И когато му разказала всичко, той заръчал да му доведат пъргав жребец. А сетне го яхнал и рекъл на своите лордове и дами, че ако желаят, могат да тръгнат с него. И започнали бързо да оседлават конете на кралици и принцове и да им слагат юзди и всеки искал по-скоро да се приготви за път.
	И когато кралят пристигнал там, дето били сър Гауейн и сър Гарет, видял ги да седят върху склона на едно хълмче. Тогаз кралят слязъл от коня и като се приближил до сър Гарет, понечил да му каже нещо, ала не могъл и паднал в несвяст от радост. И те се втурнали към вуйчо си и го помолили да бъде така добър и да се успокои. И трябва да знаете, че кралят много се радвал, ала и горко се каел заради сър Гарет, и плакал като дете.
	Сетне дошла майка му, кралицата на Оркни, лейди Маргауз и погледнала сър Гарет в лицето, ала не могла да заплаче, а изведнъж паднала в несвяст и дълго лежала като мъртва. И тогаз сър Гарет успокоил майка си с кротки думи, та тя се съвзела и се възрадвала.
	Подир туй кралят заповядал всички подчинени нему рицари да се настанят на лагер там и сторил това от любов към племенниците си. Така и направили и всичко било приготвено както подобава и не липсвало ни месо, ни дивеч и нищо, което може да се купи със злато и сребро. Сетне с помощта на Свирепата девица раните на сър Гауейн и сър Гарет били изцелени. И всички останали там осем дни.
	Тогаз крал Артур рекъл на Свирепата девица:
	— Чудно ми е, че сестра ви, лейди Лионес, тъй и не дойде при мен, а още по-чудно ми е, че не идва да навести своя рицар и мой племенник сър Гарет, който извърши толкова подвизи от любов към нея.
	— Господарю — отвърнала девицата Линет, — благоволете да я извините, тъй като тя не знае, че господарят сър Гарет е тук.
	— Тогава идете и я доведете — рекъл крал Артур, — за да можем да уредим всичко според желанието на моя племенник.
	— Сър — рекла девицата, — ще сторя както заръчахте.
	И с тези думи поела към замъка. И щом сестра й научила всичко, приготвила се за път колкото могла по-бързо и още на другата сутрин пристигнала в лагера с брат си сър Грингамор и с четирийсетте си рицари. И като отишла там, била посрещната най-радушно както от краля, така и от много други крале и кралици.



>>	Глава 34
#	Как двамата открили любовта си пред крал Артур и какви приготовления направили за сватбата им

	И между всички дами тя била призната за най-красива и несравнима. Когато сър Гарет я зърнал, двамата си разменили безчет мили погледи и мили думи, та драго било да ги гледа човек.
	Сетне отишъл при тях крал Артур и много други крале с него, а също и кралица Гуиневир и кралицата на Оркни. И запитал кралят племенника си сър Гарет дали желае тази дама за своя любима, или ще я вземе за съпруга.
	— Господарю, трябва да знаете, че я обичам повече от всички други дами на света.
	— А вие, любезна Лионес — рекъл крал Артур, — какво ще кажете?
	— Най-благородни кралю — рекла лейди Лионес, — трябва да знаете, че моят господар сър Гарет ми е тъй мил, че го желая за съпруг повече от всеки друг християнски крал или принц. И ако не мога да се омъжа за него, вричам се, че друг няма да взема, защото, господарю Артур, той е първата ми любов и ще бъде последната. И ако му позволите да избира по своя воля и желание, смея да мисля, че ще предпочете мен.
	— Истина е — рекъл сър Гарет — и ако не мога да взема за съпруга вас, никоя друга девица или благородна дама не ще се радва на любовта ми.
	— Виж ти — рекъл кралят, — такава ли била работата, племеннико? Знай, че по-скоро бих се отказал от короната си, нежели да стана причина за раздялата на сърцата ви. И знай също, че колкото и силна да е любовта ви, аз желая да я увелича, а не да я помрачавам, затова ще имате моята любов и закрила и ще сторя за вас всичко, което е в моя власт.
	Същото казала и майката на сър Гарет. И определили тогаз деня на сватбата и по съвета на краля решили тя да стане на следващия Архангеловден в Кинкенадон край морето, тъй като тамошният край бил богат. И това било оповестено из цялото кралство. И призовал сър Гарет всички рицари, които победил в битки, и дамите, които избавил, да дойдат в деня на сватбата му в Кинкенадон на морския бряг.
	И тогаз лейди Лионес и девицата Линет се стегнали за път, за да се върнат в замъка с брат си сър Грингамор. И дала тя на сър Гарет хубав, скъп пръстен и той на свой ред й дал друг, а крал Артур й подарил златна гривна. И тъй, тя си тръгнала.
	Господи, колко се радвал сър Ланселот на сър Гарет и сър Гарет на него, защото нямало на света втори рицар, когото да обича тъй много, както сър Ланселот, та все гледал да бъде около него. И причината била тази, че след като сър Гарет разбрал що за човек е сър Гауейн, започнал да го отбягва, защото виждал, че е отмъстителен по нрав и когато мрази някого, готов е да си отмъсти дори с убийство, а това никак не допадало на сър Гарет.



>>	Глава 35
#	За великолепните тържества и какви служби били раздадени в деня на сватбата, а също и за двубоите на този празник

	И тъй, когато наближил Архангеловден, в Кинкенадон пристигнали лейди Лионес, владетелката на Гибелния замък, и сестра й, девицата Линет, придружени от сър Грингамор, защото той бил поел опеката над тези дами. И тогаз крал Артур заръчал да ги настанят както подобава. И на Архангеловден кентърбърийският архиепископ с голяма тържественост извършил брачния обред между сър Гарет и лейди Лионес.
	И крал Артур накарал Гахерис да се венчае за Свирепата девица, лейди Линет, и накарал също сър Агравейн да се венчае за племенницата на лейди Лионес, чието име било лейди Лорел*.
	[* Това тройно бракосъчетание носи белези на характерната за Малори фолклорна трактовка. За да осъществи този троен „щастлив край“, той създава нова героиня, племенница на двете сестри, лейди Лорел. Характерна е също така и близостта на имената на трите дами — Лионес, Линет, Лорел. Срв. също Гауейн. Гахерис, Гарет или Галахалт, Галихуд, Галиходин.]
	И когато сватбеният обред свършил, дошъл Зеления рицар, сър Пертолеп, е трийсет рицари и се заклел навеки във васалска вярност и подчинение на сър Гарет заедно с рицарите си. И сър Пертолеп рекъл:
	— Моля ви на този празник да ме направите свой шамбелан*.
	[* _Шамбелан_ (фр.) — висш придворен сановник.]
	— На драго сърце — отвърнал сър Гарет, — щом ви се нрави такава скромна служба.
	Сетне дошъл Червения рицар с шейсет рицари и се заклел навеки във васалска вярност и подчинение на сър Гарет заедно с рицарите си. И сър Перимон помолил сър Гарет да го направи свой главен управител на този празник.
	— Тъй да бъде — рекъл сър Гарет, — и по-висока служба да бяхте поискали, щях да ви я дам.
	После дошъл сър Персант Сини със сто рицари и се заклел навеки във васалска вярност и подчинение и обещал, че всички тези рицари ще му служат и земите им ще му бъдат подвластни. И помолил той сър Гарет да го назначи за свой главен блюдоносец на тържеството.
	— Тъй да бъде — рекъл сър Гарет, — и по-висока длъжност да бяхте поискали, пак бих ви я дал.
	Сетне дошъл херцог Де ла Рус със сто рицари и се заклел във васалска вярност и подчинение на сър Гарет, а също и че земите им ще му бъдат подвластни навеки. И помолил той сър Гарет да го назначи за свой виночерпец на тържеството.
	— Тъй да бъде — рекъл сър Гарет. — Бих ви дал и повече.
	После дошъл Червения рицар от Червените ливади, сър Железни, и довел триста рицари и се заклел във васалска вярност и подчинение и заедно с рицарите си обещал земите им да му бъдат подвластни навеки. И помолил той сър Гарет да му позволи да реже месото на трапезата.
	— Тъй да бъде — рекъл сър Гарет, — щом такова е желанието ви.
	После дошли в двора трийсет дами, всичките вдовици, и довели със себе си голям брой прекрасни благородни девици. И те до една коленичили пред крал Артур и сър Гарет и разказали на краля как сър Гарет ги освободил от Печалната кула и как убил Кафявия рицар, наричан Безмилостни.
	— И затова ние, а с нас и наследниците ни, навеки ще бъдем верни васали на сър Гарет от Оркни.
	И тогаз кралете и кралиците, принцовете и графовете, бароните и безчет смели рицари седнали на трапезата. И трябва да знаете, че имало там най-различни и изобилни блюда, веселби и игри, и менестрелски песни, както бил обичаят по онова време. И три дни продължил устроеният турнир. Ала кралят не позволил на сър Гарет да се сражава заради младата му булка, тъй като, както се разказва във френската книга, лейди Лионес помолила краля да не разрешава никому, който е женен, да се сражава на този празник.
	И тъй, през първия ден на турнира се прославил сър Ламорак Уелски, защото повалил трийсет рицари и извършил чудни бойни подвизи. И на същия този ден крал Артур въздигнал сър Персант Сини и двамата му братя до края на живота им за рицари на Кръглата маса и им дарил много земи.
	На втория ден най-добре се сражавал сър Тристан и повалил четирийсет рицари и извършил чудни бойни подвизи. И на този ден крал Артур въздигнал сър Железни, Червения рицар от Червените ливади, до края на живота му за рицар на Кръглата маса и му дарил големи владения.
	На третия ден се сражавал сър Ланселот от Езерото и повалил петдесет рицари и извършил такива чудни бойни подвизи, че всички се чудели и възхищавали от него. И на този ден крал Артур въздигнал херцог Де ла Рус до края на живота му за рицар на Кръглата маса и му дарил земи в изобилие.
	Ала когато турнирът свършил, сър Ламорак и сър Тристан ненадейно си отишли, без да се обадят никому, и това дълбоко опечалило крал Артур и целия двор. И тъй, дворцовите тържества продължили цели четирийсет дни. А сър Гарет бил благороден рицар с кротък нрав и блага реч.

	Тъй свършва този разказ за сър Гарет от Оркни, който се оженил за лейди Лионес от Гибелния замък. И сър Гахерис пък се оженил за сестра й, девицата Линет, която наричали Свирепата девица, а сър Агравейн се оженил за хубавицата лейди Лорел и крал Артур ги дарил с обширни и богати земи, та да живеят в охолство до края на дните си.

#	Следва VIII книга, която е първата книга за сър Тристан Лионски и в която се разказва кои били баща му и майка му, къде бил роден и отгледан и как бил посветен в рицарство.






>	Книга осма

>>	Глава 1
#	Как се родил сър Тристан Лионски* и как майка му умряла при раждането и затова го нарекли Тристан
	[* _Тристан Лионски_ — за родината на Тристан се водят спорове, тъй като в Западна Англия, Уелс, Корнуол и Шотландия има много места, чиито стари имена съдържат елемента „лион“ — Leonais, Loonais, Loenes и пр., — и народното въображение ги отъждествява с приказната родина на Тристан — страната Lyoness. Приетото тук негово прозвище Лионски няма следователно нищо общо с френския град Лион. Тълкуването на собственото му име, Тристан, като „тъжно раждане“, „роден в скръб“ вероятно почива на по-късна етимология, явила се във френските романи и основаваща се на френската дума „triste“ — „тъжен“. В действителност името е вероятно много по-старо и е от келтски произход — Drostan, Drystan. Самият сюжет за Тристан, Хубавата Изолда и крал Марк се корени в келтския фолклор.
	Макар историята за Тристан, Изолда и крал Марк да заема голямо място в рицарските романи, както и в книгата на Малори, тя не е тясно свързана с основния мотив — Кръглата маса, упадъка на това рицарско братство и смъртта на Артур.]

	Живял в онези дни крал на име Мелиодас, владетел и крал на страната Лион и един от най-достойните рицари, каквито светът е виждал. И случило се, че този Мелиодас се венчал за сестрата на крал Марк от Корнуол, а тя се казвала Елизабет и се славела с добър нрав и красота.
	И по туй време властвал крал Артур и бил господар на цяла Англия, Уелс и Шотландия и безчет други кралства. Имало наистина още много, крале, владетели на тамошните земи, ала те всички били васали на крал Артур — в Уелс имало двама крале, а на север имало много, в Корнуол и на запад имало двама крале, също и в Ирландия имало двама или трима, ала всички били зависими от крал Артур. А под неговата власт били също и кралят на Франция, кралят на Бретан и всички кралства чак до Рим.
	И когато този Мелиодас заживял със съпругата си, в скоро време тя заченала дете и тъй като била жена кротка и блага и много обичала съпруга си, а и той нея, голяма радост изпълнила сърцата и на двама им.
	Имало в онези земи тогава и една дама, която от дълго време обичала крал Мелиодас, ала с никакви средства не могла да спечели любовта му. И сторила тя накрая тъй, че един ден, когато крал Мелиодас бил на лов, а той много обичал лова, го омагьосала с вълшебствата си и той се спуснал сам да гони един елен, додето най-подир стигнал стар замък и там бил пленен от дамата, която го обичала.
	И когато Елизабет, жената на крал Мелиодас, видяла, че съпруга й го няма, почти изгубила ума си от тревога, та макар да носела тежък плод в утробата, взела със себе си една благородна дама и хукнала из гората да го търси. Ала като навлязла навътре в гората, не могла да върви по-нататък, понеже започнали родилните й мъки. И нечовешки били нейните страдания, макар благородната дама да й помагала според силите си. И сторила чудо нашата небесна майка, та най-подир тя родила с големи болки детето си, ала толкоз била премръзнала поради липсата на грижи, че смъртен студ я пронизал до кости и трябвало да умре и да си иде от този свят, та опасение нямало.
	И когато кралица Елизабет разбрала, че няма за нея спасение, горко заридала и рекла на дамата:
	— Когато видиш моя господар, крал Мелиодас, предай му поклон от мен и му кажи какви мъки изтърпях тук от любов към него и как трябва да умра поради липса на добри грижи. И открий му също колко ми е жал да си ида от този свят и да се разделя с него, затова нека да се моли за душата ми. А сега дай ми да видя детенцето си, заради което ме сполетя тази голяма скръб.
	И като го видяла, рекла:
	— Ах, мой малки сине, ти погуби майка си и затова мисля, че щом тъй млад стана убиец, сигурно ще бъдеш храбър мъж, като пораснеш. И понеже ще умра от раждането му, моля те, благороднице, кажи на моя господар, крал Мелиодас, да го кръсти Тристан, което ще рече „тъжно раждане“.
	И е тези думи кралицата издъхнала и умряла. Тогава благородната дама я положила под сянката на едно голямо дърво и загърнала детето както могла, за да не се простуди.
	Скоро дошли васалите да търсят кралицата и като видели, че е мъртва, помислили, че и кралят е загинал.



>>	Глава 2
#	Как мащехата на сър Тристан заръчала да приготвят отрова, за да погуби сър Тристан

	И тогава някои от тях искали да убият детето, понеже им се щяло да станат владетели на страната Лион. Ала със справедливи думи и много старания благородната дама сторила тъй, че повечето барони не се съгласили. И наредили те да бъде занесена у дома мъртвата кралица и горко плакали за нея.
	В туй време, на следната утрин подир смъртта на кралицата, Мерлин освободил от плен крал Мелиодас. И когато кралят се завърнал у дома, повечето васали много се зарадвали, ала толкоз неутешима била скръбта на краля, че никакви думи не могат я описа. И наредил той да я погребат богато, а после кръстил детето, както съпругата му заръчала преди смъртта си. И нарекъл го Тристан, дете, родено в скръб.
	Сетне крал Мелиодас живял седем години без жена и през цялото туй време Тристан бил гледан добре. После се случило, че крал Мелиодас се венчал за дъщерята на крал Хоуел от Бретан и тя скоро родила деца от него. И тогава я обзели печал и завист, че собствените й деца не ще властват над страната Лион, и затова наредила да отровят малкия Тристан.
	И заръчала тя да сипят отрова в един сребърен вокал в стаята, където Тристан и децата й играели, понеже смятала, че когато Тристан ожаднее, ще пие от този бокал. Ала случило се същия ден, че синът на кралицата влязъл в стаята, видял бокала с отровата и като мислел, че е нещо добро за пиене, взел го в ръце, защото бил жаден, и хубаво се напил. И тозчас детето се пръснало и умряло.
	И когато кралицата научила за смъртта на сина си, трябва да знаете, че много се наскърбила. Ала кралят не разбрал нищо за коварството й. Въпреки всичко кралицата не се отказала от намеренията си, та скоро наредила да сипят друга отрова в бокала.
	И случайно крал Мелиодас, съпругът й, намерил бокала с вино, в който била отровата, и понеже бил много жаден, надигнал го да пие. И тъкмо щял да отпие, когато кралицата го видяла, изтичала към него и изведнъж дръпнала бокала от ръката му. Учудил се кралят на нейната постъпка, ала сетне си спомнил как синът й внезапно умрял от отравяне. Тогава я хванал за ръката и рекъл:
	— Коварна изменнице, кажи ми що за питие е това, инак ще те убия.
	И тозчас изтеглил меча си и се заклел с тежък обет, че ще я убие, ако не му каже истината.
	— Ах, милост, господарю — рекла тя, — всичко ще ви кажа.
	И му разказала как искала да убие Тристан, за да наследят децата й кралството.
	— Щом е тъй — рекъл крал Мелиодас, — ще понесеш заслуженото наказание.
	И тъй, със съгласието на васалите осъдил я да бъде изгорена жива. Приготвили тогава голяма клада, ала тъкмо когато кралицата стъпила на нея, за да намери смъртта си, младият Тристан коленичил пред крал Мелиодас и го помолил да обещае, че ще изпълни едно негово желание.
	— На драго сърце — отвърнал кралят.
	— Подари ми живота на кралицата, моята мащеха — рекъл младият Тристан.
	— Не е разумна тази молба — отвърнал крал Мелиодас. — Ти по право трябва да я мразиш, тъй като тя щеше да те погуби с отрова, ако бе сполучила в намеренията си. И знай, че главно заради теб искам тя да умре.
	— Сър — рекъл Тристан, — колкото за това, умолявам ви, бъдете милостив и й простете, а колкото до мен, нека Бог й прости, както й прощавам аз. И понеже, ваше величество, благоволихте да ми обещаете, че ще изпълните желанието ми, в името божие заклевам ви да удържите на дадената дума.
	— Щом е тъй — рекъл кралят, — ще ти подаря живота й. Ето, предавам я на теб — иди при кладата, вземи тази жена и нрави с нея каквото пожелаеш.
	И тъй, младият Тристан отишъл при кладата и със съгласието на краля я избавил от смърт. Сетне крал Мелиодас дълго не я допускал нито в леглото си, нито на трапезата си. Най-подир младият Тристан с много усилия успял да сдобри краля и кралицата. Ала след всичко това кралят не желаел младият Тристан да остане в двора му.



>>	Глава 3
#	Как кралят изпратил сър Тристан във Франция с един наставник на име Гувернал и как там той се научил да свири на арфа, да ловува със сокол и да гони дивеч

	Тогава кралят наредил да повикат един благородник, много учен и начетен мъж на име Гувернал и изпратил младия Тристан с Гувернал във Франция да научи езика, обноските и бойното изкуство. И там Тристан прекарал повече от седем години. И след като изучил добре езика и всичко друго, което можел да научи в тази страна, върнал се у дома при баща си, крал Мелиодас.
	И тъй, Тристан се научил да свири на арфа по-изкусно от всеки друг и нямало на света втори като него, защото на младини положил много усилия да усвои арфата и другите музикални инструменти. Сетне пък, когато нарасла силата и мощта му, дълго се трудил, та станал отличен ловец на дивеч с хрътка и със сокол и надминал всеки друг благородник, за когото сме чували да се говори. И както се разказва в книгата, той пръв установил основните правила за ловуване — как да се вдигне дивеч, как да се тръби с рог и всички думи, които имаме и до днес за лов със соколи и хрътки. И затова книгата за лов с хрътки и лов със соколи се нарича Книгата на сър Тристан*.
	[* Като „законодател на лова“ Тристан се явява за първи път в английска поема от XII в. Името му се споменава и в доста по-късни книги, посветени на ловното изкуство.]
	Ето защо, струва ми се, всички благородници от стари родове трябва да почитат сър Тристан заради хубавите изрази, които употребяват днес и ще използват, додето свят светува, понеже чрез тях достойните мъже могат да различат благородника от йомена* и йомена от простия селяк. Тъй като онзи, който е от издигнат род, ще се стреми към благородни нрави и ще следва обичаите на благородните мъже.
	[* _Йомен_ — тук думата е употребена в смисъл на „дребен земевладелец“.]
	И тъй, сър Тристан останал в Корнуол, додето порасъл и заякнал и навършил осемнайсет години. И крал Мелиодас много се радвал на Тристан, а също и кралицата, неговата съпруга, защото през целия си сетнешен живот, поради това, че Тристан я спасил от кладата, тя не го мразела, а много го обичала и му давала скъпи дарове. И където и да идел сър Тристан, людете от всички съсловия го обичали.



>>	Глава 4
#	Как сър Мархаус дошъл от Ирландия да иска данък от Корнуол, инак щял да се сражава за него

	Тогава се случило, че крал Агуизанс от Ирландия проводил хора при крал Марк от Корнуол за данъка, който Корнуол му плащал от много лета. И по това време крал Марк му дължал данък за седем години.
	Ала крал Марк и васалите му отговорили на пратеника от Ирландия, че не ще получи от тях нищо. И рекли те на пратеника да се върне при крал Агуизанс.
	— И кажи му, че няма да плащаме данък, а също, че ако иска да се сдобие с вечен данък от нас, корнуолци, нека изпрати някой верен рицар от своите земи да се сражава за правата му, а ние ще изберем друг да защити нашите права.
	И с този отговор пратениците си отишли в Ирландия. И когато Агуизанс научил какво са отговорили на пратениците му, люто се разгневил. Тогава извикал при себе си сър Мархаус, храбър и благороден рицар и рицар на Кръглата маса. И този Мархаус бил брат на кралицата на Ирландия. Тогава кралят рекъл на Мархаус:
	— Любезни братко сър Мархаус, моля ви, идете заради мен в Корнуол и извоювайте в битка данъка, който по право трябва да получаваме. И каквото ви струва това, ще ви го върна пребогато.
	— Сър — рекъл сър Мархаус, — бъдете уверен, че няма да откажа да се сражавам за вашето право и за вашата земя дори с най-добрия рицар на Кръглата маса, тъй като познавам повечето от тях и делата им са ми известни. И за да увелича подвизите си и да спечеля слава, с радост ще потегля на път, за да защитя нашите права.
	И с най-голяма бързина приготвили всичко, каквото било нужно на сър Мархаус. Тогава той тръгнал от Ирландия и скоро стигнал в Корнуол близо до замъка Тинтагил. И когато крал Марк разбрал, че е дошъл да се сражава за Ирландия, много се разтревожил, като видял, че е дошъл тъкмо добрият и благороден рицар сър Мархаус, защото не познавал рицар, който би дръзнал да излезе насреща му, понеже по онова време сър Мархаус се славел като един от най-достойните и прочути рицари на света.
	И тъй, сър Мархаус чакал на кораба си в морето и всеки ден пращал вестоносци да искат от крал Марк да плати данъка, що дължал от седем години, или пък да намери рицар, който да се сражава с него за данъка. И такова послание сър Мархаус пращал на крал Марк всеки ден.
	Тогава корнуолци известили навред, че рицарят, който приеме да се сражава заради данъка на Корнуол, ще бъде възнаграден така богато, че цял живот няма да му липсва нищо.
	И някои от васалите посъветвали крал Марк да проводи пратеник в двора на крал Артур, за да търси сър Ланселот от Езерото, който по онова време се славел като най-достойния рицар на света. А пък други васали съветвали краля да не прави това и че всичко ще бъде напразно, тъй като сър Мархаус бил рицар на Кръглата маса.
	— И затова никой от тях няма да иска да се бие с него, освен ако се намери рицар, който по своя воля да се сражава предрешен така, че да не го познаят.
	И тъй, кралят и всичките му васали се съгласили, че няма смисъл да търсят помощ от рицар на Кръглата маса.
	Стигнали в туй време и до крал Мелиодас вестта и слуховете, че сър Мархаус чака готов за бой край Тинтагил, ала крал Марк не може да намери рицар, който да се сражава с него. И когато младият Тристан чул това, разгневил се, че никой корнуолски рицар не смее да излезе срещу Мархаус от Ирландия.



>>	Глава 5
#	Как Тристан се наел да се сражава в двубой заради данъка на Корнуол и как бил посветен в рицарство

	Тозчас отишъл Тристан при баща си, крал Мелиодас, и го помолил за съвет какво е най-добре да се направи, за да се избави Корнуол от данъка.
	— Защото, струва ми се, срамота е сър Мархаус, братът на ирландската кралица, да си иде, без някой да се сражава с него.
	— Колкото за това — рекъл крал Мелиодас, — трябва да знаеш, синко Тристан, че сър Мархаус се слави като един от най-храбрите рицари на света и е рицар на Кръглата маса и затова аз не познавам рицар в тукашните земи, който може да излезе насреща му.
	— Уви — рекъл Тристан, — жалко, че не съм още рицар. Ала оставя ли сър Мархаус да се върне така в Ирландия, нека Бог нивга да не ми даде слава. Ако бях вече рицар, щях да изляза насреща му. Затова, сър, моля ви, позволете ми да ида при крал Марк и, стига да не е пряко волята ви, той да ме посвети в рицарство.
	— На драго сърце — рекъл крал Мелиодас. — Постъпи тъй, както ти подсказва храбростта.
	Тогава сър Тристан дълбоко благодарил на баща си и се приготвил да иде в Корнуол.
	По същото време дошъл пратеник от дъщерята на крал Фарамон от Франция и донесъл любовни писма за сър Тристан и те били много тъжни и пълни с любовна мъка. Ала сър Тристан не се зарадвал на писмата й, понеже не я обичал. Изпратила му тя също и една млада чудно хубава хрътка. И когато кралската дъщеря разбрала, че сър Тристан не я люби, тя умряла от скръб, както се разказва в книгата. Тогава същият оръженосец, който донесъл писмото и хрътката, пак пристигнал при сър Тристан, както ще узнаете по-нататък.
	И тъй, младият Тристан отишъл при вуйчо си, крал Марк от Корнуол. И като стигнал там, чул да казват, че никой рицар не желае да се сражава със сър Мархаус.
	Тогава сър Тристан се явил при вуйчо си и рекъл:
	— Сър, ако ме посветите в рицарство, аз ще се бия със сър Мархаус.
	— Кой си ти — рекъл кралят — и откъде идеш?
	— Сър — отвърнал Тристан, — идвам от земите на крал Мелиодас, който е женен за сестра ви, и трябва да знаете, че съм благородник.
	Погледнал крал Марк сър Тристан и видял, че на години е млад, ала е отлично сложен и едър.
	— Любезни сър — рекъл кралят, — как ви е името и къде сте роден?
	— Сър — отвърнал той, — името ми е Тристан и съм роден в страната Лион.
	— Добре — рекъл кралят. — Ако приемете този двубой, ще ви посветя в рицарство.
	— Тъкмо затуй съм дошъл при вас — рекъл Тристан, — и за нищо друго.
	И тогава крал Марк го посветил в рицарство. И веднага след това пратил вестоносец при сър Мархаус с писма, за да му съобщи, че един млад рицар е готов да се бие с него до смърт.
	— Може и тъй да е — рекъл сър Мархаус, — ала кажи на крал Марк, че няма да се сражавам с рицар, който не е от кралска кръв, ще рече — син на крал или син на кралица, роден от принц или принцеса.
	И когато крал Марк научил това, пратил да повикат сър Тристан Лионски и му предал отговора на сър Мархаус.
	Тогаз сър Тристан рекъл:
	— Щом е тъй, нека знае, че и по бащина, и по майчина линия съм от благородна кръв като него. И чуйте сега, сър, ще ви открия, че съм син на крал Мелиодас, роден от собствената ви сестра, лейди Елизабет, която умря в гората, когато ме роди.
	— О, Иисусе Христе! — рекъл крал Марк. — Добре дошъл при мен, мили племеннико.
	Тогава кралят повелил с най-голяма бързина да дадат на сър Тристан кон и най-скъпи доспехи, каквито можело да се намерят и купят със злато и сребро. Сетне крал Марк пратил вестоносци да съобщят на сър Мархаус, че срещу него ще се сражава мъж от по-благороден род, отколкото е той самият, и името му е сър Тристан Лионски, син на крал Мелиодас и сестрата на крал Марк. Тогава сър Мархаус бил щастлив и доволен, че ще се срази с такъв благородник.
	И тъй, крал Марк и сър Мархаус се споразумели двубоят да стане на един остров близо до корабите на сър Мархаус. И натоварили сър Тристан с коня му и всичко, каквото било нужно нему и на коня, на един кораб, та нищо не липсвало на сър Тристан. И когато крал Марк и корнуолските васали видели как гордо изправен тръгва сър Тристан да се сражава за правата на Корнуол, всички достойни мъже и жени заплакали от жал, като узнали и разбрали, че такъв млад рицар излага живота си на опасност за тяхното право.



>>	Глава 6
#	Как сър Тристан пристигнал на острова, за да се срещне в двубой със сър Мархаус

	И тъй, накратко, когато сър Тристан пристигнал на острова, погледнал към отсрещния бряг и видял шест кораба, закотвени близо до брега, а в сянката на корабите стоял на брега благородният рицар сър Мархаус от Ирландия. Тогава сър Тристан заповядал на слугата си Гувернал да свали коня му на брега и да приготви цялото му въоръжение за бой.
	И когато всичко това било сторено, Тристан яхнал коня и както стоял добре натъкмен на седлото с щит на рамо, попитал Гувернал:
	— Къде е рицарят, с когото ще се бия?
	— Сър — рекъл Гувернал, — не го ли виждате? Мислех, че сте го видели. Ей го там, седи на кон в сянката на корабите с копие в ръка и щит на рамо.
	— Вярно — рекъл благородният рицар сър Тристан. — Сега го виждам добре.
	Сетне заповядал на слугата си Гувернал да се върне на кораба.
	— И предай моите почитания на вуйчо ми, крал Марк, и го помоли, ако бъда убит в този двубой, да погребе тялото ми както намери за добре. А що се отнася до мен, нека знае, че никога няма да се предам от малодушие и ако бъда убит, а не избягам, не са изгубили данъка заради мен. Ако ли пък избягам или се предам като страхливец, кажи на вуйчо ми да не ме погребва по християнски. И заклевам те, ако ти е мил животът — рекъл сър Тристан на Гувернал, — не се приближавай до този остров, додето не видиш, че съм победен или убит, или додето аз не сразя онзи рицар.
	И те се разделили, плачейки горко.



>>	Глава 7
#	Как сър Тристан се сражавал срещу сър Мархаус и го победил и как сър Мархаус избягал на кораба си

	Тогава сър Мархаус посъветвал сър Тристан и рекъл:
	— Млади рицарю сър Тристан, защо си дошъл тук? Горко скърбя за твоята храброст, тъй като искам да знаеш, че съм изпитан рицар и най-добрите рицари на тези земи са изпитали силата на ръката ми, а не съм отстъпил в битка и на най-добрите рицари на света, затова те съветвам да се върнеш на кораба си.
	— Благородни и опитни рицарю — отвърнал сър Тристан, — трябва да знаеш, че няма да се откажа от този спор, защото заради теб съм посветен в рицарство. И трябва да знаеш, че съм кралски син, заченат от кралица, и съм обещал по искане на вуйчо си и по собствено желание да се сражавам с теб до смърт и да избавя Корнуол от стария данък. И знай също, сър Мархаус, че главната причина, за да събера смелост да изпитам силите си срещу теб, е, че ти се славиш като един от най-достойните рицари на света и поради тази мълва и слава дръзнах да се сражавам с теб, тъй като не съм изпитвал силите си срещу никой храбър рицар. И понеже едва днес бях посветен в рицарство, много съм доволен, че ще се бия с такъв добър рицар като теб. И сега уверявам те, сър Мархаус, че съм решил да се прославя, като те победя, и макар да съм още неопитен, уповавам се на Бога, че ще се проявя достойно, като те победя, и така ще избавя Корнуол завинаги от необходимостта да плаща данък на Ирландия.
	И като го чул сър Мархаус да казва какво възнамерява да стори, рекъл:
	— Благородни рицарю, щом като искаш да спечелиш слава в двубой с мен, трябва да знаеш, че няма да се посрамиш, ако устоиш на три мои удара, защото за благородните ми подвизи, доказани и видени от всички, крал Артур ме въздигна за рицар на Кръглата маса.
	Сетне затъкнали копията си и връхлетели един връз друг така настървено, че и двамата паднали наземи с все конете. И при сблъсъка сър Мархаус наранил тежко сър Тристан в ребрата с копието си, ала пак скочили пъргаво на крака, изтеглили мечове, вдигнали щитове и си разменили безчет удари, както подобава на разлютени и смели мъже. И след като дълго се били така, поспрели за малко, а сетне взели да се удрят по наличниците и забралата, ала скоро видели, че и от това няма полза, та пак се сблъскали като два овена и всеки се мъчел да повали другия.
	Така се били те повече от половин ден и си нанесли безброй тежки рани и топла кръв струяла от тях на земята. Ала сър Тристан бил по-бодър и по-снажен от сър Мархаус, та не се задъхвал толкоз и с мощен удар стоварил меча си върху шлема на сър Мархаус, та острието разсякло шлема и стоманените брънки под него и се впило в черепа му. И така се затъкнал мечът в шлема и черепа, та сър Тристан три пъти го дръпнал, преди да успее да го извади от главата му. Тогава сър Мархаус паднал на колене, а къс от меча на сър Тристан останал забит в черепа му. И изведнъж сър Мархаус се изправил с мъка, захвърлил меча и щита си и хукнал към корабите си, а сър Тристан взел щита и меча му.
	И когато сър Тристан видял сър Мархаус да бяга, викнал подире му:
	— Е, рицарю на Кръглата маса, защо бягаш? Ти позориш себе си и рода си, тъй като аз съм само млад рицар и до днес храбростта ми не бе изпитвана, ала бих предпочел да ме насекат на сто парчета, нежели да бягам като теб.
	Ала сър Мархаус не отвърнал ни дума и се отдалечил, като стенел тежко.
	— Е, добре тогава, рицарю — рекъл сър Тристан, — заклевам се, че от днес насетне твоят меч и твоят щит ще станат мои. И ще нося щита ти при всичките си приключения и пред очите на крал Артур и рицарите на Кръглата маса.



>>	Глава 8
#	Как, след като стигнал в Ирландия, сър Мархаус умрял от удара, който сър Тристан му нанесъл, и за раните на сър Тристан

	А сър Мархаус и хората му незабавно потеглили за Ирландия. И щом стигнали при неговия зет, краля, той наредил да прегледат раните му. И когато прегледали главата, намерили вътре парче от меча на сър Тристан и никой лечител не могъл да го извади и така той умрял от меча на сър Тристан. И това парче от меч кралицата, неговата сестра, държала винаги у себе си, тъй като се надявала да отмъсти за брат си, ако може.
	Сега да се върнем отново при сър Тристан, който бил тежко ранен и загубил толкова кръв, че скоро цял измръзнал и не можел да се държи на краката си. Тогава приседнал на едно хълмче, а кръвта му все течала. Скоро дошъл слугата му Гувернал с кораба му, а откъм другата страна се задало шествие от краля и васалите му.
	И когато слязъл на сушата, кралят го прегърнал и с помощта на сенешала сър Динас завел сър Тристан в замъка Тинтагил. И там го прегледали най-старателно и го сложили да легне на постеля. И като видял раните му, крал Марк и лордовете му горко заплакали.
	— Кълна се в Бога — рекъл крал Марк, — по-добре всичките си земи да загубя, нежели племенникът ми да умре.
	Така сър Тристан лежал повече от месец и имало опасност да умре от онзи първи удар, дето сър Мархаус му нанесъл с копието, тъй като, както се разправя във френската книга, върхът на копието бил намазан с отрова, та сър Тристан да не може да оздравее. Тогава крал Марк и васалите му дълбоко се загрижили, понеже мислели, че сър Тристан никога вече не ще се оправи. И изпратил кралят да търсят всякакви лечители и знахари, и мъже, и жени, ала никой не можел да обещае, че ще спаси живота му.
	Тогава дошла една дама, която била много мъдра, и казала ясно на крал Марк, на сър Тристан и на васалите, че сър Тристан няма да оздравее, ако не иде в страната, отдето е взета отровата, и че само в тази страна може да му се помогне и никъде другаде. Тъй казала дамата на краля. И когато крал Марк разбрал това, наредил да приготвят за сър Тристан хубав кораб, добре снабден с всичко необходимо, и завели в него сър Тристан и Гувернал, и сър Тристан си взел арфата, и така отплували за Ирландия.
	И ето че за щастие пристигнали в Ирландия съвсем близо до замъка, дето били кралят и кралицата. И тогава той седнал на леглото и засвирил на арфата си весела песенчица, каквато никой в Ирландия не бил чувал до този ден. И когато разправили на краля и на кралицата за този рицар, който свирел тъй хубаво, кралят изпратил хора да го доведат и заръчал да прегледат раните му, а сетне го попитал как се казва, а той отговорил:
	— Аз съм от страната Лион и името ми е Тантрист*, а тази рана получих в двубой за правата на една дама.
	[* _Тантрист_ — Тристан преиначава името си, за да не узнаят кой е.]
	— Кълна се в Бога — рекъл крал Агуизанс, — в тези земи ще получиш всяка помощ, каквато можем да ти дадем. Ала искам да знаеш, че в Корнуол претърпях най-голямата загуба, която един крал може да претърпи, защото там загубих най-добрия рицар на света — името му беше сър Мархаус, най-благороден мъж и рицар на Кръглата маса.
	И разправил той на сър Тристан защо бил убит сър Мархаус. А сър Тристан се престорил на опечален, макар да знаел по-добре от краля как стои работата.



>>	Глава 9
#	Как сър Тристан бил поверен на грижите на Хубавата Изолда, за да му излекува раните

	Тогава кралят оказал голямо благоволение на Тантрист и го поверил на грижите на дъщеря си, тъй като тя била отлична лечителка. И щом го прегледала, тя открила, че дълбоко в раната му има отрова, и не след дълго го изцерила. И поради това Тантрист силно залюбил Хубавата Изолда, защото, в онези дни тя била най-красивата девойка и благородница на света. И научил я Тантрист да свири на арфа и тя силно се привързала към него. А по туй време сър Паломид Сарацина бил в тази страна и кралят и кралицата високо го ценели. И всеки ден сър Паломид навестявал Хубавата Изолда и й носел много подаръци, защото горещо я любел. Забелязал Тантрист това, ала добре знаел, че сър Паломид е благороден рицар и могъщ воин. И трябва да ви кажа, че сър Тантрист много намразил сър Паломид, понеже Хубавата Изолда му открила, че Паломид бил съгласен да се покръсти заради нея. Така между Тантрист и сър Паломид се породила голяма ненавист.
	Случило се тогава, че крал Агуизанс обявил голям турнир с двубои за ръката на една дама, която се наричала Владетелката на Ливадите и била близка братовчедка на краля. И който излезел победител, след три дни щял да се венчае за нея и да получи всичките й земи. И туй оповестили в Англия, Уелс, Шотландия и също във Франция и Бретан.
	И тъй, един ден Хубавата Изолда отишла при сър Тантрист и му казала за този турнир, а той отговорил и рекъл:
	— Любезна господарко, аз съм твърде слаб и неотдавна щях да умра, ако не бяхте вие с вашата добрина. И тъй, любезна господарко, какво искате да сторя? Знаете добре, господарко моя, че не мога да се сражавам.
	— Ах, Тантрист — рекла Хубавата Изолда, — защо не желаете да участвате в този турнир? Сигурна съм, че сър Паломид ще бъде там и ще стори всичко, което е по силите му. И затова, Тантрист, идете и вие, инак вероятно сър Паломид ще спечели наградата.
	— Господарко — рекъл Тантрист, — може и така да е, понеже той е опитен рицар, а аз съм съвсем млад и наскоро посветен в рицарство; и още в първия двубой се случи да бъда тежко ранен, както сама виждате. Ала ако знам, че ще бъдете моя дама, ще участвам в турнира, стига да запазите тайната и никой освен вас да не узнае, че ще се сражавам. И ако запазите тайната, ще изложа нищожния си живот на опасност заради вас и може би сър Паломид ще разбере кой е насреща му.
	— Постарайте се според силите си — рекла Хубавата Изолда, — а пък аз ще намеря начин да ви снабдя с кон и доспехи.
	— Тъй да бъде — отвърнал сър Тантрист, — ще изпълня повелята ви.
	И тъй, в деня на турнира излязъл сър Паломид с черен щит и повалил много рицари, та всички се възхитили от него, защото надвил сър Гауейн, сър Гахерис, Агравейн, Багдемагус, Кей, Додинас Свирени, Саграмор Похотливи, Гумрет Дребосъка и Грифлет Син Божи. Всички тях сър Паломид повалил първия ден. И тогава мнозина рицари се изплашили от сър Паломид и го нарекли Рицаря с черния щит. И тъй, на този ден сър Паломид много се прославил.
	Тогава крал Агуизанс отишъл при Тантрист и го попитал защо не иска да се сражава.
	— Сър — отвърнал той, — неотдавна бях ранен и още не смея да се излагам на опасност.
	Дошъл тогава същият онзи оръженосец, който бил изпратен при сър Тристан от дъщерята на френския крал, и като съгледал сър Тристан, паднал ничком пред него на земята. Видяла Хубавата Изолда с какво уважение се отнесъл оръженосецът към сър Тристан. И тозчас сър Тристан изтичал при оръженосеца, чието име било Хеб Славни, и от сърце го помолил в никакъв случай да не издава името му.
	— Сър — отвърнал Хеб, — няма да разкрия името ви, освен по ваша заповед.



>>	Глава 10
#	Как сър Тристан спечелил наградата на един турнир в Ирландия и принудил Паломид една година да не носи доспехи

	Сетне сър Тристан го попитал какво търси в тези земи.
	— Сър — рекъл той, — дойдох тук със сър Гауейн да получа рицарско звание и ако благоволите, искам вие да ме посветите в рицарство.
	— Чакайте ме утре скришом и ще ви посветя, в рицарство на полето, дето е турнирът.
	Тогаз Хубавата Изолда започнала все повече да подозира, че Тантрист е мъж с изпитана слава, и затова се възрадвала и още повече го обикнала. И тъй, на сутринта сър Паломид се приготвил и излязъл на полето, дето ставал турнирът, както първия ден. И там повалил Краля със стоте рицари и шотландския крал. Хубавата Изолда била поръчала и нагласила за сър Тристан бял кон и бели доспехи и той се стегнал за бой. Тогава тя го пуснала през една тайна врата и той излязъл на полето и сияел като светъл ангел. Тозчас го забелязал сър Паломид и в миг насочил копие срещу него, а сър Тристан сторил същото и тогава сър Тристан повалил сър Паломид наземи.
	Вдигнала се подир туй голяма глъчка сред хората: някои викали, че е паднал сър Паломид, други викали, че е паднал Рицаря с черния щит. И трябва да знаете, че Хубавата Изолда много се зарадвала. И тогава сър Гауейн и неговите девет рицари се зачудили кой ли е този рицар, дето повалил сър Паломид. И никой не искал да се сражава с Тантрист, та и благородници, и простолюдие се отдръпнали настрана от него.
	Сетне сър Тристан посветил Хеб в рицарство и го накарал да излезе и да се сражава в турнира и той се проявил отлично този ден. И след това Хеб не се отделял от сър Тристан.
	И когато сър Паломид бил повален, трябва да знаете, че много се засрамил и колкото могъл по-незабелязано се измъкнал от полето. Ала сър Тристан зърнал това и бързо препуснал подир сър Паломид, настигнал го и му викнал да се обърне, защото искал още веднъж да го изпита, преди да го остави да си иде. Тогава сър Паломид се обърнал и се хвърлили един срещу друг с изтеглени мечове. Ала още с първия удар сър Тристан повалил Паломид и така го блъснал по главата, че той се строполил наземи. И рекъл му Тристан да се предаде и да му се подчини, инак ще го убие. И когато сър Паломид видял лицето му, така се изплашил от ударите му, че се съгласил да изпълни всичко.
	— Добре тогава — рекъл сър Тристан, — ето какво искам от вас. Първо, закълнете се в живота си, че ще оставите на мира моята господарка Хубавата Изолда и не ще се доближавате до нея. А също и че дванайсет месеца и един ден не ще носите доспехи и въоръжение. Сега обещайте ми това, инак ще умрете.
	— Горко ми — рекъл Паломид, — опозорен съм навеки.
	Сетне се заклел, както му заповядал сър Тристан. И от яд и злоба сър Паломид разкъсал доспехите си и ги захвърлил.
	И тъй, сър Тристан поел назад към замъка, дето била Хубавата Изолда. И ето че по пътя срещнал една девица, която търсела сър Ланселот, славния завоевател на замъка Печалната стража*. И попитала тази девица сър Тристан как му е името, защото й били казали, че е повалил сър Паломид, който преди туй повалил десетте рицари на Кръглата маса. И замолила девицата сър Тристан да й каже кой е и да не би да е сър Ланселот от Езерото, понеже смятала, че на света няма друг рицар, освен сър Ланселот, способен на такива бойни подвизи.
	[* Става дума за един от първите подвизи на Ланселот, описан във френски роман, но не и от Малори.]
	— Любезна девице — отвърнал сър Тристан, — трябва да знаете, че не съм сър Ланселот, тъй като никога не съм имал неговата храброст, ала с божията воля може да стана също такъв славен рицар като славния рицар сър Ланселот.
	— Тогава, благородни рицарю — рекла тя, — вдигнете забралото на шлема си.
	И като видяла лицето му, помислила си, че никога не е виждала по-хубаво мъжко лице и по-напет рицар. И като се уверила, че той не е сър Ланселот, тя се сбогувала и се отдалечила.
	И тогава сър Тристан влязъл тайно през задната порта, дето го чакала Хубавата Изолда, а тя го посрещнала с радост и благодарила на Бога за успеха му. И не след дълго кралят и кралицата разбрали, че рицарят, който победил сър Паломид, бил Тантрист, та почнали да се отнасят към него с още по-голямо внимание, отколкото преди.



>>	Глава 11
#	Как кралицата научила, че сър Тристан е убил брат й, сър Мархаус, и в каква опасност изпаднал той

	Тъй прекарал сър Тантрист при тях дълго време, обграден с обич от краля и кралицата, и особено от Хубавата Изолда. Ала ето че един ден кралицата и Хубавата Изолда приготвили баня за сър Тантрист. И додето той се къпел, кралицата и дъщеря й Изолда се разхождали насам-натам из покоите му, а в туй време Гувернал и Хеб прислужвали на Тантрист. Най-подир кралицата видяла меча му на постелята, изтеглила го по една случайност от ножницата и дълго го разглеждала, та и двете рекли, че е много хубав. Ала на около педя и половина от върха му от острието било отчупено голямо парче. И когато кралицата забелязала нащърбеното място на меча, спомнила си за парчето, намерено в черепа на сър Мархаус, храбрия рицар, който бил неин брат.
	— Горко ни — рекла кралицата на дъщеря си Хубавата Изолда, — този рицар е злодеят, дето уби брат ми, твоя вуйчо.
	И когато Изолда чула тези думи, се изплашила, защото много обичала сър Тристан и добре познавала жестокостта на майка си, кралицата.
	Тозчас отишла кралицата в покоите си, отворила ковчежето и взела от него парчето стомана, което извадили от черепа на сър Мархаус, след като умрял. Сетне изтичала с това парче при меча, който бил на постелята. И като поставила парчето стомана на меча, то прилегнало така, че острието изглеждало като да е току-що счупено.
	Грабнала тогава кралицата настървено меча в ръка и се втурнала с все сила право към Тантрист, както лежал в банята, и щяла да го промуши, ала сър Хеб успял да я хване и изтръгнал меча от нея, инак щяла да го прободе.
	И когато й попречили да изпълни коварното си намерение, тя отишла при съпруга си, крал Агуизанс, коленичила пред него и рекла:
	— О, господарю мой, тук в дома ни е този рицар злодей, дето уби моя брат и твоя слуга, благородния рицар сър Мархаус.
	— Кой е той? — запитал крал Агуизанс. — И къде се намира?
	— Сър — отвърнала тя, — той е сър Тантрист, същият рицар, когото дъщеря ми Изолда изцери.
	— Горко ми — рекъл кралят, — това дълбоко ме наскърбява, тъй като той е един от най-благородните рицари, които съм виждал да се сражават. Ала заповядвам ви, не търсете разплата с него, а оставете това на мен.
	Тогава кралят влязъл в покоите на сър Тантрист и го намерил въоръжен и готов да яхне коня си. И когато кралят го видял в пълно въоръжение и готов да се качи на седлото, рекъл му:
	— Не, Тантрист, няма полза да меря сили с теб, ала ето какво ще сторя, за да спася честта си, понеже, додето си в моя двор, не е почтено да те убия. При едно условие ще ти позволя да напуснеш двора ми в безопасност — ако ми кажеш кой е баща ти и как ти е името и дали ти уби сър Мархаус, брата на моята съпруга.



>>	Глава 12
#	Как сър Тристан се разделил с краля и с Хубавата Изолда и като напуснал Ирландия, се завърнал в Корнуол

	— Сър — рекъл сър Тристан, — ще ви открия истината: името на баща ми е сър Мелиодас, крал на Лион, а майка ми се казваше Елизабет и беше сестра на крал Марк от Корнуол. Майка му умряла при раждането ми в гората и затуй, преди да умре, наредила, когато ме кръщават, да ме нарекат Тристан. И тъй като не исках да знаят тук кой съм, обърнах името си на Тантрист. А в Корнуол се сражавах вместо вуйчо си заради данъка и заради правата, които имахте от много години над Корнуол. И знайте, че приех този двубой от уважение към вуйчо си и от любов към Корнуол, а също и за да спечеля слава, защото тъкмо в деня, когато се бих със сър Мархаус, бях посветен в рицарство и никога до този ден не бях се сражавал с рицар, а колкото до него, той си отиде жив оттам и остави меча и щита си.
	— Кълна се в Бога — рекъл кралят, — мога само да кажа, че си постъпил по рицарски и твой дълг е било да защитиш правата им и да спечелиш слава, както подобава на рицар. Въпреки това достойнството не ми позволява да те оставя в тези земи, без да предизвикам недоволството на своите васали, на кралицата си и на роднините й.
	— Сър — рекъл Тристан, — благодаря ви за щедрото гостоприемство, което получих тук от вас, и за голямата добрина, която моята господарка, дъщеря ви, показа към мен. И затова знайте, че може би ще спечелите повече, ако остана жив, отколкото от смъртта ми, защото нищо чудно да се случи някой ден да ви сторя добро из обширните земи на Англия и тогава ще се радвате, че сте ми оказали такава милост. Заклевам се също в рицарската си чест, че където и да ида, ще бъда верен слуга и рицар на моята господарка, дъщеря ви, в добро и зло, и никога не ще откажа да сторя за нея всичко, каквото един рицар може да стори. И моля ви, благоволете да ми разрешите да се сбогувам с моята господарка, дъщеря ви, и с вашите васали и рицари.
	— На драго сърце — отвърнал кралят.
	Тогава сър Тристан отишъл при Хубавата Изолда да се сбогува с нея и й открил всичко — кой е и как е променил името си, за да не го познаят, и как една жена му казала, че никога не ще се излекува, докато не иде в страната, дето била приготвена отровата.
	— И нямаше да избягна смъртта си, ако не беше вашата помощ.
	— О, благородни рицарю — рекла Хубавата Изолда, — голяма е скръбта ми, че си отивате, защото никога не съм срещала друг мъж, тъй достоен за моята благосклонност.
	И тя заплакала горчиво.
	— Господарко моя — рекъл сър Тристан, — трябва да узнаете, че името ми е Тристан Лионски и съм син на крал Мелиодас, роден от неговата кралица. И заклевам ви се, че ще бъда ваш верен рицар, додето съм жив.
	— Сполай ви — рекла Хубавата Изолда. — А аз се заклевам, че седем години няма да се омъжа, освен с ваше съгласие, и за когото вие кажете да се омъжа, него ще взема, и той ще ме вземе само ако вие склоните.
	Сетне двамата си разменили пръстени и сър Тристан си отишъл, като я оставил горко да ридае и да въздиша.
	После отишъл право в двора при васалите и се сбогувал и с най-богатите, и с най-бедните и открито им рекъл:
	— Благородни лордове, ето че съм принуден да си вървя вече. И ако има сред вас някой, когото съм обидил, или мъж, когото съм оскърбил, нека се оплаче още сега, преди да си ида, и аз ще сторя всичко, що е по силите ми, да изкупя вината си. И ако има тук някой, който желае да ми стори зло или да говори зли и позорни думи зад гърба ми, нека ги каже сега, ето, готов съм за двубой и ще му се отплатя в битка лице в лице.
	Ала всички мълчали и никой не рекъл ни дума. И макар че имало между тях рицари от рода на кралицата и от рода на сър Мархаус, никой не посмял да излезе насреща му.



>>	Глава 13
#	Как сър Тристан и крал Марк се сражавали и наранили заради любовта на съпругата на един рицар

	И тъй, сър Тристан отплавал и с добър попътен вятър пристигнал край Тинтагил в Корнуол. И в тези дни крал Марк живеел в благоденствие, та като чул, че сър Тристан е пристигнал, излекуван от раните си, много се зарадвал, а също и васалите му. И след известно време Тристан отишъл при баща си, крал Мелиодас, и там кралят и кралицата го посрещнали с най-голяма радост. И крал Мелиодас и кралицата му щедро дарили сър Тристан със значителна част от земите и богатствата си.
	Сетне, с разрешението на баща си, крал Мелиодас, той пак се върнал в двора на крал Марк и живял там сред буйно веселие дълго време, додето се случило тъй, че се породила ревност и ненавист между крал Марк и сър Тристан, понеже и двамата обикнали една и съща дама. И тя била съпруга на херцог, когото наричали сър Сегуарид, и тази дама силно любела сър Тристан, а и той нея, тъй като била голяма красавица и сър Тристан добре виждал това. Ала крал Марк разбрал всичко и започнал да я ревнува, понеже бил много влюбен в нея.
	И случило се веднъж, че дамата изпратила едно джудже при сър Тристан с молба, ако я люби, да иде при нея на следната нощ.
	— И тя заръча още да не отивате при нея, ако не сте добре въоръжен, тъй като мъжът й е храбър рицар.
	Тогава сър Тристан отговорил на джуджето:
	— Предай на господарката си моите почитания и й кажи, че непременно ще бъда при нея в определения час.
	И като получило този отговор, джуджето си отишло. Ала крал Марк узнал, че е ходило при сър Тристан със заръка от съпругата на Сегуарид. Тогава крал Марк заповядал да доведат джуджето и когато то дошло, насила го накарал да му открие защо и с каква поръка е идвало при сър Тристан.
	— А сега — рекъл крал Марк, — върви където щеш и ако ти е мил животът, не казвай никому ни дума за това, което ми съобщи.
	И тъй, джуджето си отишло. И през същата нощ, когато била определена срещата между съпругата на Сегуарид и сър Тристан, крал Марк се въоръжил, приготвил се за бой и като взел със себе си двама свои рицари съветници, препуснал напред, та да дебне край пътя и да пресрещне сър Тристан.
	И ето че, когато сър Тристан се задал по пътя на кон и с копие в ръка, крал Марк изведнъж се хвърлил отгоре му с двамата рицари. И всички заедно го нападнали с копията си и крал Марк ранил сър Тристан тежко в гърдите. Тогава сър Тристан затъкнал копие и така лошо пробол вуйчо си, крал Марк, че той рухнал на земята и тъй се натъртил, че изгубил свяст и дълго не могъл да се съвземе. Сетне сър Тристан се втурнал към единия рицар, а подир туй и към другия, повалил ги на студената земя и те останали да лежат там.
	След това, макар и тежко ранен, сър Тристан отишъл при дамата и я намерил да го чака край една странична порта.



>>	Глава 14
#	Как сър Тристан споделил ложето на дамата и как съпругът й се сражавал със сър Тристан

	И тъй, посрещнала го тя мило и двамата се прегърнали. После дамата заръчала да се погрижат добре за коня му, а доспехите му свалила сама. Сетне те бързо се навечеряли и си легнали много радостни и щастливи. Ала поради страстта си сър Тристан не се сетил за прясната рана, която крал Марк му нанесъл. И тъй, окървавил той горната и долната постеля, възглавието и завивката.
	И не след дълго дошла една прислужница и предупредила дамата, че господарят й е наблизо, на хвърлей стрела разстояние. Тогава тя накарала сър Тристан да стане и той се въоръжил, яхнал коня и си тръгнал. В туй време се върнал господарят й Сегуарид и като видял леглото разхвърляно, доближил се и на светлината на свещта видял, че в него е лежал ранен рицар.
	— О, коварна изменнице — рекъл той, — защо ми изневери?
	И като изтеглил меча си, казал:
	— Ако не ми откриеш кой е лежал тук, на мига ще умреш.
	— Ах, милост, господарю мой — викнала дамата и вдигнала ръце. — Не ме убивай и ще ти кажа кой лежа тук.
	— Казвай веднага — рекъл Сегуарид, — искам да чуя истината.
	И тя ужасена му рекла:
	— Сър Тристан беше при мен, ала като идвал насам, го ранили тежко.
	— Ах, коварна изменнице — викнал Сегуарид, — къде е той сега?
	— Сър — отговорила тя, — той се въоръжи, яхна коня и едва ли е на повече от половин миля оттук.
	— Това е добре — рекъл Сегуарид.
	Сетне бързо се въоръжил, яхнал коня си и препуснал подир сър Тристан, който се бил отправил към Тинтагил. И не след дълго настигнал сър Тристан и викнал:
	— Обърни се, коварни рицарю изменнико!
	Тогава сър Тристан се извърнал към него. И тутакси Сегуарид връхлетял срещу сър Тристан и го ударил с копието си с такава сила, че то се разтрошило на парчета. Сетне изтеглил меча си и не веднъж и дваж го стоварил върху сър Тристан.
	— Благородни рицарю — рекъл сър Тристан, — съветвам ви да не ме удряте повече, макар че поради злото, що съм ви сторил, ще търпя доколкото мога.
	— Не — рекъл Сегуарид, — това няма да го бъде — или ти ще умреш, или аз.
	Тогава сър Тристан изтеглил меча, пришпорил яростно коня си срещу него и посякъл сър Сегуарид през кръста, та той паднал на земята в несвяст.
	И тъй, сър Тристан го оставил да лежи там и продължил пътя си. И като стигнал в Тинтагил, прибрал се в покоите си скришом, понеже не искал да се разбере, че е ранен. А хората на сър Сегуарид тръгнали подир господаря си и скоро го намерили тежко ранен насред полето. Тогава го занесли у дома върху щита му и там той лежал дълго, додето оздравее, ала най-сетне се оправил.
	И крал Марк също не искал да се разбере, че сър Тристан и той са се сражавали през тази нощ. А колкото до сър Тристан, той дори не подозирал, че се е бил с крал Марк. И рицарите от свитата на крал Марк често ходели при сър Тристан да го утешават, додето лежал болен в постелята си. Ала от този ден насетне през целия си живот крал Марк не обичал сър Тристан и макар да си говорели най-любезно, никак не се обичали.
	И тъй, изминали много дни и седмици и всичко било забравено и простено, понеже сър Сегуарид не дръзвал да се сражава със сър Тристан поради чудната му храброст, а също и поради това, че бил племенник на крал Марк. И затуй не сторил нищо — защото, който е оскърбен тайно, не желае да бъде опозорен и открито.



>>	Глава 15
#	Как сър Блеоберис поискал най-хубавата дама от двора на крал Марк, как я взел и как после се сражавал заради нея

	Случило се един ден, че храбрият рицар Блеоберис Гански, брат на Бламор Гански и близък роднина на сър Ланселот от Езерото, дошъл в двора на крал Марк и отправил към краля молба да му даде какъвто дар поиска от неговия двор. И когато кралят чул молбата му, много се зачудил, ала понеже той бил рицар на Кръглата маса и прославен мъж, крал Марк се съгласил да изпълни желанието му.
	— Ето какво искам — рекъл сър Блеоберис, — ще ми дадете най-хубавата дама от вашия двор, която си избера.
	— Не мога да ви откажа — отвърнал крал Марк. — Избирайте според волята си.
	И тогава сър Блеоберис избрал жената на сър Сегуарид, хванал я за ръка и излязъл с нея. Сетне яхнал коня си, сложил я да седне зад оръженосеца и потеглил по пътя си.
	Когато сър Сегуарид научил, че съпругата му е тръгнала с един рицар от двора на крал Артур, въоръжил се и препуснал подир рицаря да я избави. И след като Блеоберис отвел тази дама, крал Марк и целият му двор люто се разгневили.
	Ала някои дами знаели за голямата любов между сър Тристан и тази дама и че тя люби сър Тристан повече от всички други рицари на света. И една от тях порицала най-строго сър Тристан и го нарекла страхливец, който позори рицарската си чест, като позволява тъй позорно да бъде отведена дама от двора на вуйчо му, ала тя искала да каже, че е допуснал това, макар да се обичали от все сърце. Ала сър Тристан й отговорил ето така:
	— Любезна господарко, не е моя работа да се меся, когато нейният господар и съпруг е тук. Ако съпругът й не беше тук, в двора, вероятно за честта на този двор щях да стана неин закрилник. И ако сър Сегуарид не успее да я избави, може би аз ще си поговоря с онзи храбър рицар, преди да напусне земите ни.
	Наскоро след това дошъл в двора един от оръженосците на сър Сегуарид и разказал, че господарят му бил надвит и смъртноранен, и рекъл:
	— Когато той се опита да избави жена си, сър Блеоберис го повали и тежко го рани.
	Тогаз крал Марк дълбоко се опечалил, а с него и целият му двор. И като чул сър Тристан всичко това, засрамил се и люто се разгневил, та начаса се въоръжил и яхнал коня си, а слугата Гувернал го последвал с щита и копието му.
	И както препускал, сър Тристан срещнал братовчед си, сър Андред, а той бил изпратен по заповед на крал Марк да намери и заведе при него, ако е по силите му, двама рицари от двора на крал Артур, които странствали из земите му да търсят приключения. И когато Тристан видял сър Андред, запитал го какви вести носи.
	— Господ да ми е на помощ — отвърнал сър Андред, — по-лошо нещо не ми се е случвало, защото по заповед на крал Марк бях изпратен да търся двама рицари от двора на крал Артур, а единият от тях ме нападна и ме рани и никак не обърна внимание на туй, което имах да му предам.
	— Любезни братовчеде — рекъл сър Тристан, — върви си по пътя, а ако ги срещна, може би ще успея да отмъстя за теб.
	И тъй, сър Андред поел към Корнуол, а сър Тристан препуснал подир двамата рицари. И единият от тях се наричал Саграмор Похотливи, а другият — Додинас Свирепи.



>>	Глава 16
#	Как сър Тристан се сражавал с двама рицари на Кръглата маса

	Не след дълго сър Тристан видял пред себе си тези двама снажни рицари.
	— Сър — рекъл Гувернал на господаря си, — съветвам ви да не захващате битка с тях, защото те са изпитани рицари от двора на крал Артур.
	— Колкото за това — отвърнал сър Тристан, — никак не се съмнявай, че ще вляза в битка с тях, за да спечеля слава, тъй като много дни изминаха, откак не съм мерил сили в двубой.
	— Ваша воля — рекъл Гувернал.
	И тогава сър Тристан, без да се бави, ги запитал откъде идват, накъде отиват и какво търсят в този край.
	Ала сър Саграмор погледнал с презрение сър Тристан и вместо да отвърне на въпроса му, запитал го на свой ред:
	— Любезни рицарю, ти от Корнуол ли си?
	— Защо питаш? — рекъл сър Тристан.
	— Защото рядко се случва някой от вас, корнуолските рицари, да е храбър воин — отвърнал сър Саграмор. — Само преди два часа срещнахме един от тези корнуолски рицари и големи думи издума той, ала после с малко усилие бе повален на земята. И както ми се струва, и ти ще получиш същия трофей като него.
	— Любезни лордове — рекъл сър Тристан, — може пък да се случи тъй, че аз да заслужа по-висока чест от него, и щете не щете, ще се сражавам с вас, понеже тоз, когото победихте, е мой братовчед. И затова напрегнете сили и да знаете, че ако не докажете сред тези поля, че сте по-достойни, един корнуолски рицар ще надвие и двама ви.
	И като чул тези думи, сър Додинас Свирепи грабнал копие в ръка и рекъл:
	— Благородни рицарю, отбранявай се!
	И тогава двамата се поотдръпнали малко, а после връхлетели един връз друг с гръм и трясък. И копието на сър Додинас се строшило на парчета, ала сър Тристан му нанесъл още по-силен удар и го съборил през задницата на коня, та той едва не си счупил врата.
	Когато сър Саграмор видял как паднал другарят му, зачудил се кой ли може да е този рицар. И тогава насочил напред копието си, а сър Тристан сторил същото и двамата връхлетели един връз друг с гръм и трясък. И сър Тристан го блъснал така, че повалил и него, и коня му наземи и при падането той си счупил бедрото.
	И като извършил всичко това, сър Тристан ги запитал:
	— Любезни рицари, стига ли ви толкоз? Няма ли по-силни рицари в двора на крал Артур? Срамота е да клеветите нас, корнуолските рицари, защото може да се случи един корнуолски рицар да ви победи.
	— Вярно е — рекъл сър Саграмор, — добре разбрахме това. Ала моля ви, кажете ни истинското си име, както изисква рицарската клетва.
	— Твърде много ме задължават думите ви — отвърнал сър Тристан — и щом държите да го научите, знайте, че името ми е сър Тристан Лионски, син на крал Мелиодас и племенник на крал Марк.
	Тогава тези двама рицари силно се възрадвали, че са се сражавали със сър Тристан, и дружески го помолили да остане при тях.
	— Не мога — отвърнал сър Тристан, — тъй като трябва да се сражавам с един ваш другар на име сър Блеоберис де Ганис.
	— Господ да ви дари успех — рекли сър Додинас и Саграмор.
	И тогава сър Тристан си тръгнал и продължил по пътя си. И скоро видял недалеч пред себе си в една долина сър Блеоберис на кон, а зад оръженосеца му яздела съпругата на сър Сегуарид.



>>	Глава 17
#	Как сър Тристан се сражавал със сър Блеоберис за една дама и как дамата трябвало да избира с кого от рицарите да тръгне

	Тогава сър Тристан препуснал стремглаво и като го настигнал, рекъл:
	— Спри се, рицарю от Артуровия двор! Заведи обратно тази дама или я предай на мен.
	— Не ще сторя нито едното, нито другото — отвърнал Блеоберис. — Няма корнуолски рицар, от когото да се уплаша толкоз, че да му я предам.
	— Защо? — запитал сър Тристан. — Нима корнуолските рицари отстъпват по нещо на другите? Тъкмо днес двама рицари от вашия двор се биха с мен на не повече от три мили оттук и преди да се разделим, разбраха, че един корнуолски рицар струва колкото двамата.
	— Как им бяха имената? — запитал Блеоберис.
	— Казаха ми, че единият се наричал сър Саграмор Похотливи, а другият — Додинас Свирепи — отвърнал сър Тристан.
	— Аха — рекъл сър Блеоберис, — с тях ли се бихте? Кълна се в Бога, те са смели рицари и твърде прославени мъже и ако сте победили и двамата, сигурно сте храбър рицар. Ала дори да сте ги победили и двамата, не се боя от вас и ще трябва първо да победите и мен, преди да си възвърнете тази дама.
	— Тогава отбранявайте се! — рекъл сър Тристан.
	И тъй, поотдръпнали се те малко, а сетне връхлетели един връз друг с гръм и трясък, та и двамата паднали наземи с все конете си. После скочили отново на крака и настървено си разменили безчет могъщи удари с меч и тъй се дебнели и налитали ту отляво, ту отдясно повече от два часа. И по едно време се сблъскали с такава сила, че и двамата се строполили на земята. Тогава сър Блеоберис де Ганис отстъпил назад и рекъл:
	— Чуйте, благородни и храбри рицарю, възпрете за миг ръката си и нека поговорим.
	— Питайте — рекъл Тристан, — аз ще ви отговоря.
	— Сър — рекъл Блеоберис, — искам да знам откъде сте, кой ви праща и как се казвате.
	— Кълна се в Бога — рекъл сър Тристан, — не се боя да ви открия името си. Трябва да знаете, че съм син на крал Мелиодас, а майка ми е сестра на крал Марк, и още, че името ми е сър Тристан Лионски, а крал Марк ми е вуйчо.
	— Истина ви казвам — рекъл Блеоберис, — радвам се, че ви срещнах, тъй като вие сте рицарят, който уби сър Мархаус в двубой на един остров заради данъка на Корнуол. И вие победихте храбрия рицар сър Паломид в турнира на един остров, дето той сразил сър Гауейн и деветте му другари.
	— Кълна се в Бога, че съм същият този рицар — рекъл сър Тристан. — И сега, след като ви казах името си, благоволете и вие да ми кажете своето.
	— Трябва да знаете, че името ми е сър Блеоберис де Ганис, а брат ми се нарича сър Бламор де Ганис и е храбър рицар. И ние сме сестрини синове на господаря сър Ланселот от Езерото, който е един от най-храбрите рицари на света.
	— Истина е — отвърнал сър Тристан. — Сър Ланселот няма равен на себе си по благородство и рицарска чест. Затова никак не желая да се сражавам повече с вас поради уважението, което храня към сър Ланселот.
	— Повярвайте — отвърнал Блеоберис, — и на мен не ми се ще да се бия с вас. Ала тъй като сте поели подире ми, за да си върнете тази дама, предлагам ви любезно, учтиво и великодушно да решим спора си тук на това място. Нека тази дама застане помежду ни и при когото иде, той ще я отведе със себе си в мир.
	— Съгласен съм — отвърнал Тристан, — защото мисля, че тя ще остави вас и ще дойде с мен.
	— Сега ще видим — рекъл Блеоберис.



>>	Глава 18
#	Как дамата отказала да иде при сър Тристан и останала със сър Блеоберис и как пожелала да се върне при съпруга си

	И като се изправила помежду им, тя рекла на сър Тристан тези думи:
	— Трябва да знаете, сър Тристан Лионски, че доскоро вие бяхте рицарят, когото най-много обичах и комуто най вярвах на света, и си мислех, че и вие ме обичате повече от всички други дами. Ала когато видяхте как този рицар ме отвежда, вие не се опитахте да ме избавите, а оставихте господаря ми Сегуарид да препуска след мен. И макар до този миг да мислех, че ме любите, сега ще ви напусна и никога вече няма да ви любя.
	И с тези думи тя отишла при Блеоберис. Като видял това, сър Тристан люто се разгневил на тази дама и се срамувал да се върне в двора.
	— Сър Тристан — рекъл Блеоберис, — вината е ваша, тъй като разбирам от думите на тази дама, че тя по-рано ви е вярвала повече, отколкото на всеки друг рицар по света, и както казва, вие сте я измамили и затова трябва да знаете, никой не е в състояние да задържи тоз, що иска да си иде. Ала за да не ви огорча, бих предпочел да ви я отстъпя, ако желае да остане с вас.
	— Не — рекла дамата, — кълна се в Бога, че никога няма да тръгна с него, защото си мислех, че този, когото обичам най-много, също ме обича. И затова, сър Тристан, вървете си, откъдето сте дошли, защото, дори да бяхте победили този рицар, което можеше да се очаква, никога не бих дошла с вас. И ще помоля този тъй благороден рицар, преди да напусне тукашните земи, да ме заведе в манастира, дето се намира моят господар, сър Сегуарид.
	— Кълна се в Бога — рекъл Блеоберис, — трябва да знаете, храбри рицарю сър Тристан, че крал Марк ми даде право да си поискам някакъв дар от неговия двор и аз си харесах най-много тази дама, макар да е омъжена и да си има господар, ала сега, след като изпълних поставената ми заръка, ще я върна на съпруга й и ще сторя това главно от уважение към вас, сър Тристан. А ако тя пожелае, нека бъде ваша.
	— Благодаря ви — отвърнал сър Тристан, — ала след любовта си с нея отсега нататък много ще внимавам коя дама залюбвам и на коя вярвам, защото, ако съпругът й, сър Сегуарид, не беше в двора, аз пръв щях да тръгна да ви гоня. Ала щом тя ме изоставя, кълна се в рицарската си чест, че добре ще внимавам кого обичам и кому вярвам.
	И тъй, те се сбогували и се разделили. И сър Тристан отишъл в Тинтагил, а сър Блеоберис отишъл в манастира, дето сър Сегуарид лежал тежко ранен, предал му дамата и си тръгнал, както подобава на благороден рицар. И когато сър Сегуарид видял съпругата си, утешило се сърцето му. Тогава тя разказала как сър Тристан влязъл в люта битка със сър Блеоберис и го принудил да я върне у дома. И думите й много зарадвали сър Сегуарид и той бил доволен, че сър Тристан е постъпил така. А подир време тя разправила от край до край на крал Марк за двубоя между сър Тристан и сър Блеоберис.



>>	Глава 19
#	Как крал Марк проводил сър Тристан в Ирландия, за да доведе Хубавата Изолда, и как той случайно стигнал в Англия

	И от този ден насетне крал Марк започнал да таи в сърцето си желание да погуби сър Тристан. И намислил тогава да го проводи в Ирландия за Хубавата Изолда, защото сър Тристан така възхвалявал нейната красота и доброта, че крал Марк решил да се ожени за нея и помолил сър Тристан да иде като негов пратеник в Ирландия. Всичко туй сторил с цел да погуби сър Тристан. Ала сър Тристан, за да угоди на вуйчо си, не отказал да изпълни заръката, а въпреки опасностите и неизвестността, които го очаквали, се приготвил за път по най-достоен начин. И взел сър Тристан със себе си най-добрите рицари в двора и те се натъкмили най-богато според тогавашния обичай. И тъй, сър Тристан тръгнал и отплавал по море с цялата си дружина.
	Ала скоро, щом излезли в открито море, връхлетяла ги буря и ги изтласкала обратно към английския бряг. И ето че най-подир стигнали близо до Камелот и с радост стъпили на сушата. И когато слезли там, сър Тристан опънал шатъра си на камелотска земя и закачил щита си отпред.
	И на същия този ден дошли двама рицари от двора на крал Артур и единият бил сър Ектор де Марис, а другият — сър Морганор. И те ударили по щита му и го призовали да излезе и да се сражава с тях, ако желае.
	— Ще приема предизвикателството ви — отвърнал сър Тристан, — стига да почакате малко.
	И той се въоръжил само с едно копие и повалил първо сър Ектор де Марис, а после и сър Морганор и те здраво се натъртили. И както лежали на земята, запитали сър Тристан кой е и от коя земя идва.
	— Любезни лордове — отвърнал сър Тристан, — трябва да знаете, че съм от Корнуол.
	— Горко ми — рекъл сър Ектор, — какъв срам за мен, че съм победен от корнуолски рицар!
	И от мъка сър Ектор си хвърлил доспехите и си отишъл пешком, тъй като не желаел да язди повече.



>>	Глава 20
#	Как сър Агуизанс от Ирландия бил повикан в двора на крал Артур заради измяна

	Случило се по това време, че сър Блеоберис и сър Бламор де Ганис, които били братя, призовали ирландския крал Агуизанс да се яви в двора на крал Артур под страх, че може да загуби благоволението на крал Артур. И ако ирландският крал не отидел на определения и уречен ден, щял да бъде лишен от земите си.
	Ала станало тъй, че на определения ден нито крал Артур, нито сър Ланселот можели да присъстват там, за да го съдят, тъй като крал Артур бил със сър Ланселот в замъка Веселата стража. И затова крал Артур определил крал Карадос и шотландския крал за съдии на този ден.
	И когато тези крале дошли в Камелот, пристигнал и ирландският крал Агуизанс да се срещне с обвинителите си. Явил се тогава Бламор де Ганис и укорил ирландския крал в предателство, защото измамнически бил убил един негов братовчед в двора си.
	Кралят бил твърде объркан от това обвинение, тъй като, макар да го призовали в името на крал Артур, преди да иде в Камелот, не знаел по каква причина го викат там. Ала щом изслушал думите на сър Бламор, ясно разбрал, че не му остава друг изход, освен да отвърне според рицарския обичай, защото в онези времена, ако някой бъдел обвинен в измяна или убийство, длъжен бил да се сражава в двубой или пък да намери друг рицар, който да защити честта му. И в онези дни всякакви убийства били наричани измяна. Затова, когато крал Агуизанс чул обвинението, тежко се угрижил, понеже знаел сър Бламор като рицар благороден и от благородно потекло. Ала ирландският крал нямал възможност да обмисля дълго какво да стори, защото съдиите му дали едва три дни да приготви отговора си. И тъй, кралят се прибрал в покоите си.
	През туй време край шатъра на сър Тристан минала една дама, която плачела горко.
	— Какво ви мъчи — запитал сър Тристан, — та плачете тъй горко?
	— Ах, благородни рицарю — рекла дамата, — ако не ми помогне някой храбър рицар, опозорена съм, защото една знатна и почтена дама ме изпрати да занеса хубав и богато украсен щит на сър Ланселот от Езерото, ала тук наблизо ме срещна рицар, събори ме от коня и ми отне щита.
	— Чуйте, господарко — рекъл сър Тристан, — заради моя господар сър Ланселот ще намеря и ще ви върна щита или ще бъда победен в битка за него.
	И тъй, сър Тристан яхнал коня и запитал дамата накъде е отишъл рицарят, и тя му казала. И той препуснал подире му и скоро го догонил. И тогава сър Тристан му заповядал да се обърне и да му даде щита.



>>	Глава 21
#	Как сър Тристан отнел щита от един рицар и как Гувернал му разказал за крал Агуизанс

	Обърнал рицарят коня си и се приготвил за бой. И тогава сър Тристан му нанесъл такъв удар с меча си, че той се търколил на земята и тозчас се предал на сър Тристан.
	— Щом е тъй, елате с мен — рекъл сър Тристан — и върнете щита на дамата.
	И рицарят с мъка се качил на коня си и тръгнал със сър Тристан. И по пътя сър Тристан го попитал как се казва, а той отговорил:
	— Името ми е Брюнис Безмилостни.
	И като върнал щита на дамата, рицарят рекъл:
	— Сър, ето че злото, що извърших с този щит, е поправено.
	Тогава сър Тристан го пуснал да си върви, ала по-късно горчиво се каел за това, понеже Брюнис бил заклет враг на мнозина храбри рицари от двора на крал Артур.
	Сетне, когато сър Тристан се прибрал в шатъра си, дошъл слугата Гувериал и му разправил за крал Агуизанс и в каква беда бил изпаднал. И разправил още Гувериал на сър Тристан как крал Агуизанс бил призован и обвинен в убийство.
	— Кълна се в Бога — рекъл сър Тристан, — от седем години насам не съм получавал по-добра вест, тъй като сега ирландският крал ще се нуждае от моята помощ. Предполагам, че никой рицар в тукашните земи, който не е от Артуровия двор, не ще посмее да се бие със сър Бламор де Ганис. И за да спечеля любовта на ирландския крал, аз ще приема двубоя. Затова, Гувернал, заповядвам ти тозчас да идеш при него.
	Тогава Гувернал отишъл при ирландския крал Агуизанс и го поздравил почтително, а кралят го приел и го попитал какво иска.
	— Сър — рекъл Гувернал, — има тук наблизо един рицар, който желае да говори с вас. Поръча ми да ви кажа, че е готов да ви служи.
	— Кой е този рицар? — запитал кралят.
	— Сър — отвърнал той, — името му е сър Тристан Лионски и от благодарност за добрината, която сте проявили към него във вашата страна, иска да ви се отплати тук.
	— Хайде, приятелю — рекъл кралят, — да вървим! Води ме при сър Тристан!
	И тъй, яхнал кралят дребно конче, взел неколцина другари със себе си и отишъл право в шатъра на сър Тристан. И когато сър Тристан видял краля, втурнал се към него и посегнал да му държи стремето, за да слезе. Ала кралят пъргаво скочил от коня и двамата се прегърнали.
	— Милостиви господарю — рекъл сър Тристан, — сполай ви за великодушието, с което ме приехте навремето във вашите земи и владения. И тогава аз ви обещах, че винаги ще ви служа, доколкото е по силите ми.
	— Благородни рицарю — рекъл кралят на сър Тристан, — ето че сега имам нужда от вас — никога не съм се нуждаел така от помощта на някой рицар.
	— Защо, добри ми господарю? — запитал сър Тристан.
	— Ще ви кажа — рекъл кралят. — Призован бях тук от моята страна и обвинен заради смъртта на един рицар, който бе роднина на храбрия рицар сър Ланселот. И затова сър Бламор де Ганис, братът на сър Блеоберис, ме повика да се сражавам с него или да намеря друг рицар да се бие вместо мен. А аз знам твърде добре, че мъжете от рода на крал Бан и сър Ланселот, пък и другите, са отлични рицари и трудно е да им устои човек в битка.
	— Сър — рекъл сър Тристан, — заради добрината, която проявихте към мен в Ирландия, и заради моята господарка, дъщеря ви Хубавата Изолда, готов съм да приема този двубой, ала при условие че изпълните две мои желания: първо, да ми се закълнете, че правото е на ваша страна и че никога не сте давали съгласието си да бъде убит онзи рицар. А сетне, сър, след двубоя, ако с божията помощ изляза победител, ще ме възнаградите с онова, което ви поискам, стига да е пето разумно.
	— Кълна се в Бога — отвърнал кралят, — ще получите каквото поискате.
	— Добре тогава — рекъл сър Тристан.



>>	Глава 22
#	Как сър Тристан се сражавал заради крал Агуизанс и победил противника си и как противникът му не пожелал да се предаде

	— Села известете на обвинителите си, че рицарят, който ще се сражава заради вас, е готов. И аз по-скоро ще загина във ваша защита, нежели да се призная за победен.
	— Сигурен съм, че не ще отстъпите — рекъл кралят, — дори и ако трябва да излезете срещу самия сър Ланселот от Езерото.
	— Сър — отвърнал сър Тристан, — колкото до сър Ланселот, той се слави като най-благородния рицар на света и трябва да знаете, че рицарите от неговия род са благородни мъже и нищо освен позора не може да ги уплаши. А колкото до Блеоберис, брата на сър Бламор, сражавал съм се с него и без страх ще кажа, че е храбър рицар.
	— Казват, че Бламор бил по-издръжлив — рекъл кралят.
	— Сър, и така да е, не ще откажа да изляза насреща му, та дори да е най-добрият рицар, що носи щит и копие.
	И тъй, отишъл крал Агуизанс при крал Карадос и другите крале, определени за съдии, и им казал, че си е намерил застъпник. Тогава по заръка на кралете извикали сър Бламор де Ганис и сър Тристан да чуят условията на двубоя. И когато двамата се явили пред съдиите, там имало мнозина крале и рицари, та щом видели сър Тристан, всички заговорили за него, понеже убил храбрия рицар сър Мархаус и победил в битка храбрия рицар сър Паломид. И като изслушали условията, двамата се оттеглили да се приготвят за двубоя. Тогаз сър Блеоберис рекъл на брат си, сър Бламор:
	— Любезни и скъпи братко, помни от какъв род сме и кой е сър Ланселот от Езерото, защото той не ни е ни по-близък, ни по-далечен роднина, а първи братовчед. И знай, че никога рицар от нашия род не се е посрамил в боя, затова предпочети смъртта, братко, нежели позора.
	— Братко — рекъл Бламор, — не се съмнявай в мен, защото аз никога не ще опозоря рода си. Добре ми е известно, че той се слави като отличен рицар и в днешно време е един от първите в света. Ала въпреки това никога няма да се предам и да изрека омразната дума. Твърде е възможно да се случи той да ме повали с рицарската си сила, ала предпочитам да ме убие, нежели да се предам като страхливец.
	— Бог да те закриля — рекъл сър Блеоберис, — тъй като ще видиш, че той е най-могъщият рицар, с когото си мерил сили. Познавам го добре, понеже съм се сражавал с него.
	— Бог да ме закриля — рекъл сър Бламор де Ганис и с тези думи отвел коня си в единия край на арената, а сър Тристан отишъл в другия край. И тогава двамата затъкнали копия и връхлетели един връз друг с гръм и трясък. И сър Тристан с голяма мощ повалил сър Бламор с все коня му наземи.
	Тозчас сър Бламор се изправил отново на крака, изтеглил меча си, вдигнал щит и викнал на сър Тристан да слезе от седлото.
	— Защото, макар и конят да ми изневери, вярвам, че земята не ще ми изневери.
	И тогава сър Тристан скочил на земята и се приготвил за бой. И двамата се хвърлили с все сила един срещу друг и се дебнели и блъскали, удряли и секли тъй свирепо, та кралете и рицарите се чудели и маели как още се държат на крака. А те се сражавали без отдих като обезумели и никой не бил виждал рицари да се борят тъй настървено като тях. И сър Бламор налитал с такава жар, че нито за миг не спирал, и всички се чудели как двамата още имат дъх да се държат на крака, защото навред около тях имало проляна кръв. Ала най-сетне сър Тристан нанесъл такъв страховит удар по шлема на сър Бламор, че той се повалил на една страна, а сър Тристан останал прав и го гледал.



>>	Глава 23
#	Как сър Бламор умолявал Тристан да го убие и как сър Тристан пощадил живота му, и как сетне се договорили

	И когато сър Бламор намерил сили, проговорил и рекъл:
	— Сър Тристан Лионски, ти си най-благородният и най-храбрият рицар, когото съм срещал, и затова те умолявам да ме убиеш, тъй като не желая да живея повече, дори да стана владетел на цялата земя. И знай, че предпочитам да умра достойно, нежели да живея в позор. Няма друг изход, сър Тристан, ще трябва да ме убиеш, инак няма да си победител, защото аз никога не ще произнеса омразната дума. И затуй, ако смееш да ме убиеш, убий ме, умолявам те.
	И като го чул да говори такива достойни рицарски слова, сър Тристан не знаел как да постъпи с него. От една страна, си спомнил от какъв издигнат род е и по баща, и по майка, пък и заради сър Ланселот никак не му се щяло да го убие, ала от друга страна, нямал избор — или трябвало да го накара да произнесе омразната дума, или да го убие.
	Тогава сър Тристан се обърнал и отишъл при кралете, определени за съдници, коленичил пред тях и ги замолил в името на честта им и заради крал Артур и сър Ланселот те да поемат решението на спора в ръцете си.
	— Защото, любезни господари мои, срамно би било и жалко онзи благороден рицар, дето лежи там, да бъде убит, тъй като вие чухте, че той не пожела да се предаде позорно. И да не дава Господ аз да стана причина той да бъде убит или опозорен. А колкото за краля, от чието име се сражавам, ще го помоля, като негов верен застъпник и верен рицар в днешния двубой, да пощади този рицар.
	— Кълна се в Бога — рекъл крал Агуизанс, — заради вас, сър Тристан, ще постъпя както вие искате, защото знам, че сте ми верен рицар. И затова от все сърце ще помоля тези крале да поемат като съдници решението в своите ръце.
	И тогава кралете призовали сър Блеоберис при себе си и поискали съвет от него.
	— Господари мои — рекъл Блеоберис, — макар брат ми да е победен и надвит с оръжие, смея да кажа, че сър Тристан победи тялото му, ала не е победил духа му, и благодаря на Бога, че сър Бламор не се посрами днес. И за да не бъде опозорено името му, нека сър Тристан го убие, това предпочитам аз.
	— Не ще позволим това — рекли кралете, — защото неговите противници — и кралят, и застъпникът му — се смилиха над сър Бламор заради рицарската му твърдост.
	— Господари мои — рекъл Блеоберис, — да бъде според волята ви.
	Сетне кралете повикали ирландския крал и той се държал благородно и великодушно. И тогава по съвета на всички сър Тристан и сър Блеоберис вдигнали сър Бламор и двамата братя се помирили с крал Агуизанс, целунали се и се одобрили навеки. После сър Бламор и сър Тристан се целунали и врекли се двамата братя, че никога не ще се сражават срещу сър Тристан, а и сър Тристан обещал същото. И заради този благороден двубой всички от рода на сър Ланселот навеки обикнали сър Тристан.
	Подир туй крал Агуизанс и сър Тристан се простили с кралете и отплавали за Ирландия сред голяма тържественост и радост. И когато стигнали в Ирландия, кралят заповядал да разгласят из цялата страна как и по какъв начин сър Тристан му помогнал. Тогава кралицата и всички, които били там, го оградили с най-голямо внимание. Ала никакви думи не са в състояние да опишат радостта, с която Хубавата Изолда посрещнала сър Тристан, защото от всички мъже на земята най обичала него.



>>	Глава 24
#	Как сър Тристан поискал Хубавата Изолда за крал Марк и как Тристан и Изолда пили от любовния еликсир

	И ето че един ден крал Агуизанс запитал сър Тристан защо не иска обещания дар, тъй като се бил врекъл, че непременно ще му даде каквото пожелае.
	— Сър — рекъл сър Тристан, — дойде време да ви кажа, затова чуйте молбата ми — искам да ми дадете дъщеря си Хубавата Изолда, ала не за мен самия, а за жена на вуйчо ми, крал Марк, защото тъй съм му обещал.
	— Жалко — рекъл кралят, — всичките си владения бих дал, ала вие да се венчаете за нея.
	— Сър, ако сторя това, ще се посрамя навеки на този свят, понеже ще престъпя клетвата си. Затуй, моля ви — рекъл сър Тристан, — изпълнете обещанието, което ми дадохте. И знайте, че то е да ми поверите Хубавата Изолда, та да я заведа в Корнуол и там да се венчае за вуйчо ми, крал Марк.
	— Колкото за това — рекъл крал Агуизанс, — вземете я и правете с нея каквото искате. Ала помнете, че ако сте склопен сам да се ожените за нея, ще бъда по-доволен, а ако пък я дадете на вуйчо си, крал Марк, това си е ваша работа.
	И тъй, накратко казано, Хубавата Изолда се приготвила да върви със сър Тристан, а лейди Брагуейн тръгнала като нейна главна придружителка заедно с много други.
	И на прощаване кралицата, майка на Изолда, връчила на лейди Брагуейн, прислужницата на дъщеря й, и на Гувернал един еликсир и им наредила в деня на сватбата да дадат на крал Марк от това питие и той да пие за здравето на Хубавата Изолда.
	— И тогава — рекла кралицата, — уверявам ви, че двамата ще се обичат цял живот.
	И тъй, еликсирът бил поверен на лейди Брагуейн и на Гувериал.
	Скоро след това сър Тристан отплавал с Хубавата Изолда. И веднъж, както седели те в каютата си, случило се, че ожаднели и съгледали златния фиал, който бил пълен с течност, прилична по цвят и вкус на старо вино.
	Тогава сър Тристан взел фиала в ръка и рекъл:
	— Господарко моя Изолда, ето най-хубавото питие, което някога сте пили и което вашата прислужница лейди Брагуейн и моят прислужник Гувернал са запазили за себе си.
	И те се засмели и развеселили, а сетне всеки от двамата пил за здравето на другия и им се сторило, че никога не са опитвали такова сладко и вкусно питие. Ала щом питието проникнало в телата им, те се обикнали тъй силно, че любовта им нивга не ги напуснала ни в радост, ни в беда. Така се породила любовта между сър Тристан и Хубавата Изолда и тази любов живяла у тях до сетния им ден.
	И тъй, продължили те плаването си, додето случайно наближили един замък, който се наричал Замъкът на сълзите, и спрели там да починат, понеже очаквали, че ще намерят добър подслон. Ала щом двамата със сър Тристан влезли в замъка, пленили ги, тъй като в този замък имало обичай, щом мине край него някой рицар с дама, да се сражава с господаря му, който се наричал Брюнор. И ако се случело Брюнор да победи, странстващият рицар и дамата му бивали убити, колкото и знатни да били. Ако ли пък странстващият рицар победял, тогава сър Брюнор и неговата дама трябвало да умрат. И този обичай бил много стар, затова замъкът се наричал Замъкът на сълзите.



>>	Глава 25
#	Как сър Тристан и Изолда били пленени и как той се сражавал за нейната красота и отсякъл главата на една друга дама

	И когато сър Тристан и Хубавата Изолда били хвърлени в тъмницата, дошли при тях един рицар и една дама да ги разтушат.
	— Чудя се — рекъл Тристан на рицаря и дамата — по каква причина господарят на този замък ни държи в тъмница. Никога не съм бил в дом на достойни люде, дето да има обичай, когато рицар и дама помолят за подслон и да бъдат приети, да ги погубят, макар да са гости.
	— Сър — отвърнал рицарят, — стар обичай е в този замък дойде ли някой рицар, неизменно да се сражава с господаря ни и по-слабият да изгуби главата си. Сетне пък, ако дамата, която е довел, е по-грозна от съпругата на нашия господар, и тя трябва да загуби главата си, а ако е по-хубава, тогава господарката на замъка загубва своята глава.
	— Кълна се в Бога — рекъл сър Тристан, — жесток и позорен е този обичай. Ала аз имам едно предимство — продължил сър Тристан, — моята дама е много хубава, по-хубава от всички жени, що съм виждал през живота си, и затуй не се боя, че ще загуби главата си поради липса на красота. А за да не загубя своята, ще се защитя в честен двубой. Затова, благородни рицарю, моля ви, кажете на господаря си, че утре сутрин и аз, и моята дама ще бъдем готови за бой, стига да получа обратно коня и доспехите си.
	— Сър — рекъл рицарят, — обещавам, че желанието ви ще бъде изпълнено. — А сетне казал: — Починете си и гледайте утре да станете рано и да се приготвите с дамата си. И знайте, че не ще ви липсва нищо, що ви е нужно.
	И с тези думи се оттеглил. А рано на другата сутрин същият рицар дошъл при сър Тристан, пуснал го заедно с дамата му от тъмницата, довел му коня, дал му доспехите и го поканил да се приготви за битката, тъй като всички благородници и народът от тези владения вече се били събрали да наблюдават двубоя и изхода му.
	Тогава излязъл сър Брюнор, господарят на замъка, а до него вървяла дамата му с покрито лице. И запитал той сър Тристан къде е неговата дама.
	— Защото, ако твоята дама е по-красива от моята, с меча си ще отсечеш главата на моята дама. Ако ли пък моята дама е по-красива от твоята, трябва с меча си да й отсека главата. И знай, че ако те победя, твоята дама ще бъде моя, а ти ще загубиш главата си.
	— Сър — рекъл сър Тристан, — това е жесток и ужасен обичай и за да не загуби моята дама главата си, предпочитам аз да загубя своята.
	— Не може тъй — отвърнал сър Брюнор. — Най-напред двете дами ще застанат една до друга, за да се отсъди коя е по-красива.
	— Не съм съгласен — рекъл сър Тристан, — защото никой тук няма да отсъди справедливо. Ала не се съмнявам, че моята дама е по-красива от твоята, и това ще докажа и потвърдя в честен двубой. И намерили се някой да твърди противното, ще плати с главата си.
	И тогава сър Тристан накарал Хубавата Изолда да покаже лицето си и без да изпуска меча от ръка, накарал я да се обърне три пъти. И когато сър Брюнор видял това, сторил същото и със своята дама. Ала като зърнал Брюнор Хубавата Изолда, помислил си, че никога не е виждал по-прекрасна жена, и се уплашил, че дамата му ще изгуби главата си. И всички присъстващи отсъдили, че Хубавата Изолда е по-красива и по-стройна.
	— Е, какво ще речеш сега? — запитал сър Тристан. — Струва ми се, че е жалко тази дама да остане без глава, ала тъй като ти и тя отдавна живеете според този зловещ обичан и сте причинили гибелта на много храбри рицари и дами, не ще бъде голяма загуба, ако загинете и двамата.
	— Бог да ми е на помощ — рекъл сър Брюнор, — да си кажа истината, твоята дама е по-красива от моята и това горчиво ме наскърбява. Чувам и хората тихичко да говорят същото помежду си, пък и сам аз не съм виждал толкова красива девица. Затова, ако убиеш моята дама, не е голяма беля, защото не се съмнявам, че аз ще погубя теб и ще взема твоята.
	— Преголям труд ще трябва да положиш, за да ми отнемеш тази дама — отвърнал сър Тристан. — И тъй като сам настоя за този съд и беше готов да погубиш моята дама, ако се бе оказала по-грозна, и за да спазя престъпния ви обичай, предай ми дамата си.
	И с тези думи сър Тристан пристъпил към него, хванал дамата за ръка и с един кос удар й отсякъл главата.
	— Е, рицарю — рекъл Брюнор, — голямо зло ми стори.



>>	Глава 26
#	Как сър Тристан се сражавал със сър Брюнор и накрая му отсякъл главата

	— Яхни сега коня си и знай, че тъй като вече нямам дама, ще взема твоята, ако мога.
	Тогава двамата се качили на конете си и връхлетели един връз друг с гръм и трясък и сър Тристан тутакси повалил сър Брюнор от коня, ала той пъргаво скочил на крака. И когато сър Тристан отново се доближил до него, пробол коня му през двете плешки, та конят се замятал насам и натам и паднал мъртъв на земята. Спуснал се в миг сър Брюнор да убие сър Тристан, ала той бил пъргав и жилав и бързо скокнал на крака. Ала още преди сър Тристан да успее да вдигне щит и меч, другият му нанесъл три-четири тежки удара. Сетне те отново се хвърлили един връз друг като два глигана и ту нападали, ту отстъпвали с голяма рицарска мощ и умение. И трябва да знаете, че този сър Брюнор бил изпитан рицар и дотогава успял да срази толкова храбри рицари, че било жалко, дето е още жив. Така се били двамата, нападайки се ту отсам, ту оттам почти два часа, и си нанесли безчет тежки рани.
	Най-подир сър Брюнор се спуснал върху сър Тристан и го сграбчил с ръце, тъй като имал голяма вяра в силата си. А по онова време сър Тристан се славел като най-силния и най-снажния рицар на света и дори го смятали за по-могъщ от сър Ланселот, ала сър Ланселот бил по-издръжлив. И тозчас сър Тристан отблъснал сър Брюнор и го съборил на земята, а сетне смъкнал шлема му и с един удар му отрязал главата.
	Тогава всички васали и слуги от замъка отишли при него, поклонили му се, врекли се в покорство и подчинение и го помолили да остане при тях, за да изкорени този позорен обичай. И сър Тристан се съгласил. Ала в същото туй време един рицар от замъка отишъл при сър Галахалт Високородния принц, който бил син на сър Брюнор и благороден рицар, и му разказал каква беда сполетяла баща му и майка му.



>>	Глава 27
#	Как сър Галахалт се сражавал със сър Тристан и как сър Тристан се предал и обещал да се присъедини към дружината на сър Ланселот

	Тогава пристигнал сър Галахалт, а с него и Краля със стоте рицари, и сър Галахалт предложил да се сражава в двубой със сър Тристан. И тъй, те яхнали конете си и се приготвили смело за битката.
	И тогава сър Галахалт и сър Тристан връхлетели един срещу друг с такава сила, че и двамата се строполили наземи с все конете. Ала тозчас скокнали пъргаво на крака и като благородни рицари вдигнали щитове, изтеглили гневно и настървено мечове и започнали да си нанасят тежки удари. И така се дебнели и секли, нападали и отстъпвали, както подобава на славни рицари. И се сражавали дълго, почти половин ден, та и двамата получили люти рани.
	Най-сетне сър Тристан набрал още повече сила и мощ и като удвоил ударите си, изтласкал сър Галахалт назад, а той отстъпвал ту на една, ту на друга страна, та било твърде вероятно да падне убит. Тогаз се намесил Краля със стоте рицари и заедно с цялата си дружина се хвърлил яростно срещу сър Тристан. И когато сър Тристан ги видял да връхлитат към него, разбрал, че не ще може да им устои. Тогава, като разумен воин, рекъл на сър Галахалт Високородния принц:
	— Сър, не постъпвате рицарски с мен, като позволявате на всичките си хора да ме нападат изведнъж. И тъй като се уверих, че сте благороден рицар, казвам ви — позор е това за вас.
	— Кълна се в Бога — рекъл сър Галахалт, — няма сега друг изход за теб — или ще се предадеш, или ще умреш.
	— Предпочитам да се предам, нежели да умра, ала знайте, че правя това не поради вашата собствена сила, а поради силата на вашите хора.
	И с тези думи той хванал меча си за острието и сложил дръжката му в ръката на сър Галахалт.
	В същия миг приближил Краля със стоте рицари и се нахвърлил яростно върху сър Тристан.
	— Възпрете се — рекъл сър Галахалт — и не смейте да го докосвате, защото аз пощадих живота на този рицар.
	— Това е тежък позор за вас! — рекъл Краля със стоте рицари. — Нима забравихте, че той погуби баща ви и майка ви?
	— Колкото за това — отвърнал сър Галахалт, — не мога да го виня много*, тъй като баща ми го е хвърлил в тъмница и сам го е принудил да се бие с него. И знай, че баща ми имаше един позорен обичай, та когато някой рицар дойдеше при него да търси подслон, дамата му трябваше да умре, ако не е по-красива от майка ми, а сетне, ако баща ми победеше рицаря, той също непременно трябваше да умре. Позорно е да се отнасяш така към рицар, който търси подслон. И заради този обичай не желая да вдигам меч срещу него.
	[* Интересно е да се отбележи, че както тук, така и на много други места в книгата проличава фактът, че в семейните отношения на рицарите много по-голяма стойност се придава на верността към брата, отколкото към бащата или майката. Родът е тясно споен главно чрез връзките между братя и братовчеди — очевидно на тях се гледа като на верни бойни другари. Едва ли в цялата книга може да се намери ярък пример за бащинска или синовна обич, докато привързаността към брата често води до трагични конфликти. Особено силна с връзката между брата и сестрините му синове (отношението на Артур към сестрините му синове Гауейн, Гарет, Мордред и пр), която вероятно е отражение на някогашния матриархат. Поради това още по-позорно изглежда държането на крал Марк към сестриния му син Тристан.]
	— Кълна се в Бога — рекъл кралят, — позорен е бил този обичай.
	— Истина е — рекъл сър Галахалт. — И струва ми се, твърде жалко би било да загине този рицар, защото той е най-достойният мъж на света след сър Ланселот от Езерото. А сега, любезни рицарю — рекъл сър Галахалт, — искам да ми кажете името си, откъде сте и накъде сте се запътили.
	— Сър — отвърнал той, — името ми е Тристан Лионски и съм изпратен от корнуолския крал Марк при ирландския крал Агуизанс със заръка да взема дъщеря му за негова жена. Ето я и нея самата, готова да иде с мен в Корнуол, а името й е Хубавата Изолда.
	— Сър Тристан — рекъл сър Галахалт Високородния принц, — бъдете добре дошли в тези земи. Обещайте ми, че ще идете при сър Ланселот от Езерото и ще му бъдете предан навеки, и аз ще ви пусна да си вървите по пътя заедно с хубавата ви дама. Обещавам ви, че додето съм жив, никога не ще допусна в този замък да се възвърнат предишните обичаи.
	— Сър, кълна се в Бога — рекъл сър Тристан, — трябва да ви кажа, че като ви видях за пръв път, помислих ви за самия сър Ланселот от Езерото и много се уплаших. Затова, сър, обещавам ви, щом намеря сър Ланселот, да му стана верен другар, понеже от всички рицари на света най-много желая неговата дружба.



>>	Глава 28
#	Как сър Ланселот срещнал сър Карадос, който носел сър Гауейн, и как сър Гауейн бил спасен

	И тъй, не след дълго сър Тристан се сбогувал с тях и отплавал.
	Ала стигнала в туй време вест до сър Ланселот и до сър Тристан, че могъщият крал Карадос, който бил силен като великан, се сражавал със сър Гауейн и така го наранил, че той припаднал на седлото. Тогава сър Карадос го хванал за яката, свалил го от коня, вързал го на лъка на седлото си и потеглил с него към своя замък. И случило се, че както яздел, срещнал сър Ланселот и той познал сър Гауейн, който лежал вързан зад сър Карадос.
	— Ах — рекъл сър Ланселот на сър Гауейн, — каква беда ви е сполетяла?
	— От лоша по-лоша отвърнал сър Гауейн. — Моля ви, помогнете ми, защото, ако не ме избавите вие, кълна се, не познавам друг рицар, освен вас и сър Тристан, който може да го стори.
	Горчиво се опечалил сър Ланселот от думите на сър Гауейн и тогаз рекъл на сър Карадос:
	— Свали този рицар от коня и се сражавай с мен.
	— Не ме предизвиквай, глупецо — отвърнал Карадос, — понеже и с теб ще сторя същото.
	— Колкото за това — отвърнал сър Ланселот, — не ме щади, защото, предупреждавам те, и аз не ще те щадя.
	Тогава сър Карадос вързал сър Гауейн за ръцете и краката и го хвърлил наземи. Сетне взел копието си от оръженосеца и се отдалечил от сър Ланселот на необходимото разстояние. И тъй, пришпорили двамата коне и връхлетели един връз друг, та копията им се строшили в ръцете. После изтеглили мечове и се били на кон повече от един час, ала най-подир сър Ланселот нанесъл такъв удар по шлема на сър Карадос, че разцепил черепа му. И тогава хванал сър Карадос за яката, смъкнал го в краката на коня, слязъл, свалил му шлема и му отсякъл главата. И като сторил туй, сър Ланселот развързал сър Гауейн.
	И скоро научили за тази битка сър Галахалт и сър Тристан — виждате сами каква слава окръжавала името на сър Ланселот.
	— Жалко — рекъл сър Тристан, — ако не бях поел заръката да заведа тази дама, тозчас бих препуснал да намеря сър Ланселот.
	Сетне сър Тристан и Хубавата Изолда продължили пътя си по море и стигнали в Корнуол и там ги посрещнали всички васали.



>>	Глава 29
#	За сватбата на крал Марк и Хубавата Изолда, за дамата Брагуейн и за сър Паломид

	И тъй, станала скоро венчавката сред разкош и тържественост. Ала както се разказва във френската книга, сър Тристан и Хубавата Изолда се обичали все по-силно. И обявен бил голям турнир на този ден и много лордове и дами присъствали на празника, ала сър Тристан се прославил повече от всички.
	Много дни наред продължили празненствата, а като свършили, две дами от свитата на кралица Изолда решили от омраза и завист да погубят лейди Брагуейн, която била прислужница и довереница на Хубавата Изолда. Изпратили я те в гората да събира билки и там я издебнали, привързали я здраво за ръцете и краката към едно дърво и стояла тя така цели три дни. Ала за щастие най-подир сър Паломид намерил лейди Брагуейн, избавил я от смърт и я завел в един женски манастир, за да се посъвземе.
	Когато кралица Изолда видяла, че прислужницата и я няма, горчиво се наскърбила, защото от всички жени на света най-много обичала нея, тъй като само лейди Брагуейн я била последвала от родината й. И тъй, един ден кралица Изолда отишла да се разходи в гората и да се разтуши и като стигнала до един извор, седнала и започнала да плаче.
	Явил се тогава пред нея ненадейно Паломид и като чул жалбите й, рекъл:
	— Господарко моя Изолда, ако обещаете да изпълните едно мое желание, ще ви доведа лейди Брагуейн здрава и читава.
	И кралицата така се зарадвала на предложението му, че без много да му мисли, начаса обещала да му даде всичко, каквото поиска.
	— Тъй да бъде, господарко моя — рекъл Паломид, — вярвам, че ще изпълните обещанието си и ако почакате тук половин час, ще ви я доведа.
	— Ще ви чакам — отвърнала Хубавата Изолда.
	Тогава сър Паломид препуснал с коня си към манастира и скоро стигнал при лейди Брагуейн. Ала на нея никак не й се искало да се върне отново в замъка, тъй като поради любовта си към кралицата излагала на опасност живота си. Въпреки това, макар и с нежелание, тя тръгнала със сър Паломид и отишла при кралицата. И когато кралицата я видяла, зарадвала се извънмерно.
	— А сега, господарко моя — рекъл Паломид, — помиете обещанието си, защото аз изпълних своето.
	— Сър Паломид — рекла кралицата, — не знам какво е вашето желание, ала искам да ви кажа, че макар и така щедро да се врекох, не съм мислила, че ще е нещо недостойно, и ви предупреждавам — не ще сторя нищо недостойно.
	— Господарко — отвърнал сър Паломид, — сега няма да ви открия какво искам, ала пред моя крал, съпруга ви, ще чуете желанието ми и ще трябва да го изпълните, понеже ми дадохте дума.
	И тогава кралицата си тръгнала и се върнала в замъка при краля, а сър Паломид яздел подир нея.
	И когато сър Паломид се явил пред краля, рекъл му:
	— Кралю, моля ви като справедлив крал да отсъдите право.
	— Кажете ми каква е жалбата ви — отвърнал кралят — и ще получите справедливост.



>>	Глава 30
#	Как сър Паломид поискал кралица Изолда и как Ламбегус препуснал подире му, да я спаси, и за избавлението на Изолда

	— Сър — рекъл Паломид, — обещах на вашата кралица Изолда да доведа изгубената лейди Брагуейн при условие, че изпълни едно мое желание, и тя се съгласи начаса, без дори да се замисли.
	— Какво ще кажете вие, съпруго моя? — рекъл кралят.
	— Това е самата истина — рекла кралицата. — Не ще крия от вас, обещах му каквото искаше, ала то бе от преголяма любов и радост, че ще видя отново довереницата си.
	— Чуйте, съпруго — рекъл кралят, — щом вие така прибързано сте му дали дума да получи каквото поиска, държа да изпълните обещанието си.
	— Тогава — рекъл Паломид — трябва да знаете, че искам да взема вашата кралица, да я отведа със себе си и да имам пълна власт над нея.
	При тези думи кралят дълбоко се замислил, ала сетне си спомнил за сър Тристан и понеже знаел, че той ще я избави, бързо отговорил:
	— Вземете я заедно с всички беди, които ще ви сполетят заради нея, тъй като предполагам, че няма дълго да й се радвате.
	— Колкото за това — рекъл Паломид, — не ще отстъпя пред никакви премеждия.
	И тъй, накратко, сър Паломид я хванал за ръка и рекъл:
	— Господарко моя, не се сърдете, че трябва да дойдете с мен, тъй като не искам нищо повече от онова, що сама ми обещахте.
	— Знайте добре — рекла кралицата, — че никак не се боя да дойда с вас, защото, макар да имате власт над мен поради обещанието ми, не се съмнявам, че скоро ще бъда достойно избавена.
	— Колкото за това — отвърнал сър Паломид, — да става каквото ще.
	И тъй, сложили кралица Изолда на коня зад Паломид и двамата поели по пътя си.
	Тозчас изпратил кралят хора да търсят сър Тристан, ала слугите тъй и не могли да го намерят, понеже бил на лов в гората: такъв му бил обичаят — ако не воювал, гонел дивеч и ловувал из горите.
	— Горко ми — рекъл кралят, — опозорен съм навеки, тъй като сам дадох съгласие моята съпруга и кралица да бъде озлочестена.
	Явил се тогаз при него един рицар на име Ламбегус и човек от свитата на сър Тристан.
	— Господарю — рекъл този рицар, — тъй като разчитахте на помощта на моя повелител, сър Тристан, готов съм вместо него аз да тръгна след вашата кралица и да я избавя, ако не бъда победен.
	— Сполай ти, сър Ламбегус — рекъл кралят, — додето съм жив, ще ти бъда благодарен.
	Тогава сър Ламбегус се въоръжил и като препуснал с най-голяма бързина, не след дълго настигнал сър Паломид. И щом го видял, сър Паломид свалил кралицата от коня си.
	— Кой си ти? — запитал Паломид. — Тристан ли си?
	— Не — отвърнал другият, — аз съм негов слуга и името ми е сър Ламбегус.
	— Жалко — рекъл Паломид, — бих предпочел да премеря сили със самия Тристан.
	— Може и така да е — рекъл Ламбегус, — ала знайте, че като срещнете сър Тристан, никак няма да ви е лесно.
	И с тези думи двамата се хвърлили един срещу друг и от сблъсъка копията им се строшили. Сетне изтеглили мечове и започнали да секат с тежки удари шлемовете и ризниците си, додето накрая сър Паломид наранил така зле сър Ламбегус, че той рухнал като мъртъв на земята. Огледал се след туй Паломид наоколо за Хубавата Изолда, ала никъде не я видял. И тогава се наскърбил както никога през живота си.
	А кралицата дълго тичала из гората и като стигнала до един кладенец, решила да се удави в него. Ала ето че за щастие минал оттам един рицар на име сър Адтерп, който имал наблизо замък, и щом зърнал кралицата в такава беда, утешил я и я отвел в замъка си.
	И като разбрал коя е, въоръжил се, яхнал коня си и се зарекъл, че ще отмъсти на Паломид. И тъй, препускал той, додето го намерил, ала в битката сър Паломид го ранил тежко и го принудил да му каже защо е дошъл да се сражава с него и къде е скрил кралицата.
	— Води ме тогава в замъка си — рекъл Паломид — или ще умреш.
	— Сър — рекъл сър Адтерп, — твърде тежко съм ранен, та не мога да вървя с вас, ала тръгнете по този път и той ще ви заведе право в моя замък. Там е кралицата.
	Тогава сър Паломид препуснал напред и яздил, додето стигнал пред замъка. Ала Хубавата Изолда го съгледала от един прозорец и накарала слугите здраво да залостят портите. Като видял сър Паломид, че не ще може да влезе, свалил юздите и седлото на коня и го пуснал да пасе, а сам седнал пред портите като безумец, който не знае що върши.



>>	Глава 31
#	Как сър Тристан тръгнал да дири Паломид, как го намерил и се сражавал с него и как Изолда сложила край на двубоя им

	Да се върнем сега при сър Тристан. Като се прибрал от лова и разбрал, че сър Паломид е отвел Хубавата Изолда, повярвайте ми, люто се разгневил.
	— Горко ми — рекъл сър Тристан, — посрамих се днес. — После викнал на слугата си Гувернал: — Бързо ми донеси доспехите и оседлай коня, защото знам, че сър Ламбегус няма сили и умение да устои срещу сър Паломид. Ех, защо не бях аз на негово място!
	И тъй, щом сър Тристан се въоръжил, двамата с Гувериал препуснали през гората и не след дълго намерили рицаря Ламбегус да лежи смъртно ранен. Тогава сър Тристан го занесъл при един горски пазач и му заръчал добре да се грижи за него.
	Сетне продължил пътя си и скоро намерил сър Адтерп, който също лежал тежко ранен, и той му разказал как, ако не бил зърнал случайно кралицата, тя щяла да се удави и как се сражавал със сър Паломид, за да защити честта й.
	— Къде е сега моята господарка? — запитал сър Тристан.
	— Сър — отвърнал рицарят, — тя е в безопасност в замъка ми и там ще намери закрила.
	— Сполай ви за голямата добрина — рекъл сър Тристан.
	Сетне продължил пътя си, додето най-подир стигнал до замъка. И там сър Тристан видял сър Паломид да седи пред портите, потънал в дълбок размисъл, а конят пасял в нозете му.
	— Иди при него, Гувернал — рекъл сър Тристан, — и му кажи да се приготви за бон.
	Приближил се Гувернал до него и рекъл:
	— Сър Паломид, стани и сложи доспехите си.
	Ала той бил така унесен в мислите си, че не чул думите на Гувернал. Тогава Гувернал се върнал при сър Тристан и му казал, че онзи или спи, или е обезумял.
	— Иди пак — рекъл сър Тристан, — накарай го да стане и му кажи, че аз, смъртният му враг, съм тук.
	И Гувернал пак отишъл, побутнал го с дръжката на копието си и рекъл:
	— Сър Паломид, приготви се, защото ей там стои сър Тристан и ти праща вест, че е твой смъртен враг.
	При тези думи сър Паломид се изправил, без да каже ни дума, хванал коня си, оседлал го, сложил му юздата и пъргаво скочил на гърба му. Тогаз двамата рицари насочили напред копия и с все сила се хвърлили един срещу друг. И като се сблъскали, сър Тристан повалил сър Паломид през задницата на коня му, ала сър Паломид бързо вдишал щита си и изтеглил меч.
	Започнала се тогава ожесточена битка, защото и двамата се сражавали за любовта на една дама, а тя, облегната на крепостната стена, ги гледала как настървено се бият. И нанесли си те един другиму безчет тежки рани, ала сър Паломид бил по-тежко ранен. Така се дебнели двамата и секли повече от два часа, та Хубавата Изолда едва не изгубила свяст от скръб и жалост.
	— Горко ми — викала тя. — Единия обичах и още обичам, а другия не обичам, ала все пак бих се опечалила, ако го видя убит, тъй като по всичко личи, че в края на този двубой сър Паломид ще бъде мъртъв. А той не е покръстен и никак не бих желала да умре като сарацин.
	И тогава излязла от замъка и помолила сър Тристан да не се сражава повече.
	— Ах, господарко моя — рекъл той, — нима искате да се посрамя? Добре знаете, че не мога да не ви се подчиня.
	— Не желая позора ви — отвърнала Хубавата Изолда. — Ала искам заради мен да пощадите този злочест сарацин, сър Паломид.
	— Господарко — рекъл сър Тристан, — заради вас още начаса ще престана да се бия.
	После тя казала на сър Паломид:
	— Чуйте сега и вие заръката ми — напуснете тези земи и никога повече не идвайте тук, додето съм жива.
	— Ще се подчиня на повелята ви — рекъл сър Паломид, — макар и против волята си.
	— Тогава вървете в двора на крал Артур — рекла Хубавата Изолда — и там предайте моите почитания на кралица Гуиневир. Кажете й от мое име, че в тази страна само четирима се любят истински, и те са сър Ланселот от Езерото и кралица Гуиневир, и сър Тристан Лионски и кралица Изолда.



>>	Глава 32
#	Как сър Тристан завел кралица Изолда у дома и за спора между крал Марк и сър Тристан

	И тъй, сър Паломид си отишъл дълбоко опечален. А сър Тристан взел кралицата и я завел при крал Марк и голяма била радостта от завръщането й. И кой бил най-високо възхваляван, ако не сър Тристан!
	Сетне сър Тристан изпратил хора да доведат рицаря му, сър Ламбегус, от дома на горския пазач и много време минало, преди той да оздравее, ала най-подир се оправил напълно. И така живели те дълго сред радости и забавления. Ала сър Андред, близък роднина на сър Тристан, все дебнел да хване сър Тристан и Хубавата Изолда насаме, та да ги наклевети.
	И ето че веднъж сър Тристан разговарял с Хубавата Изолда на един прозорец, а сър Андред ги видял и казал на краля. Тогаз крал Марк грабнал меч, отишъл при сър Тристан, нарекъл го подъл измамник и замахнал да го посече. Ала сър Тристан се хвърлил срещу него, промъкнал се бързо под меча и го изтръгнал от ръката му. Викнал тогава кралят:
	— Къде са рицарите и слугите ми? Заповядвам да убиете този изменник.
	Ала никой не се мръднал от мястото си да изпълни повелята му.
	Когато сър Тристан видял, че никой ме ще излезе против него, размахал меч пред краля и си дал вид, че ще го удари. И тогава крал Марк побягнал, а сър Тристан се спуснал подире му и го ударил пет-шест пъти по врата с плоската страна на меча, та той паднал по лице на земята.
	Сетне сър Тристан се въоръжил, яхнал коня, свикал хората си и препуснал към гората. И случило се, че един ден сър Тристан срещнал двама братя, рицари на крал Марк, и като се сражавал с тях, отсякъл главата на единия, а другия ранил смъртно и го накарал да сложи главата на брат си в шлема му и да я занесе на краля. И ранил той още трийсет рицари. И когато този рицар отишъл при краля и кралицата, за да съобщи за станалото, паднал мъртъв в нозете им. Тогава крал Марк събрал васалите си и поискал от тях съвет какво да нрави със сър Тристан.
	— Сър — рекли васалите и най-вече сенешалът сър Динас, — съветваме ви да изпратите вестоносци да повикат с добро сър Тристан, защото трябва да знаете, че мнозина ще застанат на негова страна, ако се намери в затруднение.
	И, сър — рекъл сър Динас, — повярвайте ми, че като сър Тристан няма втори по мощ и благородство измежду всички християнски рицари и не познаваме друг така силен и издръжлив рицар като него освен сър Ланселот от Езерото. И ако той напусне вашия двор и отиде в двора на крал Артур, там ще спечели такива приятели, че никак няма да го е грижа за вашата злоба. И затова, сър, съветвам ви да го приемете с добра воля.
	— Тъй да бъде — рекъл кралят, — нека го повикат и ще се помирим.
	Тогава васалите изпратили хора да повикат сър Тристан и му обещали, че косъм няма да падне от главата му. И като се явил сър Тристан при краля, бил приет добре и никой не казал ни дума за миналото, а били устроени игри и развлечения. И след време кралят и кралицата тръгнали на лов, а също и сър Тристан.



>>	Глава 33
#	Как сър Ламорак се сражавал с трийсет рицари и как сър Тристан по желание на крал Марк убил коня му

	И тъй, опънали кралят и кралицата шатрите си край една река в гората и всеки ден ходели на лов и уреждали турнири, защото с тях имало трийсет рицари, готови винаги да влязат в двубой с онези, които се случило да минат оттам. И ето че веднъж дошли сър Ламорак Уелски и сър Дриант. И сър Дриант се сражавал славно, ала най-подир бил повален. Тогава сър Ламорак предложил също да си премери силите в двубой с тях. И като излязъл насреща им, проявил такава храброст, че повалил и трийсетте рицари, а някои наранил тежко.
	— Чудя се кой е този рицар, дето върши такива бойни подвизи — рекъл крал Марк.
	— Сър — рекъл сър Тристан, — познавам го добре, защото се слави като един от най-благородните рицари на света, а името му е сър Ламорак Уелски.
	— Голям позор ще бъде да си иде оттук, без някой от вас да се срази по-смело с него — рекъл кралят.
	— Сър — рекъл сър Тристан, — струва ми се, че не е достойно за един благородник да го призове в битка тъкмо сега, защото той извърши повече храбри дела, отколкото кой и да е обикновен рицар и поради това, струва ми се, би било голям позор и престъпление да го предизвикаме отново, понеже и той, и конят му са изтощени. И знайте, че днешните му бойни подвизи, ако ги преценим по справедливост, са достойни и за самия сър Ланселот от Езерото.
	— Може и така да е — рекъл крал Марк, — ала настоявам, ако почитате мен и моята кралица, Хубавата Изолда, да се въоръжите и да се биете със сър Ламорак Уелски.
	— Сър — отвърнал сър Тристан, — заповядвате ми да извърша нещо противно на рицарската чест. Мисля, че ще успея да го поваля, макар това да не е кой знае какъв подвиг, защото и конят ми, и аз сме бодри, а нито за него, нито за коня му може да се каже същото. И трябва да знаете, че той ще сметне това като твърде недостойна постъпка, понеже никой храбър воин не ще се възползва от тежкото положение на противника си. Ала тъй като не желая да предизвикам недоволството ви, ще сторя каквото ми заповядвате и ще се подчиня на волята ви.
	И тъй, сър Тристан сложил доспехите си, яхнал коня и препуснал напред, а сър Ламорак се хвърлил с цялата си мощ насреща му и дали от силата на собствения му удар или от копието на сър Тристан, ала конят на сър Ламорак рухнал наземи, макар сам той да се задържал на седлото. И тозчас с най-голяма бързина скочил рицарят от седлото, изправил се на крака, вдигнал щит и изтеглил меча си. И тогава рекъл на сър Тристан:
	— Слез, рицарю, ако имаш смелост!
	— Не — отвърнал сър Тристан, — не желая да продължавам повече тази битка, защото и без туй сторих твърде много за свое безчестие и за ваша чест.
	— Колкото за това — отвърнал сър Ламорак, — не очаквай да ти благодаря. И тъй като ме победи в бой на кои, моля те и настоявам, ако си сър Тристан, да се сражаваш с мен и пешком.
	— Не съм съгласен — отвърнал сър Тристан. — А името ми наистина е сър Тристан Лионски и добре ми е известно, че вие сте сър Ламорак Уелски. А това, което сторих, стана против волята ми, тъй като ми бе наложено. Ала знайте, че този път не ще направя както искате и няма да продължа повече този двубой с вас, понеже се срамувам от това, което извърших днес.
	— Колкото за срама — рекъл сър Ламорак, — той ще легне върху теб и ако искаш, го понеси, ала макар синът на една кобила* да се огъна пред теб, синът на една кралица не ще се огъне. И затова, ако наистина си такъв рицар, за какъвто те смятат хората, призовавам те, слез от коня и се бий с мен.
	[* _… синът на една кобила…_ — Тази формула се явява и другаде в книгата на Малори и носи отпечатък на старата епическа поезия както с приповдигнатия си тон, така и с матриархалното определение „син на кобила“, „син на кралица“.]
	— Сър Ламорак — отвърнал сър Тристан, — виждам колко е храбро сърцето ви и знам причините, които ви тласкат към тези думи. Признавам, и аз самият много бих се огорчил, ако някой рицар, който не е участвал в бой, повали уморен рицар, защото няма ни рицар, ни кон, дето могат да издържат безкрайно и винаги да побеждават. И затуй ще сложа край на двубоя с вас, понеже се срамувам от стореното.
	— Колкото за това — рекъл сър Ламорак, — не ще ти остана длъжник, когато му дойде времето.



>>	Глава 34
#	Как сър Ламорак в омразата си изпратил един рог на крал Марк и как сър Тристан бил заведен в параклис

	И тъй, той си тръгнал със сър Дриант и по пътя срещнал един рицар, който бил изпратен при крал Артур от Вълшебницата Морган. И този рицар носел красив рог, обкован със злато. И имал рогът това свойство, че никоя благородна дама не можела да пие от него, ако не е вярна на съпруга си, защото, ако не е вярна, питието се разливало, а ако е вярна, пиела спокойно. И този рог бил изпратен на крал Артур, за да бъде изпитана кралица Гуиневир и от омраза към сър Ланселот, ала сър Ламорак насила накарал рицаря да му разкаже къде и по каква причина носи обкования рог.
	— А сега избирай — рекъл сър Ламорак, — или ще занесеш този рог на крал Марк, или ще умреш. Не ще крия, че от омраза и ненавист към сър Тристан искам да занесеш този рог на крал Марк и да му кажеш, че го изпращам, за да изпита верността на своята съпруга, тъй като само така ще научи истината.
	И тъп, отишъл рицарят при крал Марк и му занесъл този скъп рог и казал му, че го праща сър Ламорак, и му обяснил свойствата на рога. И тогава кралят накарал кралица Изолда и още сто дами да пият от него и само четири от тях сторили това, без да разлеят питието.
	— Горко ми — рекъл крал Марк. — Каква зла участ!
	И люто се заклел, че кралицата ще бъде изгорена на клада заедно с другите дами. Тогава всички васали се събрали и твърдо рекли, че не ще позволят тези дами да бъдат изгорени заради един рог, направен с магия и изпратен от най-коварната магьосница и вещица на света, защото този рог не носел никому добро, а само раздори и кавги, тъй като тя цял живот била враг на онези, що се обичали истински. И мнозина рицари се врекли, че срещнат ли някога Вълшебницата Морган, няма да я обсипят с любезности. И сър Тристан бил люто разгневен, задето сър Ламорак изпратил този рог на крал Марк, понеже добре знаел, че го е сторил от омраза към него. И тогава намислил да отмъсти на сър Ламорак.
	По това време сър Тристан ходел при кралица Изолда всеки път, щом можел, а братовчед му, сър Андред, денем и нощем го дебнел, та да го хване с Хубавата Изолда.
	И тъй, веднъж той научил часа и нощта, когато сър Тристан ще иде при своята дама. Тогава сър Андред събрал дванайсет рицари и в полунощ нахълтал тайно и ненадейно в покоите на Хубавата Изолда и заловил сър Тристан гол в постелята й, та му вързали ръцете и краката и го държали така, додето съмне.
	Сетне по решение на крал Марк, сър Андред и някои от васалите сър Тристан бил отведен в един параклис на скалите край морето, за да изтърпи там наказанието си. И макар да бил вързан, водели го четирийсет рицари. И като видял сър Тристан, че не го очаква нищо добро и няма да избегне смъртта, казал:
	— Благородни лордове, спомнете си какво направих за Корнуол и на какви опасности съм се излагал за доброто на всички ви. Когато се сражавах заради данъка на Корнуол с храбрия рицар сър Мархаус, понеже никой от вас не пожела да се бие с него, ми бе обещана по-щедра отплата. Затова, ако сте справедливи и благородни рицари, не ме оставяйте да умра така позорно, тъй като ще бъде срам за цялото рицарство да загина по такъв недостоен начин, защото, смея да твърдя, до днес не съм срещал рицар, който да ме превъзхожда в боя.
	— Засрами се, подъл изменнико — рекъл сър Андред, — и престани да се хвалиш, защото въпреки всичките ти горди думи днес ще умреш.
	— О, Андред, Андред — рекъл сър Тристан, — роднина си ми, а се държиш така враждебно към мен, макар да знам, че ако бяхме сами двамата с теб, не би ме погубил.
	— Не е вярно — викнал сър Андред, изтеглил меч и замахвал да го убие.
	Като видял сър Тристан гневното му лице, хвърлил поглед към двамата рицари, за които били здраво вързани ръцете му, и изведнъж се дръпнал рязко, освободил се, скочил върху братовчед си сър Андред и като измъкнал меча от ръката му, с един удар го повалил наземи и продължил да се бие така, додето сразил десет рицари. После сър Тристан се затворил в параклиса и се отбранявал храбро.
	Вдигнала се тогава голяма врява и много народ се събрал да помага на сър Андред, повече от сто души. И когато сър Тристан видял да се приближават към него толкоз хора, спомнил си, че е гол, залостил здраво вратата на параклиса, счупил решетките на един прозорец и скочил оттам право върху скалите в морето. И тъй, през този ден нито сър Андред, нито другарите му успели да го заловят.



>>	Глава 35
#	Как рицарите на сър Тристан му помогнали да се спаси и за това как кралица Изолда била изпратена в килия за прокажени и как бил ранен сър Тристан

	И когато те се разотишли, Гувериал, сър Ламбегус и сър Сентрал де Люион, все рицари на сър Тристан, тръгнали да търсят господаря си. И като чули, че е избягал, извънредно се зарадвали, а скоро го намерили на скалите и с дълго платно го изтеглили горе. Тогава сър Тристан ги попитал къде е Хубавата Изолда, тъй като си мислел, че може да е отвлечена от хората на сър Андред.
	— Сър — рекъл Гувернал, — изпратиха я в килия за прокажени.
	— Горко ми — рекъл сър Тристан, — това съвсем не е място за такава прекрасна дама и ако бъде волята ми, тя няма да стои дълго там.
	И тогава взел хората си и отишъл при Хубавата Изолда, освободил я и я завел в едно богато имение в гората и заживял там с нея.
	Сетне този славен рицар казал на хората си да си идат и рекъл:
	— Нищо повече не мога да направя сега за вас.
	И всички освен Гувернал поели нанейде.
	И един ден сър Тристан излязъл на лов в гората и там заспал. Случило се тогава, че минал наблизо човек, чийто брат сър Тристан преди време посякъл, и като го видял, пронизал рамото му със стрела, а сър Тристан тозчас скочил и го убил.
	Научил най-подир крал Марк, че сър Тристан и Хубавата Изолда са в това имение, и веднага се отправил натам с много рицари, за да убие Тристан. Ала когато пристигнал, сър Тристан го нямало и тогава той завел Хубавата Изолда в замъка си и я пазел така зорко, че тя не можела да узнае нищо за сър Тристан, нито да му прати вест, нито пък той на нея.
	И когато привечер сър Тристан наближил старото имение, забелязал следи от много коне и веднага разбрал, че са отвели дамата му. И той горко скърбил и дълго страдал от люти мъки, тъй като стрелата, с която го ранили, била отровна.
	В туй време Хубавата Изолда успяла да говори с една дама, която била близка роднина на лейди Брагуейн, и тя отишла при сър Тристан и му казала, че раната не ще оздравее тъй лесно.
	— И понеже твоята дама, Хубавата Изолда, сега не може да ти помогне, заръча бързо да идеш при крал Хоуел в Бретан и там да намериш дъщеря му Изолда Белоръката, защото само тя ще ти помогне.
	Тогава сър Тристан и Гувернал се качили на кораб и отплавали за Бретан. И когато крал Хоуел разбрал, че е пристигнал сър Тристан, много се зарадвал.
	— Сър — рекъл сър Тристан, — дойдох в тези земи да търся помощ от дъщеря ви, защото ми казаха, че никой освен нея не може да ме изцери.
	И наистина не след дълго тя го излекувала.



>>	Глава 36
#	Как сър Тристан воювал на страната на британския крал Хоуел и убил врага му на полесражението

	Имало по това време един граф на име Агрип, който водел люта война против краля, разбил го в сражение и го обсадил. И веднъж, когато сър Кехидий, синът на крал Хоуел, излязъл от крепостта, бил тежко ранен.
	Тогава Гувернал се явил при краля и рекъл:
	— Сър, съветвам ви да убедите моя господар сър Тристан да ви помогне в тази беда.
	— Ще послушам съвета ви — отвърнал кралят.
	И отишъл той при сър Тристан, помолил го да му помогне във войната и рекъл:
	— Моят син Кехидий не ще може скоро да се сражава.
	— Сър — отвърнал сър Тристан, — ще ида на полесражението и ще сторя каквото е по силите ми.
	Сетне сър Тристан излязъл от града с колкото другари могъл да събере и извършил такива подвизи, че целият Бретан заговорил за него. И през този ден, благодарение на страховитата си мощ и сила, убил със собствената си ръка граф Агрип и още сто рицари.
	Тогава устроили на сър Тристан достойно посрещане. И крал Хоуел го прегърнал и рекъл:
	— Сър Тристан, отстъпвам ти цялото си кралство.
	— Опазил ме Бог да приема — отвърнал сър Тристан. — Аз съм ви задължен твърде много и ви помогнах заради вашата дъщеря.
	Подир туй благодарение на големите усилия на крал Хоуел и сина му Кехидий породила се велика любов между Изолда и сър Тристан, тъй като тази дама била добра и хубава, и от издигнато и славно потекло. И понеже сър Тристан бил обграден с такова внимание и такъв разкош и удоволствия, той почти забравил Хубавата Изолда.
	И тъй, след време сър Тристан се съгласил да се ожени за Белоръката Изолда. И най-подир двамата се венчали и тържествено отпразнували сватбата.
	Ала когато си легнали в постелята, сър Тристан си спомнил някогашната си любима Хубавата Изолда. И тази мисъл така го опечалила, че само прегърнал и целунал жена си. А други плътски наслади сър Тристан не потърсил от нея, така се казва във френската книга. И споменава се там също как съпругата му си мислела, че не съществуват други удоволствия освен целувки и прегръдки.
	Имало по това време в Бретан един рицар на име Супинабил и той се отправил през морето в Англия, а сетне отишъл в двора на крал Артур и там срещнал сър Ланселот от Езерото и му разказал за женитбата на сър Тристан. Тогава сър Ланселот рекъл:
	— Срам и позор за всеки неверен рицар! Как можа такъв благороден рицар като сър Тристан да забрави първата си любов, Хубавата Изолда, корнуолската кралица! Кажете му, че някога го обичах над всички рицари на света и най-много го уважавах заради благородните му дела. Ала нека знае сега, че любовта помежду ни е забравена навеки, и го предупреждавам, че от днес нататък съм негов смъртен враг.



>>	Глава 37
#	Как сър Супинабил разказал на сър Тристан за лошата слава, която спечелил в двора на крал Артур, и за сър Ламорак

	Сетне сър Супинабил се върнал в Бретан, намерил сър Тристан и му казал, че е ходил в двора на крал Артур. Тогава сър Тристан го попитал:
	— Чухте ли нещо за мен?
	— Кълна се в Бога — отвърнал сър Супинабил, — чух сър Ланселот да говори с презрение за вас и да казва, че сте неверен рицар и сте забравили своята дама. Поръча ми още да ви предам, че ще бъде ваш смъртен враг където и да ви срещне.
	— Това много ме наскърбява — рекъл сър Тристан, — тъй като няма друг рицар на света, чиято дружба да ми е по-скъпа.
	И сър Тристан дълбоко тъжал и се срамувал, че благородните рицари го презират заради непостоянството му в любовта.
	В туй време Хубавата Изолда изпратила писмо до кралица Гуиневир, в което се оплаквала от изневярата на сър Тристан и от това, че се оженил за дъщерята на бретанския крал.
	А кралица Гуиневир й отговорила с друго писмо и я увещавала да не се опечалява, защото след скръбта неизбежно я чакала радост, понеже славата на сър Тристан като благороден рицар била толкоз голяма, че дамите с магия и чародейства успявали да го принудят да се ожени за тях. „Ала накрая ще стане така, пишела кралица Гуиневир, че нея ще я намрази, а вас ще ви обикне повече отпреди.“
	Нека оставим сега сър Тристан в Бретан и да разкажем за сър Ламорак Уелски, който пътувал по море, ала корабът му се блъснал в скала и всички освен сър Ламорак и оръженосеца му загинали. И тъй, плувал той без умора, додето рибари от остров Серваж* го спасили, а оръженосецът му се удавил. И моряците с голяма мъка и усилия успели да спасят живота на сър Ламорак.
	[* _Остров Серваж_ — както става ясно от по-нататъшния разказ, думата „остров“ е употребена тук с по-старо свое значение „силно издаден в морето нос“ или пък „хълм, заобиколен с блата“. Това по-старо значение на думата „остров“ е станало причина да се отъждестви митическият остров Авалон с манастира „Гластънбъри“, който е разположен на хълм в долината на една река. Предполага се, че там е погребан Артур.]
	Владетелят на този остров се наричал сър Набон Черни и бил едър, могъщ великан. И този сър Набон мразел всички рицари от двора на крал Артур и винаги гледал да им стори зло. И разказали рибарите на сър Ламорак за обичая на сър Набон да погубва всеки рицар на крал Артур, който стъпел на острова. И в последната битка той убил сър Наноун Дребни, като от ненавист към крал Артур го подложил на позорна смърт, разкъсвайки го парче по парче.
	— Дълбоко ме опечалява смъртта на този рицар — рекъл сър Ламорак, — защото той ми беше братовчед. И ако бях здрав и силен както обикновено, щях да отмъстя за смъртта му.
	— Тихо — рекли рибарите, — не говорете повече, защото, преди да си идете оттук, сър Набон трябва да узнае, че сме ви довели, инак ще заплатим с главите си.
	— Почакайте само да оздравея от тази болест, дето хванах в морето — рекъл Ламорак, — пък тогава можете да му кажете, че съм рицар на крал Артур, защото никога не съм се боял така, та да се отрека от господаря си.



>>	Глава 38
#	Как сър Тристан и съпругата му пристигнали в Уелс и как той срещнал там сър Ламорак

	Сега да се върнем при сър Тристан, който един ден се качил на малка лодка със съпругата си Белоръката Изолда и брат й Кехидий, за да се поразходи край брега. Ала когато се отделили от сушата, духнал вятър и ги отнесъл на остров Серваж край брега на Уелс, дето се намирал сър Ламорак. И лодката се разбила на скалите, а лейди Изолда пострадала тежко, та тримата едва успели да се доберат до гората. И там, край бистър извор, сър Тристан видял сър Сегуарид и една девица. И двамата рицари се поздравили.
	— Сър — рекъл Сегуарид, — знам, че сте сър Тристан Лионски, човекът, когото имам причина да ненавиждам повече от всички на света, понеже вие ми отнехте любовта на жена ми. Ала въпреки това аз не мога да ненавиждам един благороден рицар заради леконравието на жена*. И затуй, моля ви, бъдете ми приятел и аз ще бъда ваш приятел, доколкото ми позволяват силите, защото трябва да знаете, че в тази долина ви чакат големи премеждия, та двамата ще трябва много да си помагаме.
	[* Подобно изказване е немислимо във френските рицарски романи, където култът към дамата, куртоазното отношение към жената е съществена част от рицарската етика. Това е прибавка на самия Малори, чието отношение към този култ е вече доста променено, както проличава и на други места в книгата му.]
	После сър Сегуарид отвел сър Тристан при една дама, която била родена в Корнуол, и тя му разказала за всички опасности, що криела тази долина, и че всеки рицар, дошъл там, бивал пленяван или убиван.
	— Трябва да знаете, любезна господарко — рекъл сър Тристан, — че аз убих сър Мархаус и избавих Корнуол от данъка, който плащаше на Ирландия. Аз съм също този, дето спаси живота на ирландския крал от сър Бламор де Ганис, и този, дето победи сър Паломид. Трябва да знаете, че аз съм сър Тристан Лионски и че с божия помощ ще избавя от мъките му този остров Серваж.
	И сър Тристан се разположил там наблизо да си почине. Тогава някой му казал, че един рицар от двора на крал Артур претърпял корабокрушение на скалите.
	— Как му е името? — запитал сър Тристан.
	— Не знаем — рекли рибарите, — ала той не крие, че е рицар на крал Артур, и пет пари не дава за могъщия властелин на този остров.
	— Моля ви — рекъл сър Тристан, — ако можете, доведете го тук да го видя, защото, ако е рицар на крал Артур, ще го позная.
	Тогава дамата помолила рибарите да го доведат в нейния дом. И тъй, на другата сутрин те го довели облечен в рибарски дрехи. И щом сър Тристан го видял, усмихнал му се и го познал начаса, ала той не познал сър Тристан.
	— Любезни сър — рекъл Тристан, — като ви гледам, струва ми се, че наскоро сте боледували, защото мисля, че ви познавам от по-рано.
	— Допускам, че сте ме виждали и дори може да сте се сражавали с мен — отвърнал сър Ламорак.
	— Любезни сър — рекъл сър Тристан, — кажете ми името си.
	— Съгласен съм, ала при едно условие — рекъл сър Ламорак. — Ако ми кажете вие ли сте владетелят на този остров на име Набон Черни.
	— Кълна се! — рекъл сър Тристан. — Не съм и не съм му васал. Аз съм негов враг, както и вие, и ще го докажа, преди да напусна този остров.
	— Добре тогава — рекъл сър Ламорак, — щом така великодушно отговорихте на въпроса ми, ще ви открия, че името ми е Ламорак Уелски, син на крал Пелинор.
	— Вярвам ви — отвърнал сър Тристан, — защото и да ми бяхте казали друго име, щях да знам, че не е истина.
	— Кой сте вие и отде ме познавате? — запитал сър Ламорак.
	— Аз съм сър Тристан Лионски.
	— А-а, сър, помните ли как веднъж ме повалихте от коня, а сетне отказахте да се сражавате с мен пешком?
	— Не сторих това от страх — рекъл сър Тристан, — а защото се срамувах тогава да продължавам боя с вас, тъй като знаех, че сте твърде уморен. Ала, сър Ламорак, зле се отплатихте вие за добрината ми, като изпратихте рога на Вълшебницата Морган в двора на крал Марк, защото много дами бяха опозорени. И всичко това сторихте от омраза към мен.
	— Така е — отвърнал той, — и ако отново се наложи, пак бих направил същото, защото предпочитам да има раздор и свади в двора на крал Марк, нежели в двора на крал Артур, тъй като славата на тези два двора ле е еднаква.
	— Колкото за това — отвърнал Тристан, — вярно е. Ала туй, което сторихте, беше по-скоро от омраза към мен. Все пак ненавистта ви, слава Богу, не причини голяма вреда. Затова забравете ненавистта си, както ще постъпя и аз, и нека заедно се опитаме да спечелим воинска слава в битката с великана сър Набон Черни, владетеля на този остров, като го сразим.
	— Сър — рекъл сър Ламорак, — сега виждам рицарското ви благородство и разбирам, че не е лъжа това, което всички говорят за вас, защото по щедрост, великодушие и достойнство нямате равен сред рицарите, а на вашето благородство и доброта аз отвърнах със зло, за което сега се разкайвам.



>>	Глава 39
#	Как сър Тристан се сражавал със сър Набон и го победил и как направил сър Сегуарид владетел на острова

	Дошла в туй време вест, че сър Набон призовава цялото население на острова да се яви пред замъка му след пет дни, тъй като на този ден синът на Набон щял да бъде посветен в рицарство. И всички рицари от тази долина и околностите трябвало да се явят на турнира, понеже рицарите от кралството Логрис щели да се бият срещу воините от Северен Уелс. И отишли там петстотин рицари, а рицарите от долината завели със себе си сър Ламорак, сър Тристан, сър Кехидий и сър Сегуарид, защото не посмели да постъпят инак.
	И тогава сър Набон дал на сър Ламорак по негова молба кон и доспехи и сър Ламорак се отличил с делата си в турнира, та Набон и всички присъстващи рекли, че не са виждали друг рицар да върши такива бойни подвизи, понеже, както се казва във френската книга, победил петстотинте рицари и никой не могъл да му устои в двубоя на кон.
	Тогава сър Набон предложил да си премери силите с него в тази рицарска игра и рекъл:
	— Знай, че никога до днес не съм виждал друг рицар да се прояви така добре в един ден.
	— Съгласен съм да си премерим силите — отвърнал сър Ламорак, — ала съм уморен и получих много тежки рани.
	Все пак двамата взели копня и се спуснали един към друг, ала сър Набон не нападнал сър Ламорак, а ударил коня му в главата и го убил. Тогава сър Ламорак скочил на крака, вдигнал щит и изтеглил меча си и се започнала ожесточена битка. Ала сър Ламорак бил така тежко наранен и задъхан, че скоро започнал леко да се олюлява и отстъпва.
	— Любезни друже — рекъл сър Набон, — прибери меча си и аз ще бъда по-милостив към теб, отколкото съм бил към който и да е рицар, тъй като днес се убедих в рицарското ти благородство. Затова иди настрана, а аз искам да знам дали някой от другарите ти желае да излезе на двубой с мен.
	Като чул това, сър Тристан пристъпил напред и рекъл:
	— Сър Набон, дай ми кон и добри доспехи и ще изляза на двубой с теб.
	— Тъй да бъде, друже — рекъл сър Набон, — иди в онзи шатър и си избери най-хубавите доспехи, които намериш вътре, пък сетне ще си поиграя с теб от сърце.
	Тогава сър Тристан му рекъл:
	— Гледай само да играеш добре, инак може аз да те науча на някоя нова игра.
	— Добре го рече, друже — отвърнал сър Набон.
	И тъй, когато сър Тристан се въоръжил според желанието си с отличен щит и меч, тръгнал насреща му пешком, тъй като знаел, че сър Набон не приема боя с копие и убива конете на всички рицари.
	— Хайде, любезни друже — рекъл сър Набон, — да почваме играта.
	И тогава двамата се хвърлили в битка, като се дебнели и удряли без отдих ту от едната, ту от другата страна с коси и прави удари. Най-сетне сър Набон го помолил да му каже името си.
	— Сър Набон, името ми е Тристан Лионски и съм рицар на крал Марк от Корнуол.
	— Добре си ми дошъл — отвърнал сър Набон, — защото от всички рицари на свещта най-голямо желание съм имал да се бия тъкмо с теб и със сър Ланселот.
	Сетне двамата продължили настървено битката и сър Тристан убил сър Набон, а подир туй се хвърлил към неговия син и му отсякъл главата. И тогава всички жители на тамошните земи заявили, че искат да бъдат васали на сър Тристан.
	— Не — рекъл сър Тристан, — не съм съгласен. Ала ето тук един достоен рицар, сър Ламорак Уелски, който ще бъде вместо мен владетел на този остров, тъй като извърши големи бойни подвизи.
	— Не — отвърнал сър Ламорак, — не желая да бъда владетел на тази страна, понеже вие заслужихте тази чест повече от мен. Затова дайте земите на когото намерите за добре, аз не ги искам.
	— Тъй да бъде — рекъл сър Тристан, — щом нито аз, нито вие не желаем да владеем тази страна, да я дадем на онзи, който по-малко я е заслужил.
	— Постъпете според волята си — рекъл сър Сегуарид, — ваше право е да я дарявате, ала аз не бих я приел, дори и да съм я заслужил.
	И все пак те дали острова на Сегуарид и той им благодарил. И станал сър Сегуарид негов владетел и достойно управлявал, освободил всички пленници и установил справедлив ред в долината. Сетне отишъл в Корнуол и разказал на крал Марк и на Хубавата Изолда как сър Тристан го направил владетел на остров Серваж и разгласил из целия Корнуол за подвизите на двамата рицари, та всички да ги знаят.
	И много се наскърбила Хубавата Изолда, като узнала, че сър Тристан се е венчал за Белоръката Изолда.



>>	Глава 40
#	Как сър Ламорак се разделил със сър Тристан и как срещнал сър Фрол, а сетне и сър Ланселот

	Да се върнем сега при сър Ламорак, който се отправил към двора на крал Артур. (А сър Тристан, съпругата му и Кехидий се качили на кораб и отплавали за Бретан при крал Хоуел и той ги посрещнал с радост. И като чули за приключенията им, всички се удивили на благородните дела на сър Тристан.) И тъй, да се върнем при сър Ламорак, който, след като се разделил със сър Тристан, тръгнал право през гората и стигнал до една отшелническа обител. Видял го тогава отшелникът и го попитал откъде иде.
	— Сър — рекъл сър Ламорак, — идвам от долината.
	— Сър — рекъл отшелникът, — това ми се вижда много чудно, защото от двайсет години не знам да е минавал оттук рицар, без да бъде убит, безмилостно ранен или превърнат в жалък пленник.
	— Свършено е вече с тези зли обичаи — отвърнал сър Ламорак, — тъй като сър Тристан уби вашия владетел, сър Набон, и сипа му.
	Тогаз отшелникът и другите братя много се зарадвали, понеже нямало втори тъй жесток тиранин между християните.
	— И затова — рекъл отшелникът — цялата тази страна и богатствата и навеки ще принадлежат на сър Тристан.
	На сутринта сър Ламорак си тръгнал оттам и както яздел, видял четирима рицари да се бият срещу един и този рицар добре се бранел, ала най-подир четиримата рицари го повалили. Тогава сър Ламорак се приближил и ги запитал защо искат да убият този рицар и казал, че е позор за тях да се бият четирима срещу един.
	— Трябва да знаеш — рекли четиримата рицари, — че той е предател.
	— Така твърдите вие — отвърнал сър Ламорак, — ала преди да ви повярвам, трябва да чуя и него.
	После рекъл на рицаря:
	— Е, рицарю, можеш ли да се защитиш и да докажеш, че не си предател?
	— Сър — отвърнал той, — мога да се защитя и с думи, и с дела и ще го сторя срещу най-силния от тях в честен двубой.
	Тогава и четиримата викнали в един глас:
	— Няма да излагаме живота си на такава опасност. Ала трябва да знаеш, че дори самият крал Артур да се бе застъпил за него, пак не би могъл да го спаси.
	— Големи думи изрекохте — отвърнал сър Ламорак. — Ала мнозина приказват зад гърба на човека повече, отколкото биха казали в лицето му. И поради тези ваши думи ще ви открия, че съм рицар от двора на крал Артур, макар и най-обикновен. И за честта на моя господар ви призовавам да се браните добре, защото ще избавя този рицар пряко волята ви.
	И тогава те всички се хвърлили отведнъж върху сър Ламорак, ала той с два удара убил двама от тях и тозчас другите двама избягали. После сър Ламорак се обърнал към рицаря и го запитал как се казва.
	— Сър — отвърнал той, — името ми е сър Фрол от Крайбрежните острови.
	Сетне рицарят тръгнал със сър Ламорак и двамата поели напред заедно. И ето че видели по пътя си напет рицар, който яздел насреща им и бил облечен целият в бяло.
	— А — рекъл сър Фрол, — с онзи рицар неотдавна се сражавах и той ме повали, затуй искам отново да вляза в двубой е него.
	— Съветвам ви да не правите това — рекъл сър Ламорак. — Кажете ми за какво се сражавахте и дали по негово желание или по ваше.
	— Сражавахме се по мое желание — отвърнал сър Фрол.
	— Сър — рекъл Ламорак, — тогава ви съветвам да не го предизвиквате повече, защото ми се вижда благороден рицар, а не прост шут. И струва ми се също, че е от Кръглата маса.
	— Това няма да ме спре — рекъл сър Фрол и викнал: — Благородни рицарю, приготви се за двубой!
	— Няма нужда — отвърнал Белия рицар, — тъй като не изпитвам желание да се сражавам с теб.
	Ала въпреки това двамата затъкнали копия и Белия рицар повалил сър Фрол и спокойно продължил по пътя си.
	Тогава сър Ламорак го настигнал, помолил го да му каже името си и рекъл:
	— Струва ми се, че сте от рицарите на Кръглата маса.
	— Ще ви открия името си — отвърнал той, — ала при условие че няма да го издавате на други и че ще ми кажете своето.
	— Името ми е сър Ламорак Уелски.
	— А моето име е сър Ланселот от Езерото.
	Тогава те прибрали мечове в ножниците си, целунали се сърдечно и много се радвали.
	— Сър — рекъл сър Ламорак, — ако имате нужда от помощ, готов съм да ви служа.
	— Опазил ме Бог да ми служи такъв благороден рицар като вас — отвърнал сър Ланселот. — Освен това тръгнал съм да изпълня една заръка, която трябва да доведа докрай със собствените си ръце.
	— Бог да ви помага — рекъл сър Ламорак и те се разделили.
	После сър Ламорак се върнал при сър Фрол и му помогнал да възседне отново коня си.
	— Кой беше онзи рицар? — запитал сър Фрол.
	— Сър — рекъл той, — не е ваша работа да знаете, нито е моя работа да ви го кажа.
	— Много сте нелюбезен — рекъл сър Фрол, — затова ще ви напусна.
	— Постъпете както желаете — отвърнал сър Ламорак, — макар че благодарение на мен спасихте най-хубавия цвят във венеца си.
	И така те се разделили.



>>	Глава 41
#	Как сър Ламорак убил сър Фрол и за рицарския двубой с брат му сър Белианс

	Случило се, че след два-три дни сър Ламорак намерил край един извор заспал рицар, а дамата му седяла до него и будувала. И ето че тъкмо тогава дошъл сър Гауейн, грабнал дамата и я метнал на коня зад оръженосеца си. Препуснал в миг сър Ламорак подир сър Гауейн и викнал:
	— Сър Гауейн, обърни се.
	— Какво искаш от мен? — рекъл сър Гауейн. — Аз съм племенник на крал Артур.
	— Сър — отвърнал той, — поради тази причина готов съм да ви пощадя, ала дамата трябва да остане при мен или ще се сражаваме.
	Тогава сър Гауейн се извърнал и препуснал с копие в ръка към рицаря, чиято била дамата, ала рицарят с чудна сила повалил сър Гауейн и си взел дамата. Видял всичко това сър Ламорак и си рекъл: „Ако не отмъстя за своя другар, той ще ме опозори пред двора на крал Артур.“
	И тогава сър Ламорак се обърнал и предизвикал рицаря на двубой.
	— Сър — отвърнал онзи, — готов съм.
	И те връхлетели с все сила един срещу друг и сър Ламорак пронизал рицаря през гърдите и той паднал мъртъв наземи.
	Тогава дамата отишла при брата на този рицар, който се казвал Белианс Горделиви и живеел наблизо, и му разказала, че брат му е убит.
	— Горко ми — рекъл той. — Ала ще си отмъстя.
	И тозчас яхнал коня си, въоръжил се и скоро настигнал сър Ламорак и му рекъл:
	— Обърни се и остави тази дама! Нова игра ще играем сега двамата с теб, понеже ти уби брат ми сър Фрол, който беше много по-храбър рицар от теб.
	— Може и така да е — отвърнал сър Ламорак, — ала днес в боя аз излязох по-храбър.
	И те препуснали един срещу друг и се повалили взаимно от конете, вдигнали щитове, изтеглили мечове и цели два часа се били настървено като опитни и благородни рицари. И тогава сър Белианс го помолил да му каже името си.
	— Сър — отвърнал той, — името ми е сър Ламорак Уелски.
	— Ах — рекъл сър Белианс, — ти си човекът, когото ненавиждам най-много на света, тъй като, за да спася живота ти, погубих собствените си синове, а сега ти уби брат ми сър Фрол. Не, не мога да се помиря с теб. Затуй брани се, понеже трябва да умреш. Друг изход няма.
	— Горко ми — рекъл сър Ламорак. — Добре ви познавам, тъй като направихте толкоз много за мен.
	И с тези думи сър Ламорак коленичил и го помолил за милост.
	— Стани — рекъл сър Белианс, — инак ще те убия, както си коленичил.
	— Няма нужда да ме убивате — отвърнал сър Ламорак, — тъй като аз ще се предам, ала не от страх пред вас и пред силата ви, а понеже вашата добрина не ми позволява да се бия с вас. Затова ви моля, в Името на Бога и за честта на рицарството, простете ми злините, що съм ви сторил.
	— Горко ти — рекъл Белианс. — Стани или ще те убия без всякаква милост.
	И тъй, двамата отново захванали борбата и си нанесли много рани, та цялата земя под тях се обляла с кръв. Най-подир Белианс отстъпил и приседнал на едно хълмче, защото бил изгубил толкова кръв, че едва стоял на крака. Тогава сър Ламорак метнал щита си на гръб и го попитал как се чувства.
	— Добре — отвърнал сър Белианс.
	— Ах, сър, ще бъда милосърден в този труден за вас час.
	— Ех, рицарю сър Ламорак — рекъл сър Белианс, — глупец си ти, понеже, ако аз бях на твое място, щях да те убия. Ала твоето благородство е тъй голямо, че трябва да забравя лошите си помисли спрямо теб.
	И тогава сър Ламорак коленичил и най-напред развързал неговия наличник, а после и своя и двамата се целунали със сълзи на очи. Сетне сър Ламорак завел сър Белианс в един близък манастир и не се отделил от него, додето сър Белианс не оздравял. Подир туй те се заклели, че нивга веч няма да се сражават един срещу друг.
	И така, сър Ламорак си тръгнал и отишъл в двора на крал Артур.

#	Сега ще оставим сър Ламорак и сър Тристан. И оттук започва историята на Криводрешко.






>	Книга девета

>>	Глава 1
#	Как дошъл в двора на крал Артур един младеж и как сър Кей на присмех го нарекъл Криводрешко

	Дошъл по туй време в двора на крал Артур снажен младеж в богата: одежда и помолил да бъде посветен в рицарство от краля, ала горната му дреха, макар да била от скъп златоткан плат, му седяла някак накриво.
	— Как ви е името? — запитал крал Артур.
	— Сър — отвърнал той, — името ми е Брюнор Черни и скоро ще разберете, че съм от издигнат род.
	— Може и така да е — рекъл сенешалът сър Кей, — ала на подбив ще те наричаме Криводрешко.
	— Голяма чест искаш от мен — рекъл кралят. — Ала първо искам да знам защо носиш тази скъпа дреха? Кажи ми, защото съм сигурен, че трябва да има някаква причина.
	— Сър — отвърнал младежът, — имах баща, рицар благороден и храбър. Излязъл той веднъж на лов и се случило така, че легнал и заспал. Ала минал оттам един рицар, негов отколешен враг, и като видял, че спи дълбоко, насякъл го с меча си. И тогава баща ми носел тъкмо тази дреха, затова сега тя ми стои така зле, понеже още личат по нея следите от нанесените удари, както в деня, когато я намерих, ала нивга не ще позволя да пришият парчетата. И за да помия бащината си смърт, ще пося тази дреха, додето си отмъстя. И тъй като вие сте най-благородният крал на света, дойдох при вас да ме посветите в рицарство.
	— Сър — рекли сър Ламорак и сър Гахерис, — добре би било да го посветите в рицарство, защото има напета снага и хубаво лице и по всичко наглежда, че ще стане достоен мъж и храбър, силен рицар. Ако си спомняте, точно такъв беше и сър Ланселот от Езерото, когато се яви за първи път в двора ви и малцина от нас знаеха отде идва, а сетне доказа, че е най-достойният рицар на света и днес прославя с делата си и носи чест на вашия двор и Кръглата маса повече от всеки друг рицар.
	— Истина е — рекъл кралят, — затова, щом настоявате, още утре ще го посветя в рицарство.
	Ала на другия ден ловците вдигнали в гората елен и крал Артур тръгнал с дружина свои рицари да го убие, а този младеж, когото сър Кей нарекъл Криводрешко, останал при кралица Гуиневир. И по някаква неочаквана случайност един страховит лъв, който държали в яка каменна кула, успял да се освободи и се нахвърлил върху кралицата и рицарите й. И като видяла кралицата лъва, извикала и побягнала, молейки рицарите си да я избавят. Ала само дванайсет от тях останали, другите избягали.
	Тогаз Криводрешко рекъл:
	Сега виждам, че не всички страхливи рицари са мъртви.
	И с тез думи изтеглил меча си и се изправил пред лъва. Разтворил лъвът широко паст и свирепо се хвърлил да го разкъса, ала той го ударил в средата на главата така силно, че я разцепил на две и го повалил на земята.
	Разказали тогава на кралицата, че младежът, когото сър Кей на подбив нарекъл Криводрешко, убил лъва.
	Като се върнал кралят, кралицата му разправила за това приключение и той много се зарадвал и рекъл: Залагам главата си, че ще стане благороден мъж и предан рицар и винаги ще бъде верен на думата си.
	И без повече да се бави, кралят го посветил в рицарство.
	— А сега, сър рекъл младият рицар, — моля вас и всички рицари от вашия двор от днес нататък да ме наричате само Криводрешко и единствено Криводрешко. Щом сър Кей ми даде това име, така искам да ме наричате.
	— Да бъде волята ви — отвърнал кралят.



>>	Глава 2
#	Как една девица дошла в двора и помолила да й дадат рицар, който да извърши славен подвиг, и как Криводрешко приел заръката

	На същия този ден дошла в двора една девица и тя носела голям черен щит, в средата на който имало изрисувана бяла ръка с меч. Нищо друго не било изобразено на щита. И когато крал Артур я видял, попитал я откъде идва и какво иска.
	— Сър — отвърнала тя, — много дни вече странствам и много пътища избродих с този щит и той е причината да дойда във вашия двор. Имаше един смел рицар, комуто принадлежеше този щит, и за да го получи, той се бе наел да извърши голям боен подвиг. Ала за зла чест му се случи да срещне друг могъщ рицар и двамата дълго се биха и си нанесоха безчет люти рани, та накрая останаха без сили и се съгласиха да сложат край на спора си. И скоро след това рицарят, чийто бе този щит, видя, че ще умре. Тогава ми нареди да занеса щита в двора на крал Артур и там да помоля някой храбър рицар да вземе щита и да извърши подвига, с който той се бе заел.
	— Какво ще кажете за тази молба? — рекъл кралят. — Желае ли някой от вас да се заеме да носи този щит?
	Ала никой не отвърнал ни дума. Тогава сър Кей взел щита в ръце.
	— Благородни рицарю — рекла девицата, — как се казвате?
	— Ще ви открия на драго сърце — отвърнал той, — защото името ми е сър Кей, сенешалът, и то е добре известно наблизо и далеч.
	— Сър — рекла девицата, — оставете този щит, тъп като трябва да знаете, че не е за вас — по-храбър рицар трябва да го носи.
	— Девице — отвърнал сър Кей, — знайте, че взех този щит в ръце с ваше позволение само за да го разгледам, а не с намерението, което ми приписвате. И накъдето и да тръгнете, аз не ще тръгна с вас.
	И тъй, девицата дълго време стояла мълчаливо и гледала рицарите. Най-подир се обадил рицарят Криводрешко:
	— Любезна девице, ще приема този щит и свързаното с него приключение, ала искам да знам накъде ще ме отведе пътят ми. И понеже тъкмо днес бях посветен в рицарство, готов съм да се заема с това приключение.
	— Как се казвате, любезни младежо? — запитала девицата.
	— Името ми е Криводрешко — рекъл той.
	— Може и наистина да се наричаш Рицаря със зле скроената дреха — рекла девицата, — ала ако дръзнеш да вземеш този щит и да ме последваш, трябва да знаеш, че скоро снагата ти ще бъде също тъй безжалостно насечена, както и дрехата ти.
	— Колкото за това — отвърнал Криводрешко, — когато ме насекат така, не ще ви поискам да ме лекувате с мехлеми.
	И тозчас влезли в двора двама оръженосци и довели едри коне, дали му доспехи и копие и той скоро се въоръжил и се простил с краля.
	— Не ми се ще да се заемате с такова опасно приключение — рекъл кралят.
	— Сър — отвърнал той, — това приключение се падна на мен и тъй като е първото, с което се залавям, ще го доведа докрай каквото и да се случи.
	В туй време девицата тръгнала и Криводрешко начаса я последвал. И като я настигнал, тя отново взела да го хули по най-недостоен начин.



>>	Глава 3
#	Как Криводрешко повалил кралския шут сър Дагонет и как девицата го обсипала с обиди

	Тогава сър Кей заповядал на сър Дагонет, шута на крал Артур, да препусне подир Криводрешко и наредил да му дадат кон и доспехи, и му заповядал да догони Криводрешко и да го предизвика на двубой, и той се подчинил.
	И тъй, настигнал шутът Криводрешко и му викнал да се приготви за двубой. И сър Криводрешко повалил сър Дагонет през задницата на коня му.
	Тогава девицата започнала да се присмива на Криводрешко и рекла:
	— Срам и позор! Сега си опозорен навеки пред двора на крал Артур, защото изпратиха шут да се бие с теб, а това ти бе първият двубой.
	И тя продължила да язди и да го хули. И не след дълго срещнали храбрия рицар сър Блеоберис и той се сражавал с Криводрешко и го ударил с такава сила, че и конят, и ездачът паднали наземи. Тогава Криводрешко пъргаво скочил на крака, вдигнал щит, изтеглил меч и искал да се бие с него до смърт, толкова люто бил разярен.
	— Не съм съгласен — отвърнал сър Блеоберис де Ганис, — този път не желая да се сражавам с теб пешком.
	Тогава Злоезичната девица започнала да го хули с най-груби думи и рекла:
	— Махни се оттук, страхливецо!
	— Ах, девице — рекъл той, — моля ви се, имайте милост и не ме укорявайте повече, тъй като и без това съм достатъчно опечален. Ала знайте, че не се смятам за недостоен рицар, затова, че синът на една кобила се огъна под мен, нито пък затова, че ме е повалил рицар като сър Блеоберис.
	И тъй, продължил той да язди с нея още два дни. И случило се, че минал край тях сър Паломид и влязъл в двубой с него и сър Криводрешко го сполетяла същата участ както в битката със сър Блеоберис.
	— Защо вървиш още с мен? — рекла Злоезичната девица. — Не можеш да устоиш на кон пред рицар, нито можеш да удържиш на удар, освен ако насреща ти е сър Дагонет.
	— Ах, любезна девице — отвърнал той, — не е голяма беда, че ме повали сър Паломид, и не съм много посрамен, тъй като нито сър Блеоберис, нито пък сър Паломид се съгласиха да се бият с мен пешком.
	— Колкото за това — рекла девицата, — бъди уверен, че и двамата те презират и намират за недостойно да слязат от конете си, за да се сражават с такъв жалък рицар.
	В туй време минал оттам сър Мордред, братът на сър Гауейн, и също тръгнал със Злоезичната девица.
	И не след дълго стигнали пред Замъка на горделивите, а там имало обичай, че всеки рицар, който минел наблизо, трябвало или да се бие, или да бъде взет в плен, или най-малкото да загуби коня и доспехите си.
	И тогава се задали насреща им двама рицари и сър Мордред влязъл в двубой с първия и рицарят от замъка повалил сър Мордред от коня. После Криводрешко се бил с втория, та и двамата паднали наземи с все конете. И когато се изправили на крака, в бързината си разменили конете.
	Сетне Криводрешко се спуснал към рицаря, който повалил сър Мордред, и започнал двубой с него. И сър Криводрешко го ударил и ранил така тежко, че го повалил полумъртъв на земята. После се обърнал към рицаря, с когото се бил отначало, а онзи побягнал към замъка. Тогава сър Криводрешко препуснал след него, влязъл в замъка и го убил.



>>	Глава 4
#	Как Криводрешко се сражавал срещу сто рицари и как се спасил благодарение на една дама

	И ето че в миг го заобиколили сто рицари и го нападнали. И като видял, че ще убият коня му, сър Криводрешко слязъл, хвърлил юздите под краката му и го пуснал през портата. И като сторил това, хвърлил се срещу рицарите, ала все гледал гърбът му да е защитен от стената на покоите на една дама, и си, рекъл, че е по-добре да умре достойно, нежели отново да търпи хулите на Злоезичната девица.
	И додето той стоял там и се сражавал, дамата, чиито били покоите, тихичко излязла през тайната врата, намерила пред замъка коня на Криводрешко, хванала го за поводите и го вързала зад страничната порта. Сетне все така тихичко се върнала в стаята си, за да гледа как един рицар се бие срещу сто. И след като дълго го наблюдавала, отишла на един прозорец зад гърба му и рекла:
	— Рицарю, ти се сражаваш с чудна храброст, ала накрая все пак ще трябва да умреш, освен ако успееш благодарение на голямата си сила да се добереш до ей оназ странична врата, дето съм вързала коня ти да те чака. Ала знай, че трябва да мислиш за рицарската си чест, а не за смъртта, защото не ще можеш да стигнеш до оная врата, ако не събереш всичките си сили и мъжество.
	Като я чул да говори така, Криводрешко стиснал здраво в ръце меча си, вдигнал щита пред гърдите си и се хвърлил сред най-гъстите редици на нападателите. Ала когато най-подир се добрал до страничната врата, там го чакали четирима рицари. Тогава той с първите два удара убил двама от тях, а другите избягали. И тъй, яхнал Криводрешко коня си и препуснал надалеч оттам. И цялата тази случка била разказана в двора на крал Артур — как убил дванайсет рицари в Замъка на горделивите и всичко останало.
	И тъй, сър Криводрешко продължил по пътя си.
	А в туй време девицата говорела на сър Мордред:
	— Мисля, че моят глупав рицар или е убит, или е пленен.
	Ала ето че го видели да приближава на кои. И като стигнал той при тях, разправил им какво му се случило и как надвил всичките си противници и се избавил.
	— И някои от най-храбрите сред тях вече не ще могат нищо да разкажат.
	— Лъжецо безочлив — рекла девицата, — сигурна съм, че като са видели колко си глупав и страхлив и как позориш рицарството, са те пуснали да си вървиш.
	— Можете да проверите — отвърнал Криводрешко.
	Тогава тя изпратила един свой вестител, който винаги я придружавал, да разбере истината. И той бързо отишъл там и попитал как и по какъв начин Криводрешко се е измъкнал от замъка. И в отговор всички рицари почнали да го проклинат и рекли:
	— Това не е човек, а демон, защото уби дванайсет от най-добрите ни рицари, а до днес смятахме, че дори сър Ланселот от Езерото и сър Тристан Лионски не са способни на такъв подвиг. И знайте, че той успя да си иде оттук въпреки всичките ни усилия и пряко волята ни.
	С този отговор пратеникът се върнал при господарката си, Злоезичната девица, и разказал за всички подвизи, които сър Криводрешко извършил в Замъка на горделивите. Тогава тя навела глава и нищо не продумала.
	— Кълна се в живота си — рекъл сър Мордред на девицата, — твърде зле постъпвате, като го хулите тъй, понеже откровено ви казвам — смел рицар е и не се съмнявам, че един ден ще стане благороден мъж. Вярно, все още не може да се държи здраво на кон, тъй като онзи, който иска да стане добър ездач, се нуждае от много упражнения и опитност. Ала стигне ли се до удари с меч, той е мъжествен и могъщ. Това са разбрали сър Блеоберис и сър Паломид, защото трябва да ви кажа, че са изпитани воини и щом видят млад рицар, начаса познават по ездата му ще могат ли да го повалят от коня, или да му нанесат тежък удар. Ала и двамата в повечето случаи отказват да се бият пешком с млади рицари, тъй като те са яки и юначни с оръжието. Дори и сър Ланселот от Езерото, когато най-сетне бе посветен в рицарство, често губеше битката на кон, ала пешком винаги възвръщаше славата си и така уби и посрами много рицари на Кръглата маса. И тези победи на сър Ланселот над мнозина рицари карат най-смелите мъже да се пазят, защото често съм виждал как стари изпитани рицари биват победени или убити от съвсем млади воини.
	И тъй, те продължили да яздят по пътя и да разговарят.
	Сега нека прекъснем за малко този разказ и да поговорим за сър Ланселот от Езерото.



>>	Глава 5
#	Как сър Ланселот отишъл в двора на крал Артур, узнал за Криводрешко и тръгнал след него и как Криводрешко бил взет в плен

	Като пристигнал в двора на крал Артур, той чул да разказват за младия рицар Криводрешко — как убил лъва и как сетне се заел да доведе докрай приключението с черния щит, което в онези дни се смятало за най-опасното в света.
	— Кълна се в Бога — рекъл сър Ланселот на мнозина от другарите си, — позор е за всички благородни рицари да позволят един толкоз млад рицар да се заеме с такова приключение и да загине. Защото трябва да знаете, че Злоезичната девица отдавна носи този щит и търси само най-опитни рицари. Тя е тази, от която Брюнис Безмилостни отне щита, а сетне пък Тристан Лионски го взе от него и го върна на девицата и това се случи малко преди сър Тристан да се сражава с моя племенник сър Бламор де Ганис заради един спор между него и ирландския крал.
	Тогаз мнозина от рицарите съжалили, че сър Криводрешко е потеглил на това приключение.
	— Казвам ви — рекъл сър Ланселот, — решил съм да тръгна след него.
	И тъй, подир седем дни сър Ланселот настигнал Криводрешко и поздравил и него, и Злоезичната девица. А когато сър Мордред видял сър Ланселот, тозчас се сбогувал и си отишъл. И яздил сър Ланселот с тях цял ден и девицата все хулела Криводрешко, та най-подир сър Ланселот се застъпил за него. Тогава тя оставила на мира Криводрешко и взела да хули сър Ланселот.
	В същото туй време сър Тристан пратил по една девица писмо до сър Ланселот, с което се извинявал за женитбата си с Белоръката Изолда. И казвал той още и се заклевал в рицарската си чест, че никога не е имал плътски връзки с Белоръката Изолда. И най-учтиво и благородно сър Тристан пишел на сър Ланселот и го молел да запази приятелските си чувства към него и към Хубавата Изолда от Корнуол и ако я види някога, да го извини пред нея. И не след дълго, пишел сър Тристан, с божия помощ щял да говори с Хубавата Изолда и с него самия.
	Тогава сър Ланселот се разделил със сър Криводрешко и девицата, за да помисли върху това писмо и на свой ред да пише на сър Тристан Лионски.
	В туй време Криводрешко продължил пътя си с девицата и двамата стигнали до замъка, наречен Пендрагон. И тогава пред тях се изпречили шестима рицари и един от тях предизвикал Криводрешко на двубой.
	И още с първия удар Криводрешко го преметнал през задницата на коня му. Тогава петимата рицари вкупом нападнали сър Криводрешко с копията си и го повалили с все коня. Сетне бързо скочили на земята, хванали го всички заедно и го пленили, а после го завели в замъка, дето го хвърлили в тъмница.
	На сутринта сър Ланселот станал, предал на девицата писмо за сър Тристан и препуснал да настигне Криводрешко. Ала на един мост по пътя снажен, рицар предизвикал сър Ланселот на двубой и сър Ланселот го повалил от коня, а после двамата водили славна и страховита битка пешком. И накрая сър Ланселот му нанесъл такъв удар, че той се олюлял и паднал на земята по ръце и колене. Тогава рицарят се признал за победен и сър Ланселот милостиво го пощадил.
	— Сър — рекъл рицарят, — моля ви, кажете ми името си, защото сърцето ми се привърза към вас.
	— Не — рекъл сър Ланселот, — няма да ви кажа името си, додето вие не ми кажете своето.
	— Защо не — отвърнал рицарят. — Името ми е сър Неровенс и бях посветен в рицарство от моя господар сър Ланселот от Езерото.
	— А-а, Неровенс Лилски! — рекъл сър Ланселот. — Искрено се радвам, че сте станали храбър рицар, защото трябва да знаете, че аз съм сър Ланселот от Езерото.
	Горко ми! — рекъл сър Неровенс Лилски. — Какво сторих!
	И тозчас паднал в нозете му и искал да ги целуне, ала сър Ланселот не му позволил. Сетне двамата дълго се радвали на срещата си.
	И преди да се разделят, сър Неровенс казал на сър Ланселот, че не бива да минава край замъка Пендрагон, и рекъл:
	— Там живее един лорд, могъщ рицар и господар на много други рицари. И тази нощ чух, че вчера те пленили рицар, който минавал наблизо с дамата си и за когото разправят, че бил рицар на Кръглата маса.



>>	Глава 6
#	Как сър Ланселот се сражавал с шестима рицари, а после и със сър Бриан и как освободил пленниците

	— Ах — рекъл сър Ланселот, — този рицар е мой другар и аз ще го освободя или сам ще загина.
	И без да се бави повече, препуснал напред и не след дълго стигнал до замъка Пендрагон. Тозчас излезли отвътре шестима рицари и се приготвили да се сражават с него. Тогава сър Ланселот затъкнал копие и ударил най-предния от тях така, че му прекършил гърба. И трима от рицарите го ударили, а трима не успели. Подир туй сър Ланселот се проврял помежду тях, обърнал пъргаво коня си и пронизал друг един рицар през гърдите, та острието се подало отзад на повече от лакът и от удара копието му се счупило. Тогаз останалите четирима рицари изтеглили мечове и се спуснали срещу сър Ланселот. Ала той се отбранявал така, че с четири удара ги повалил от седлата тежко ранени и без да чака повече, се втурнал в замъка.
	Тогава владетелят на този замък, който се наричал сър Бриан от Островите, мъж благороден и голям враг на крал Артур, незабавно се въоръжил и яхнал кон. Сетне двамата затъкнали копия и връхлетели един връз друг така устремно, че и двата коня рухнали наземи, ала рицарите пъргаво скокнали на крака, вдигнали щитове, изтеглили мечове и се втурнали като обезумели и си разменили безчет люти рани.
	Най-подир сър Ланселот нанесъл на сър Бриан такъв тежък удар, че той паднал на колене, и тогава сър Ланселот се спуснал към него и с голяма сила му смъкнал шлема. И когато сър Бриан видял, че ще бъде убит, признал се за победен и се оставил на неговата милост и благоволение.
	Тогава сър Ланселот го накарал да освободи всички пленници от замъка си и между тях намерил трийсет Артурови рицари и четирийсет дами и ги освободил. А подир туй поел отново по пътя си.
	И щом Криводрешко се видял свободен, взел си коня и доспехите и отишъл при Злоезичната девица.
	В туй време сър Неровенс, с когото сър Ланселот се сражавал при моста, изпратил една девица подир сър Ланселот, за да разбере успял ли е да победи господаря на замъка Пендрагон. А хората от замъка се чудели кой е този рицар, дето принудил сър Бриан да освободи всичките си пленници.
	— Не се чудете — рекла девицата, — защото тук е бил най-добрият рицар на света и той е сторил всичко това. И трябва да знаете, че името му е сър Ланселот.
	Тогава сър Бриан много се зарадвал, а също и съпругата му и всичките му рицари, че такъв храбър мъж ги е победил. И когато девицата и Криводрешко узнали, че рицарят, който ги е придружавал по пътя, е бил сър Ланселот, тя си спомнила как го хулила и го наричала страхливец и горко се разкаяла.



>>	Глава 7
#	Как сър Ланселот срещнал Злоезичната девица и я нарекъл Доброжелателната девица

	И тъй, те яхнали конете си и препуснали подир сър Ланселот. И след две мили го настигнали, поздравили го и му благодарили за добрината, а девицата го помолила да й прости злите дела и думи и рекла:
	— Знам, че вие и сър Тристан делите върховната слава на рицарството. Бог ми е свидетел — отдавна ви търся, вас, сър Ланселот, и сър Тристан, и сега благодаря на Бога, че ви срещнах. Сър Тристан веднъж вече срещнах в Камелот и той изтръгна този черен щит с бялата ръка, стиснала гол меч, от Брюнис Безмилостни, който ми го беше отнел.
	— Любезна девице — рекъл сър Ланселот, — кой ви каза името ми?
	— Сър — рекла тя, — дойде тук една девица, изпратена от рицаря, с когото сте се сражавали при моста, и тя ми каза, че името ви е сър Ланселот от Езерото.
	— Зле е сторила — рекъл сър Ланселот, — ала сигурно господарят й сър Неровенс й е заръчал така. Ето какво, девице, ще вървя по-нататък с вас само при условие, че не ще ругаете повече сър Криводрешко, тъй като той е храбър рицар и не се съмнявам, че ще стане благороден мъж. И от жалост към него и от страх да не загине тръгнах подире ви, за да му помогна в това тежко изпитание.
	— Ах, Бог да ви благослови — рекла девицата, — сега ще ви открия и на вас, и на него, че не го хулех от омраза, а от голяма любов. Защото все си мислех, че е твърде млад и неукрепнал да се заеме с това приключение. И затуй исках от все сърце да го прогоня от страх за живота му, тъй като никой млад рицар не може да доведе до успешен край това приключение.
	— Кълна се в Бога — рекъл сър Ланселот, — добри думи рекохте и ако до днес ви наричаха Злоезичната девица, то аз ще ви нарека Доброжелателната девица.
	И тъй, продължили те да яздят още дълго време, додето най-подир стигнали до границите на страната Сурлуз и там видели китно село с мост, укрепен като здрава крепост. И когато сър Ланселот и другарите му застанали пред моста, изпречили се насреща им много благородни мъже и йомени и рекли:
	— Благородни господа, не може да минете всички наведнъж по този мост и през тази крепост поради черния щит, който виждаме да носи един от вас, ала ще ви пуснем един по един, затова изберете кой първи ще мине по моста.
	Тогава сър Ланселот предложил той да мине първи по моста.
	— Сър — рекъл Криводрешко, — моля ви, позволете ми аз да вляза първи в тази крепост. И ако остана жив, ще пратя да ви повикат, а ако се случи да ме убият, така ми било писано. Ако ли пък попадна в плен, тогава можете да ме избавите.
	— Никак не ми се иска да ви изложа на тази опасност — рекъл сър Ланселот.
	— Сър — отвърнал Криводрешко, — моля ви, оставете това приключение на мен.
	— Вървете — рекъл сър Ланселот — и нека Иисус Христос ви помага.
	И тъй, влязъл той и веднага насреща му се изпречили двама братя, единият се казвал сър Всесилни, а другият — сър Любвеобилни, и тозчас започнали бой със сър Криводрешко. И той повалил първо Всесилни, а после и Любвеобилни. Сетне братята вдигнали щитове, изтеглили мечове и приканили Криводрешко да слезе от коня. А той така и сторил. Взели да се сипят тогава удари с меч и двамата рицари настървено нападали Криводрешко и му нанесли безчет тежки рани по главата, по гърдите и по раменете. И доколкото могъл, той им отвръщал с тежки удари. Тогава те взели ловко да го заобикалят и да го нападат откъм двете страни, ала той с чудна мощ и рицарско умение ги посрещал винаги лице в лице. И като усетил колко тежко е ранен, удвоил силата на ударите си и им нанесъл толкоз рани, че ги повалил наземи и щял да ги убие, ако не се били признали за победени.
	И незабавно сър Криводрешко яхнал най-добрия кои от трите и отишъл при другата крепост на моста. И там срещнал третия брат, най-благороден рицар на име Пленориус, и влязъл в двубой с него, та накрая и двамата паднали наземи с все конете си. После пъргаво скокнали на крака, вдигнали щитове, изтеглили мечове и си разменили безчет тежки удари, като ту единият рицар бил на моста, ту другият. И така се сражавали те повече от два часа без почивка. И през цялото време сър Ланселот и девицата ги наблюдавали.
	— Горко ми — рекла девицата, — моят рицар се бие много храбро, ала вече твърде дълго.
	— Сега можете да се уверите, че е благороден рицар — отвърнал сър Ланселот, — защото, не забравяйте — преди малко се сражава с други двама рицари и е тежко ранен. Цяло чудо е, че с многото си рани издържа на тази продължителна битка с такъв храбър рицар.



>>	Глава 8
#	Как Криводрешко попаднал в плен и бил освободен от сър Ланселот и как сър Ланселот победил четирима братя

	В туй време сър Криводрешко рухнал на земята, тъй като не можел вече да се държи на крака от тежки рани и загуба на кръв. Тогава другият рицар се съжалил над него и рекъл:
	— Благородни млади рицарю, не унивайте, защото, ако бяхте бодър като мен, когато започнахме тази битка, уверен съм, че нямаше да издържа толкова дълго. И заради бойните ви подвизи ще се отнеса към вас с подобаваща учтивост и милосърдие.
	И с тези думи благородният рицар сър Пленориус го вдигнал на ръце и го отнесъл в кулата, а после заръчал да му налеят вино, да прегледат раните му и да спрат кръвта.
	— Сър — рекъл Криводрешко, — оставете ме вече и побързайте да се върнете на онзи мост, защото ви чака битка с рицар, твърде различен от мен.
	— Така ли? — запитал Пленориус. — Има ли и втори рицар във вашата дружина?
	— Има — рекъл Криводрешко — и е много по-славен рицар от мен.
	— Как се казва? — запитал Пленориус.
	— Това няма да узнаете от мен — отвърнал Криводрешко.
	— Тъй да бъде — рекъл рицарят. — Който и да е, не ще се побоя от него.
	Тогава сър Пленориус чул някакъв рицар да вика:
	— Сър Пленориус, къде си? Или ми предай рицаря, когото заведе в кулата си, или излез да се биеш с мен.
	Тозчас Пленориус яхнал коня си и препуснал с копие в ръка срещу сър Ланселот. И тогава двамата затъкнали копия и връхлетели един връз друг с гръм и трясък, та се сблъскали с такава сила, че конете им рухнали наземи.
	Ала те в миг скокнали на крака, изтеглили мечове и се хвърлили напред като два бика, разменяйки си страховити удари. И сър Ланселот крачка по крачка настъпвал към него, а сър Пленориус се мъчел да го нападне откъм гърба. Ала сър Ланселот не му позволил да стори това, а го тласкал все по-назад и по-назад, додето най-подир стигнали до портата на кулата. И тогаз сър Ланселот рекъл:
	— Виждам, че си смел рицар, ала знай, че животът ти е в мои ръце, затова признай се за победен и ми предай пленника си.
	Ала другият не отвърнал ни дума, а ударил сър Ланселот по шлема с такава мощ, че искри излезли от очите му. Тогава сър Ланселот замахнал с удвоена сила и му нанесъл такъв удар, че той паднал на колене. И в миг сър Ланселот се хвърлил отгоре му и го съборил на земята.
	Тогава сър Пленориус се признал за победен и се оставил на милостта му заедно с кулата и всичките си пленници. И сър Ланселот приел клетвата му за вярност.
	Сетне сър Ланселот отишъл при друг мост и там се сражавал с още трима негови братя — единият се наричал Пелон, вторият Пелогрис, а третият сър Пеландрис. И най-напред сър Ланселот ги повалил от конете, а после ги победил и пешком и ги принудил да се предадат. Подир туй се върнал в кулата при сър Пленориус и намерил в тъмницата му шотландския крал Карадос и много други рицари и освободил всички.
	Тогава при сър Ланселот дошъл сър Криводрешко и сър Ланселот искал да му подари всички тези крепости и мостове.
	— Не — рекъл Криводрешко, — не желая да лиша сър Пленориус от владенията му. И ако той се съгласи, господарю мой сър Ланселот, да иде в двора при крал Артур и да му се закълне във вярност и покорство заедно с всичките си братя, аз ви моля, господарю мой, да му оставите земите.
	— На драго сърце, стига да иде в двора на крал Артур и да се закълне, че ще му служи вярно заедно с петимата си братя. А колкото за вас, сър Пленориус — рекъл сър Ланселот, — обещавам ви на следния празник, ако има свободно място, да бъдете въздигнат за рицар на Кръглата маса.
	— Сър — рекъл Пленориус, — на идната Петдесетница ще бъда в двора на крал Артур и тогава ще сторя и изпълня всичко, което крал Артур и вие ми заповядате.
	И тъй, сър Ланселот и сър Криводрешко останали там, додето заздравеят раните на сър Криводрешко. И си отпочинали добре, забавлявали се с весели игри и развлечения и били обградени от множество красиви дами.



>>	Глава 9
#	Как сър Ланселот направил Криводрешко владетел на замъка Пендрагон и как после той бил въздигнат и за рицар на Кръглата маса

	И през туй време дошли там сенешалът сър Кей и сър Брандил и прекарали с тях десет дни. Сетне рицарите на крал Артур си тръгнали от тези крепости.
	И когато сър Ланселот минал край замъка Пендрагон, отнел земите на сър Бриан от Островите, тъй като бил враг на крал Артур, а замъка Пендрагон и всичките околни земи дал на сър Криводрешко. И сетне изпратил хора да повикат Неровенс, когото някога бил посветил в рицарство, и го определил за управител на този замък и на тази страна под властта на Криводрешко. И после всички заедно поели към двора на крал Артур.
	И на следната Петдесетница сър Пленориус и сър Криводрешко, чието истинско име било Брюнор Черни, били въздигнати за рицари на Кръглата маса и крал Артур ги дарил с обширни земи. И Брюнор Черни се венчал за Злоезичната девица. И от този ден насетне я наричали Благонравната, ала него и после наричали предимно Криводрешко. И той станал благороден и могъщ, рицар и извършил през живота си безчет достойни дела. И сър Пленориус също се прославил като благороден и храбър рицар. И двамата през целия си живот служили предано на сър Ланселот, а братята на сър Пленориус станали рицари на крал Артур. И както споменава френската книга, сър Криводрешко отмъстил за смъртта на баща си.



>>	Глава 10
#	Как Хубавата Изолда изпратила писмо до сър Тристан по прислужницата си Брагуейн и за различни приключения на сър Тристан

	Сега да оставим сър Криводрешко и да се върнем при сър Тристан Лионски, който бил в Бретан. Когато Хубавата Изолда разбрала, че се е венчал, тя му изпратила по прислужницата си от тъжни по-тъжни писма и в заключение му предложила, ако желае, да дойде в нейния двор и да доведе Белоръката Изолда. И там щели да се отнасят с тях така добре, както към самата нея.
	Тогава сър Тристан повикал при себе си сър Кехидий и го попитал иска ли тайно да иде с него в Корнуол. Той отговорил, че е съгласен да потегли по всяко време. И тъй, заръчали те да приготвят малък кораб и скоро сър Тристан, Кехидий, дамата Брагуейн и Гувернал, оръженосецът на сър Тристан, отплавали е него.
	И когато излезли в открито море, неблагоприятен вятър ги отнесъл към бреговете на Северен Уелс, близо до Гибелния замък. Тогава сър Тристан рекъл:
	— Ще ме чакате тук десет дни и моят оръженосец Гувернал ще остане с вас. И ако не се върна до уречения ден, тръгнете към Корнуол, тъй като съм чувал, че в тази гора не едно и две чудни приключения чакат странстващите рицари и затова имам намерение да си опитам силите в някои от тях, преди да си ида оттук. И знайте, че веднага щом мога, ще побързам да се върна.
	Сетне сър Тристан и Кехидий яхнали конете и се разделили със спътниците си. И тъй, навлезли те на повече от миля в гората и най-подир сър Тристан съгледал край бистър извор рицар в хубави доспехи и до него, вързан за стар дъб, стоял едър и силен кои, а един ездач водел друг кон, натоварен с копия. И рицарят, който седял край извора, имал твърде печален вид. Тогава сър Тристан се приближил до него и рекъл:
	— Любезни рицарю, защо седиш така угрижен? По твоите доспехи и въоръжение изглежда, че си странстващ рицар, затова приготви се за бой с един от нас или с двама ни.
	Ала рицарят не отвърнал нищо, а взел щита, закачил го на врата си и бързо яхнал коня. Сетне взел едно копие от оръженосеца си и се отдръпнал на нужното разстояние.
	И сър Кехидий поискал разрешение от сър Тристан да се бие пръв.
	— Покажи какво можеш — рекъл сър Тристан.
	И тъй, те се втурнали един срещу друг и при сблъсъка сър Кехидий паднал и бил тежко ранен в гърдите. Тогава сър Тристан рекъл:
	— Рицарю, добре се бихте, ала сега се пригответе да премерите сили с мен.
	— Готов съм — отвърнал рицарят.
	И сетне взел още по-голямо копие и препуснал срещу сър Тристан. И с огромна мощ онзи рицар ударил сър Тристан, та го повалил от коня и той тежко се строполил наземи.
	Тогаз сър Тристан дълбоко се засрамил, скокнал пъргаво на крака, вдигнал щит на рамо и изтеглил меч. Сетне призовал другия рицар в името на рицарската чест да слезе от коня и да се сражава с него пешком.
	— На драго сърце — отвърнал рицарят.
	И тъй, той слязъл от коня, сложил щит на рамо, изтеглил меч и тогава между тях се завързала люта битка и траяла почти два часа. Най-подир сър Тристан рекъл:
	— Любезни рицарю, възпрете ръката си за малко и ми кажете откъде сте и как ви е името.
	— Колкото за това — отвърнал рицарят, — ще си помисля. Ала ако вие ми кажете името си, може и аз да ви кажа своето.



>>	Глава 11
#	Как сър Тристан се срещнал със сър Ламорак Уелски, как двамата се сражавали и накрая се споразумели никога в&че да не се бият

	— Любезни рицарю — рекъл той, — името ми е сър Тристан Лионски.
	— Сър — рекъл другият рицар, — моето име пък е сър Ламорак Уелски.
	— Е, сър Ламорак — рекъл сър Тристан, — в добър час се срещнахме. Спомнете си злото, което ми сторихте, като изпратихте онзи рог в двора на крал Марк с цел да погубите или да опозорите моята господарка, кралица Хубавата Изолда. Затова знайте, че преди да се разделим, един от нас трябва да умре.
	— Сър — рекъл и сър Ламорак, — вие пък си спомнете, че когато бяхме на остров Серваж, ми се заклехте във вечно приятелство.
	Ала сър Тристан не пожелал да слуша повече и отново се хвърлил срещу сър Ламорак. И дълго се били, додето и двамата останали съвсем без сили. Тогава сър Тристан рекъл на сър Ламорак:
	— Никога в живота си не съм срещал друг рицар, тъй силен и издръжлив като вас, затуй ще бъде жалко, ако един от нас пострада днес.
	— Сър — рекъл сър Ламорак, — заради славното ви име готов съм да ви призная честта на победител в тази битка и затова се предавам.
	И с тези думи хванал върха на меча си, за да го даде на сър Тристан.
	— Няма да го приема — рекъл той, — тъй като отлично знам защо ми предлагате това — по-скоро от благородство, отколкото от страх и ужас пред мен. — И с тези думи му подал своя меч и рекъл: — Сър Ламорак, победен съм и се предавам вам, защото сте най-достойният и най-благородният воин, когото съм срещал в бой.
	— Не — отвърнал сър Ламорак, — ето какво ще ви предложа най-великодушно — моля ви, нека се закълнем, че от днес нататък никога няма вече да влизаме в битка един срещу друг.
	И тогава сър Тристан и сър Ламорак се заклели, че никога не ще се сражават един с друг нито в сполука, нито в беда.



>>	Глава 12
#	Как сър Паломид преследвал Лаещия звяр и с едно копие повалил сър Тристан и сър Ламорак

	И ето че в туй време дошъл храбрият рицар сър Паломид, който преследвал Лаещия звяр, що имал глава на змей, тяло на леопард, хълбоци на лъв и крака на елен, а от търбуха му излизал такъв шум, сякаш лаели трийсет чифта хрътки, попаднали на следа, и този шум се носел от звяра, където и да идел. И преследвал сър Паломид този звяр навсякъде, защото такава била рицарската му заръка.
	И случило се, че в тази гонитба звярът минал край сър Тристан, а скоро след него се появил и Паломид. И, накратко казано, той повалил с едно копие сър Тристан и сър Ламорак и пак поел след звяра Глатисант, което ще рече Лаещия звяр. А тези двама рицари люто се разгневили, че сър Паломид отказал да се сражава с тях пешком.
	И нека достойните люде да знаят, че няма на света мъж, който винаги побеждава — понякога човек може да бъде победен по зла слука и понякога по-слаб рицар може да посрами по-добрия.
	Сетне сър Тристан и сър Ламорак сложили сър Кехидий върху щит между конете си и го занесли в колибата на един горски пазач. И заръчали те на горския пазач да се грижи добре за него и сами останали там три дни. После двамата рицари яхнали конете си и като стигнали на кръстопът, решили да се разделят. И тогава сър Тристан рекъл на сър Ламорак:
	— Моля ви, ако се случи да срещнете сър Паломид, кажете му, че ще ме намери при същия извор, дето се срещнахме и преди, и че там аз, сър Тристан, ще му докажа кой е по-храбрият рицар от двама ни.
	И тъй, поели те всеки по своя път и сър Тристан се върнал при сър Кехидий, а сър Ламорак стигнал до един параклис и там пуснал коня си да пасе.
	И ето че дошъл там сър Мелиагант, син на крал Багдемагус, и също пуснал коня си да пасе, ала не забелязал сър Ламорак. И тогава този рицар Мелиагант започнал да въздиша от любов към кралица Гуиневир и да реди горестни жалби. И сър Ламорак чул всичко.
	И на сутринта той яхнал коня си и навлязъл в гората и там съгледал двама рицари в храсталака.
	— Любезни рицари — рекъл сър Ламорак, — защо стоите и дебнете тук? Ако сте странстващи рицари и желаете да си премерим силите, ето, аз съм готов.
	— Не, благородни рицарю — отвърнали те, — не чакаме тук да се бием с вас, а дебнем един рицар, който уби брат ни.
	— Кой е този рицар, с когото тъй много искате да се сразите? — запитал сър Ламорак.
	— Сър — рекли те, — не друг, а сър Ланселот уби брат ни и ако някога го срещнем, не ще се спаси лесно, понеже сме решили да го убием.
	— Нагърбили сте се с тежка задача — рекъл сър Ламорак, — тъй като сър Ланселот е славен и опитен рицар.
	— Колкото за това, не се боим, защото всеки от двама ни може да се справи с него.
	— Не ми се вярва — рекъл сър Ламорак. — До днес не съм чул да се е родил рицар, когото сър Ланселот да не превъзхожда по сила.



>>	Глава 13
#	Как сър Ламорак срещнал сър Мелиагант и как двамата се сражавали в спор за красотата на кралица Гуиневир

	И ето че, както си приказвали, сър Ламорак забелязал сър Ланселот да се приближава на кон право към тях. И тогаз сър Ламорак го поздравил, а той отвърнал на поздрава му. След туй сър Ламорак запитал сър Ланселот дали няма нужда от помощта му по тези краища.
	— Не — отвърнал сър Ланселот, — сега-засега нямам, благодаря ви.
	И тъй, те се разделили и сър Ламорак се върнал там, дето оставил двамата рицари, и ги намерил скрити в шубраците.
	— Позор, подли страхливци! — рекъл сър Ламорак. — Срамно и жалко е, че сте посветени във високия рицарски орден.
	И с тези думи сър Ламорак се разделил с тях и не след дълго срещнал сър Мелиагант. И тогава сър Ламорак го запитал защо люби толкоз силно кралица Гуиневир, и рекъл:
	— Бях недалеч от вас, когато плачехте и жалехте край параклиса.
	— Така ли? — рекъл сър Мелиагант. — Тогава ще го потвърдя — аз любя кралица Гуиневир. Какво ви засяга това? Готов съм да ви докажа, че тя е най-прекрасната дама и първа по красота в света.
	— Колкото за това — отвърнал сър Ламорак, — не съм съгласен, защото кралица Маргауз от Оркни, майката на сър Гауейн, е най-красивата кралица и дама на света.
	— Не е вярно — рекъл сър Мелиагант — и аз ще ви докажа това с меч в ръка в честен двубой.
	— Така ли? — отвърнал сър Ламорак. — По-добър повод за борба не ми е нужен.
	Тогава те отстъпили на нужното разстояние люто разгневени, а сетне се втурнали един срещу друг с гръм и трясък и си нанесли такива свирепи удари, че конете им се преметнали назад и рухнали наземи. После двамата скокнали на крака, вдигнали щитове, изтеглили мечове и се хвърлили напред като побеснели глигани. И дълго се сражавали те, защото сър Мелиагант бил храбър и твърде силен воин, ала сър Ламорак бил още по-могъщ от него и все го отблъсквал, ала в тази битка и двамата получили люти рани.
	И ето че, додето те се сражавали, минали случайно оттам, яздейки конете си, сър Ланселот и сър Блеоберис. И тогава сър Ланселот се втурнал помежду им, запитал ги по каква причина се бият и възкликнал:
	— Та вие и двамата сте рицари на крал Артур!
	— Сър — рекъл Мелиагант, — ще ви открия защо се бием. Аз възхвалих своята господарка, кралица Гуиневир, и казах, че тя е най-красивата дама на света, а сър Ламорак го отрече и каза, че кралица Маргауз от Оркни била по-красива и по-прекрасна от нея.
	— Ех, сър Ламорак, защо говорите така! Не е редно да лишавате от почитта си своите властелини, на които сам вие, пък и всички ние дължим уважение. — И с тези думи той слязъл от коня и рекъл: — По тази причина приготви се за двубой, тъй като аз ще ти докажа, че кралица Гуиневир е най-красивата и най-великодушната дама на света.
	— Сър — рекъл сър Ламорак, — никак не ми се иска да се сражавам с вас заради този спор, понеже всеки мъж смята своята дама за най-красива. Не бива да се гневите, че аз възхвалявам дамата, която най-много обичам, защото, ако за вас кралица Гуиневир е най-красива, трябва да знаете, че за мен кралица Маргауз от Оркни е най-красива и всеки рицар смята своята дама за най-красива. И трябва да знаете, сър, че вие и сър Тристан сте рицарите, с които пай не желая да се бия, ала ако все пак настоявате да се сражавате с мен, ще се съпротивлявам доколкото мога.
	Тогава се обадил сър Блеоберис и рекъл:
	— Господарю мой сър Ланселот, нивга до днес не съм ви виждал да се държите така неразумно, защото това, което казва сър Ламорак, е вярно и в съответствие с рицарската чест, тъй като и аз имам дама и я смятам за най-красивата на света. Нима това е достатъчна причина да се гневите?* И сам отлично знаете, че сър Ламорак е благороден рицар и винаги се е отнасял с почит към вас и към всички ни и затова ви моля да се одобрите.
	[* Спорът между четиримата рицари за красотата на дамите им и произтеклият от него двубой са напълно в традицията на френската рицарска куртоазия, но мирното разрешаване на двубоя благодарение на здравия разум, проявен от Блеоберис (а чрез него явно говори самият Малори), свидетелства за отбелязаното вече изменено отношение към рицарската етика.]
	Тогава сър Ланселот рекъл на сър Ламорак:
	— Моля ви, простете ми лошите намерения и ако съм сгрешил, готов съм да изкупя вината си.
	— Сър — отвърнал сър Ламорак, — между нас двамата обидата лесно се забравя.
	И тъй, сър Ланселот и сър Блеоберис си тръгнали оттам, а сър Мелиагант и сър Ламорак яхнали конете и всеки си поел по пътя.
	И не след дълго минал по тези места крал Артур и като срещнал сър Ламорак, влязъл в двубой с него, повалил го и тежко го ранил с копие, а после си продължил по пътя. И сър Ламорак люто се разгневил, че той не пожелал да се сражават пешком, тъй като не познал крал Артур.



>>	Глава 14
#	Как сър Кей срещнал сър Тристан и за лошите думи, казани за корнуолските рицари, и как двамата се сражавали

	Сега да прекъснем този разказ и да се върнем при сър Тристан, който, както яздел, срещнал сенешала сър Кей. И сър Кей попитал сър Тристан откъде е, а той отвърнал, че е от Корнуол.
	— Сигурно е вярно — рекъл сър Кей, — тъй като до днес не съм чувал да се е прославил някой корнуолски рицар.
	— Лоши думи изрекохте — отвърнал сър Тристан, — ала ако благоволите, моля ви, кажете ми името си.
	— Сър — рекъл сър Кей, — името ми е сър Кей, сенешалът.
	— Тъй ли се казвате? — рекъл сър Тристан. — Знайте тогава, че се славите като рицаря с най-заядливия език между всички рицари по света. Казват наистина, че сте храбър рицар, ала говорят още, че не ви върви в боя и винаги гледате да унизите хората.
	И тъй, те продължили пътя си заедно, додето стигнали до един мост. И там стоял рицар, който не искал да ги пусне да минат, ако единият от тях не излезе на двубой с него. И този рицар се сражавал със сър Кей и го повалил от коня, а името му било сър Тор, брат на сър Ламорак по баща.
	Сетне двамата продължили към мястото, дето нощували, и там заварили сър Брандил, а скоро след туй дошъл и сър Тор. И додето четиримата седели и вечеряли, трима от тях непрестанно хулели корнуолските рицари. А сър Тристан слушал всичко, що казвали, и малко говорел, ала много мислел, и не им открил името си.
	И на сутринта сър Тристан яхнал коня си и ги причакал на пътя. И тогава сър Брандил му предложил да се бият и сър Тристан го повалил с все коня на земята.
	После сър Тристан се сражавал със сър Тор, сина на говедаря, и повалил и него, а сетне продължил по пътя си. Тогава сър Кей препуснал подире му, ала той не пожелал да го вземе със себе си.
	Не след дълго сър Брандил догонил сър Кей и казал:
	Много ми се иска да узная името на този рицар.
	— Ела с мен — рекъл сър Кей. — Ще идем и ще го помолим да ни каже името си.
	И тъй, те продължили напред, додето го настигнали и го видели да седи край един извор със свален шлем, наведен да пие вода. Ала като ги съгледал да идват, сър Тристан бързо сложил шлема си, яхнал коня и им предложил да си премерят силите.
	Не — отвърнал сър Кей, — неотдавна се бихме с вас. Сега не идваме с тази цел, а да ви помолим според рицарския обичай да ни кажете името си.
	— Любезни рицари, щом като такова е вашето желание, ще го удовлетворя. Знайте, че името ми е сър Тристан Лионски и съм племенник на корнуолския крал Марк.
	— В добър час се срещаме — рекъл сър Брандил. — Трябва да знаете, че много се радваме, дето ви намерихме, и че нашата дружина ще бъде щастлива, ако се присъедините към нас. Защото няма друг рицар на света, който другарите ни от Кръглата маса тъй много биха искали да се присъедини към тях.
	— Господ да ги възнагради за великодушието им — рекъл сър Тристан, — ала чувствам, че още не мога да приема, тъй като не съм извършил дела, достойни за такава дружина.
	— Щом сте сър Тристан Лионски — рекъл сър Кей, — то вие се славите като най-храбрия рицар след сър Ланселот от Езерото. Защото няма днес човек на земята, бил той християнин или неверник, който може да посочи втори тъй храбър, тъй силен и тъй честен рицар. Няма човек на земята, който може да каже нещо позорно за него и то да се потвърди.
	Така си поприказвали те доста време, а после се разделили и всеки поел по избрания път.



>>	Глава 15
#	Как крал Артур бил заведен в Гибелната гора и как сър Тристан му спасил живота

	Сега ще чуете как по вина на една дама крал Артур се озовал в Гибелната гора, която се намира в Северен Уелс. Името й било Анаур и тази дама се явила при крал Артур в Кардиф и с любезни думи и щедри обещания го накарала да иде с нея в Гибелната гора. А тя била голяма магьосница и от дълго време любела крал Артур и понеже искала да го примами в ложето си, дошла в неговите земи.
	И когато кралят потеглил с нея, много от рицарите му, щом видели, че го няма, тръгнали да го търсят — и сред тях били сър Ланселот, Брандил и мнозина други. И като го завела в кулата си, тя пожелала той да легне с нея. Тогава кралят си спомнил за съпругата си и не се съгласил въпреки всичките й магии. И за да си отмъсти, тя всеки ден го изпращала в гората, дето били рицарите му, та дано бъде убит, защото, като разбрала тази дама, че не може да го прелъсти, опитала се с коварство да погуби крал Артур.
	Тогава Владетелката на езерото, която била благоразположена към крал Артур, научила чрез вълшебствата си, че го заплашва смъртна опасност. И затова тази Владетелка на езерото, наричана още Нимю, отишла в гората да търси сър Ланселот или сър Тристан, за да помогнат на крал Артур, тъй като знаела, че на този ден крал Артур ще бъде убит, ако не му помогне един от тези двама рицари. И яздила тя насам и натам из гората, додето най-подир срещнала сър Тристан. И щом го видяла, тозчас го познала.
	— О, господарю мой сър Тристан — рекла тя, — добре, че ви срещам. Да бъде благословен часът на срещата ни, защото днес, преди да изтекат и два часа, ще се извърши най-подлото дело, което някога е извършвано на тази земя.
	— О, любезна девице — рекъл сър Тристан, — мога ли да предотвратя злото?
	— Елате с мен — отвърнала тя, — и то колкото може по-бързо, тъй като ще видите най-достойния рицар на света в тежка неволя.
	Тогаз сър Тристан рекъл:
	— Готов съм да се притека на помощ на такъв благороден мъж.
	— И знайте, че той не е никой друг, а самият благороден крал Артур — рекла Владетелката на езерото.
	— Опазил Бог той да изпадне в такава беда — отвърнал сър Тристан.
	И тъй, препуснали те с все сила и стигнали до неголям замък с кула, а пред замъка съгледали един рицар без кон да се сражава срещу двама рицари. И видял сър Тристан как най-подир двамата повалили самотния рицар и единият от тях му свалил шлема, за да го убие. И тогава лейди Анаур взела в ръка меча на крал Артур и замахнала да му отсече главата.
	Втурнал се в миг сър Тристан насреща им със страшна сила и завикал:
	— Изменнице, изменнице, спри!
	И тозчас сър Тристан пронизал през тялото единия рицар и той паднал мъртъв, а после се хвърлил към другия и го посякъл на две.
	А в туй време Владетелката на езерото викала на крал Артур:
	— Не оставяйте тази коварна изменница да избяга!
	Тогаз крал Артур я настигнал и със същия меч й отрязал главата, а Владетелката на езерото я взела и я закачила за косите на предния лък на седлото си.
	Сетне сър Тристан довел коня на крал Артур и двамата поели заедно на път, ала преди това заръчал на Владетелката на езерото да не разкрива името му. И когато кралят яхнал коня си, благодарил от сърце на сър Тристан и пожелал да узнае името му, ала той не му отговорил, а казал само, че е беден странстващ рицар. И тъй, сър Тристан яздил с краля, додето срещнали един от неговите рицари.
	И ето че не след дълго срещнали сър Ектор де Марис, ала той не познал нито крал Артур, нито сър Тристан и пожелал да се сражава с един от тях. Тогава сър Тристан препуснал напред и го повалил от коня с първия удар. Сетне се приближил отново до краля и рекъл:
	— Господарю, ей там лежи един ваш рицар, той може да ви придружи. И вярвам при друг случай ще разберете, че това, което сторих за вас, бе сторено от желание да ви служа.
	— Рицарю — рекъл крал Артур, — кажете ми кой сте!
	— Друг път — отвърнал сър Тристан.
	И с тези думи си тръгнал, като оставил крал Артур и сър Ектор заедно.



>>	Глава 16
#	Как сър Тристан отишъл при Хубавата Изолда и как Кехидий се влюбил в нея, и за едно писмо, което сър Тристан намерил

	И тъй, в уречения ден сър Тристан и сър Ламорак се срещнали при извора, а сетне отишли да вземат Кехидий от колибата на горския пазач и поели с него към кораба, дето ги чакали дамата Брагуейн и Гувернал, и всички заедно отплавали към Корнуол.
	И по съвета и напътствията на дамата Брагуейн, след като слезли на брега, те се отправили при сенешала сър Динас, предан другар на сър Тристан. Подир туй дамата Брагуейн и сър Динас отишли в двора на крал Марк и съобщили на кралицата Хубавата Изолда, че сър Тристан е наблизо в този край.
	Тогава от безкрайна радост Хубавата Изолда изгубила свяст и щом отново могла да говори, рекла:
	— Благородни рицарю сенешале, помогнете ми да се видя с него, инак сърцето ми ще се пръсне.
	И скоро сър Динас и дамата Брагуейн тайно довели сър Тристан и Кехидий в двора и ги настанили в покоите, които Хубавата Изолда им определила. И радостта на Хубавата Изолда и на сър Тристан била такава, че ни език може да я разкаже, ни сърце да я почувства, ни перо да я опише.
	И както се споменава във френската книга, още от първия миг, когато я видял, сър Кехидий така се влюбил в Хубавата Изолда, че от този ден насетне не могъл да откъсне поглед от нея от безкрайна обич. И най-накрая, както ще узнаете, преди да свърши тази книга, сър Кехидий умрял от любов към Хубавата Изолда.
	И започнал той тайно да праща писма и да съчинява изящни балади, каквито се пишели по онова време. И като получила писмата, Хубавата Изолда се съжалила над мъката му и без да се замисли много, написала му отговор, та да го утеши.
	А в туй време по настояване на Хубавата Изолда сър Тристан се криел в една странична кула и когато можела, тя идвала при него.
	И тъй, един ден крал Марк играел шах под прозореца на покоите им и по това време сър Тристан и сър Кехидий били в кулата тъкмо над него. Ала за зла участ сър Тристан намерил писмото, което Кехидий бил изпратил на Хубавата Изолда, а също и писмото, което тя написала на Кехидий. И Хубавата Изолда също била там.
	Тогава сър Тристан се приближил до Хубавата Изолда и рекъл:
	— Господарко моя, ето едно писмо, изпратено до вас, и ето друго писмо, изпратено от вас до този, който ви е писал. Уви, как вярно ви обичах и колко земи и богатства пожертвах заради вас*, а вие ми изменихте и затова голяма е мъката ми. Колкото за теб, сър Кехидий, самият аз те доведох от Бретан в тази страна и освободих земите на баща ти, крал Хоуел. И макар да се венчах за сестра ти, Белоръката Изолда, поради доброто, което тя ми стори, кълна се в рицарската си чест, че все още е девица. Ала знай, сър Кехидий, че за твоето коварство и измяна ще си отмъстя. — И с тези думи сър Тристан изтеглил меча си и рекъл: — Сър Кехидий, отбранявай се!
	[* _… колко земи и богатства пожертвах заради вас…_ — Подобни чисто материални съображения са напълно в разрез с класическото рицарско отношение към „дамата на сърцето“ и са още едно доказателство за промяната в схващанията за рицарските идеали, която се извършва в Англия през XV в. и чийто изразител е Малори.]
	Тогава Хубавата Изолда паднала в несвяст на пода. А сър Кехидий, като видял сър Тристан да се втурва към него, не знаел какво да стори, та скочил от един прозорец право над главата на крал Марк, който седял долу и играел шах.
	И когато кралят го видял да пада в нозете му, извикал:
	— Човече, кой си ти и по каква причина скачаш от този прозорец?
	— Господарю мой и кралю — рекъл Кехидий, — бях заспал край онзи прозорец над главата ви и както съм спал, сънувах сън и паднах.
	Такова оправдание измислил сър Кехидий.



>>	Глава 17
#	Как сър Тристан напуснал Тинтагил и как скърбял и тъй дълго скитал из една гора, че изгубил ума си

	Тогава сър Тристан много се уплашил да не открие кралят, че е там, и затова се оттеглил в добре укрепената кула, надянал доспехи и се въоръжил с каквото намерил, за да се защити, ако някой дойде да се сражава с него.
	И когато сър Тристан видял, че няма да го нападнат, изпратил Гувернал да му доведе коня и да му донесе копието и открито, по рицарски излязъл от замъка, който се наричал Тинтагил. Ала при самата порта срещнал Гингалин, сина на сър Гауейн.
	И тозчас сър Гингалин затъкнал копие и връхлетял връз сър Тристан и при сблъсъка му счупил копието. А сър Тристан имал само меч и с него така го ударил по шлема, че той паднал от седлото, а мечът се подхлъзнал и разсякъл шията на коня.
	И тъй, сър Тристан препуснал към гората. Видял всичко това крал Марк и изпратил един оръженосец при ранения рицар със заповед да го доведе при него и рицарят дошъл. И когато крал Марк разбрал, че е сър Гингалин, поздравил го радушно, дал му кон и го запитал кой е бил рицарят, дето се борил с него.
	— Сър — отвърнал сър Гингалин, — не знам кой е този рицар, ала знам, че въздиша и горко стене.
	И ето че не след дълго сър Тристан срещнал един свой рицар на име сър Фергус. И като го срещнал, отдал се на такава мъка и печал, че паднал от коня си в несвяст. И прекарал той в такава скръб три дни и три нощи.
	Най-подир сър Тристан изпратил сър Фергус в двора да научи какво ново има там. И както яздел по пътя, сър Фергус срещнал една девица, изпратена от сър Паломид да търси сър Тристан и да разбере как е. Тогава сър Фергус й казал, че той е почти обезумял.
	— Уви! — рекла девицата. — Къде мога да го намеря?
	— Там и там — отвърнал сър Фергус.
	После сър Фергус отишъл при кралица Изолда и я намерил да лежи болна в постелята си, обзета от най-дълбоката скръб, каквато някога е изпитвала една жена.
	А когато девицата намерила сър Тристан, дълбоко се опечалила, че не може да му помогне, тъй като колкото повече грижи полагала за него, толкоз повече се усилвала болката му. И най-подир сър Тристан се качил на коня и избягал от нея. И цели три дни не могла да го открие тя, а като го намерила, дала му да яде и да пие, ала той не сложил ни залък в уста.
	И не след дълго сър Тристан втори път избягал от девицата и се случило, че минал край замъка, дето сър Паломид и той се сражавали, когато Хубавата Изолда ги помирила. И там девицата пак настигнала сър Тристан и го заварила да стене, обзет от предълбока скръб. Тогава отишла при господарката на замъка и разказала пред нея за нещастието на сър Тристан.
	— Твърде жалко! — рекла господарката на замъка. — Къде е сега сър Тристан?
	— Ей тук, край замъка ви — отвърнала девицата.
	— В добър час е попаднал тъй близо до мен — рекла дамата. — Ще му дам най-хубави ястия и пития. И пазя тук една арфа, на която самият той ме е учил да свиря, тъй като няма на света по-изкусен арфист от него.
	И тъй, дамата и девицата му занесли всякакви ястия и пития, ала той почти нищо не хапнал. Сетне една нощ пуснал коня си на воля, свалил доспехите си и оттогава насетне често се лутал из гората и трошал дървета и клони, а друг път, като вземал арфата, която дамата му донесла, хем свирел на нея, хем плачел. А понякога сър Тристан скитал с дни из гората и дамата, като не знаела къде е, сядала и свирела на тази арфа. И тогава сър Тристан се приближавал до нея и слушал арфата, а случвало се и сам да засвири.
	И така се минали три месеца. Ала подир туй сър Тристан избягал нанейде и тя не знаела какво е станало с него. А той ходел гол, отслабнал и съвсем измършавял. И най-сетне заживял сред говедари и овчари и те всеки ден му давали по нещичко да яде и пие. И когато извършел някаква глупост, биели го с пръчки, а косите му остригали с овчи ножици, та заприличал на шут.



>>	Глава 18
#	Как сър Тристан хвърлил Дагонет в един извор, как сър Паломид изпратил една девица да търси сър Тристан и как Паломид срещнал крал Марк

	И случило се веднъж, че Дагонет, шутът на крал Артур, пристигнал в Корнуол с двама оръженосци. И както яздели тримата през гората, съгледали дълбок извор, дето сър Тристан често ходел. И тъй като денят бил горещ, те слезли да пийнат вода от извора, а в това време конете им избягали.
	Тъкмо тогава дошъл там сър Тристан и първо хвърлил в извора сър Дагонет, а след туй сторил същото и с оръженосците му, а овчарите гледали и се смеели. Сетне хукнал подир конете и ги довел един по един. И накарал той тримата, както били мокри, да ги яхнат и да си вървят по пътя. Така преживял сър Тристан половин година гол и бос и нито веднъж не стъпил кракът му в град или село.
	В туй време девицата, която сър Паломид бил изпратил да търси сър Тристан, се върнала при сър Паломид и му разказала за всички беди, които понасял сър Тристан.
	— Уви — рекъл сър Паломид, — колко жалко, че такъв благороден рицар страда тъй много от любов към една дама. Ала все пак ще ида да го потърся и да го утеша, ако мога.
	И по същото време Хубавата Изолда заповядала на сър Кехидий да напусне Корнуол. И тогава той си тръгнал с натежало сърце и случайно срещнал сър Паломид. И двамата се сдружили и с болка разкрили един пред друг пламенната любов, която изпитвали към Хубавата Изолда.
	— Хайде да потърсим сър Тристан, който я обичаше не по-малко от нас — рекъл сър Паломид, — и да видим дали не можем да му помогнем да оздравее.
	И тъй, те поели през гората и три дни и три нощи без отдих търсили сър Тристан. И случило се веднъж, че срещнали крал Марк, който се бил отделил от свитата си и яздел съвсем сам. И като го видели, сър Паломид го познал, а сър Кехидий не се досетил кой е.
	— Ах, неверни кралю — рекъл сър Паломид, — жалко, че си още жив, защото ти погубваш всички достойни рицари и със злината и отмъстителността си погуби най-благородния рицар, сър Тристан Лионски. Затова брани се, тъй като днес ще умреш.
	— Подобна постъпка ще ви донесе само позор — отвърнал крал Марк, — понеже вие двамата сте въоръжени, а аз не съм.
	— Колкото за това — рекъл сър Паломид, — злото лесно може да се поправи. Ето има тук с мен един рицар — вземи неговите доспехи.
	— Не — отвърнал крал Марк, — не желая да се бия с теб, пък и ти нямаш причина да се гневиш, тъй като всички беди, сполетели сър Тристан, идват от едно писмо, което той намерил. Колкото за мен, аз нищо лошо не съм му сторил и Бог ми е свидетел, че дълбоко скърбя за неговите мъки и страдания.
	И след като кралят се оправдал с тези думи, тримата се помирили и крал Марк ги поканил в замъка Тинтагил, ала сър Паломид отклонил молбата му и се отправил към кралството Логрис, а сър Кехидий казал, че ще се върне в Бретан.
	Сега да разкажем отново за сър Дагонет. Когато той и оръженосците му възседнали конете, помислили си, че овчарите са подучили оня луд да ги нареди така, та да им се смеят. И затова се върнали при пастирите и здравата ги наложили.
	Видял сър Тристан как бият хората, дето му давали да яде и да пие, втурнал се напред, хванал сър Дагонет за главата и го смъкнал наземи и той така се натъртил, че не можел да се помръдне. Сетне измъкнал меча от ръката му, спуснал се към един от оръженосците и му отрязал главата, а другият избягал. И след туй сър Тристан хукнал с меча в ръка като обезумял. Тогава сър Дагонет отишъл при крал Марк, разказал му какво се случило в гората и рекъл:
	— Затова внимавай, кралю Марк, и не ходи при онзи извор в гората, тъй като там има един гол безумец. И този безумец и аз безумният се бихме и той едва не ме уби.
	— Ах — рекъл крал Марк, — трябва да е бил сър Мато ле Брюн, който полудя, понеже изгуби своята дама. Откакто сър Гахерис го повали в двубой и му отне дамата, сър Мато обезумя, и знайте, че е твърде жалко, защото беше храбър рицар.



>>	Глава 19
#	Как се разнесъл слух, че сър Тристан е умрял, и как Хубавата Изолда искала да се убие

	Тогава сър Андред, който бил братовчед на сър Тристан, накарал една дама, своя възлюбена, да разпространи слух, че била при сър Тристан, когато той умрял. И тя отишла с тази измислица в двора на крал Марк и там разказала как уж го била погребала до един извор и как, преди да умре, той я помолил крал Марк да направи братовчед му, сър Андред, крал на Лион, чийто владетел бил сър Тристан. Всичко това сър Андред сторил, защото искал да си присвои земите на сър Тристан.
	И като чул крал Марк, че сър Тристан е мъртъв, плакал и дълбоко се наскърбил. Ала когато кралица Изолда научила тази вест, толкова се опечалила, че едва не изгубила разсъдъка си. И тъй, един ден тя решила да се самоубие и да не живее след смъртта на сър Тристан.
	И тогава Хубавата. Изолда тайно взела един меч, занесла го в градината си и там здраво го затъкнала до дръжката в стъблото на една слива на височина на гърдите си. И тъкмо щяла да се хвърли върху острието на меча и да се убие, видял я крал Марк как коленичи и я чул да казва:
	— Господи благи Иисусе Христе, смили се над мен, защото не мога да живея след смъртта на сър Тристан Лионски, който беше първата ми любов и ще бъде последната.
	При тези думи крал Марк се приближил и я прегърнал, а после взел меча, вдигнал я на ръце и я занесъл в една кула. И там наредил да я пазят и зорко да бдят над нея. Сетне тя дълго лежала болна и едва не умряла.
	А в туй време сър Тристан все тичал гол из гората с меч в ръка, додето най-подир стигнал до една отшелническа килия и там легнал и заспал. Тогава отшелникът му взел меча и сложил до него храна. И сър Тристан останал там десет дни, а после се върнал при говедарите.
	Имало в тези земи един великан на име Таулас и понеже се боял от сър Тристан, цели седем години не смеел да излиза от замъка си, а повечето време стоял в една здраво укрепена кула. И чул този Таулас слуховете, що се носели в двора на крал Марк, че сър Тристан бил умрял.
	Тогава този Таулас почнал всеки ден да излиза от замъка си. И случило се веднъж, че както скитал насам-натам, срещнал говедарите и седнал да си почине сред тях. В туй време минал оттам един корнуолски рицар на име сър Динант, който водел със себе си своята дама. И като го видял великанът, отдалечил се от говедарите и се скрил зад едно дърво, а рицарят спрял край близкия извор и слязъл от коня да си почине.
	Ала щом рицарят се навел да пие вода, великанът Таулас се втурнал между него и коня му и скочил на седлото. После се спуснал към сър Динант, сграбчил го за яката, вдигнал го пред себе си на коня и посегнал да му отсече главата. Тогава говедарите рекли на сър Тристан:
	— Помогни на онзи рицар.
	— Помогнете му вие — отвърнал сър Тристан.
	— Не смеем — рекли говедарите.
	Тогава сър Тристан съгледал меча на рицаря да лежи на земята, втурнал се към него, грабнал го и отсякъл главата на сър Таулас, а сетне пак се върнал при говедарите.



>>	Глава 20
#	Как крал Марк намерил сър Тристан гол и заповядал да го занесат в Тинтагил и как там една хрътка го познала

	Тогава рицарят взел главата на великана. Занесъл я на крал Марк и му разказал какво се случило в гората и как един гол мъж го спасил от свирепия великан Таулас.
	— Къде ви се случи всичко това? — запитал крал Марк.
	— При бистрия извор във вашата гора, дето се срещат мнозина странстващи рицари — отвърнал сър Динант. — Там е лудият.
	— Добре тогава — рекъл крал Марк. — Ще ида да видя този безумец.
	И тъй, подир ден-два крал Марк заповядал на своите рицари и ловци да се приготвят за лов и на следната сутрин потеглил със свитата си към гората.
	И когато кралят стигнал при извора, видял там наблизо да спи снажен гол мъж, а до него лежал меч. Тогава крал Марк изсвирил и затръбил с рога си и рицарите му дошли при него, а той им заповядал:
	— Вдигнете внимателно този рицар и го занесете в моя замък.
	И те вдигнали внимателно и грижливо сър Тристан, покрили го с плащовете си и го завели в Тинтагил, а там го измили и изкъпали и му дали топла храна, та накрая си възвърнал разсъдъка. Ала през цялото това време никой не познал сър Тристан и не се досетил кой е.
	И случило се един ден, че кралицата Хубавата Изолда чула за човека, дето скитал гол из гората, и че кралят го бил довел в двора си. Тогава Хубавата Изолда повикала дамата Брагуейн и рекла:
	— Ела с мен да идем и да видим този човек, когото съпругът ми е довел от гората вчера.
	И тъй, излезли те от покоите на кралицата и разпитали къде е болният. И един оръженосец им казал, че лежи в градината и си почива на слънце.
	И когато кралицата съгледала сър Тристан, не могла да го познае, ала все пак рекла на дамата Брагуейн:
	— Струва ми се, че и по-рано съм виждала този човек, и то неведнъж.
	А щом сър Тристан я зърнал, познал я тозчас. И тогава извърнал глава на другата страна и заплакал.
	По туй време кралицата винаги водела със себе си една малка хрътка, която сър Тристан й подарил, когато за пръв път дошла в Корнуол, и хрътката не се отделяла от нея, освен ако сър Тристан се намирал някъде близо до Хубавата Изолда. И тази хрътка била изпратена на сър Тристан от дъщерята на френския крал от голяма любов към него. И щом малката хрътка подушила сър Тристан, скочила връз него и започнала да ближе бузите и ушите му, а подир туй взела да скимти и да лае, да души ръцете и нозете му и навсякъде по тялото му, гдето можела да стигне.
	— Ах, господарко — рекла дамата Брагуейн на Хубавата Изолда, — ах, виждам, че това е моят господар сър Тристан.
	И тозчас Изолда паднала в несвяст и дълго лежала така. И когато се съвзела, проговорила и рекла:
	— Господарю мой сър Тристан, да бъде благословен Бог, че сте жив. Ала знам, че тази хрътка ще ви издаде, понеже никога не ще се отдели от вас. И знам, че щом моят съпруг, крал Марк, научи кой сте, ще ви прокуди от пределите на Корнуол или ще ви погуби. Заклевам ви, скъпи ми господарю, подчинете се на волята му, а сетне идете в двора на крал Артур, защото там ви почитат. А пък аз винаги когато мога, ще ви викам при себе си, а пожелаете ли, и сам можете да идвате при мен. И знайте, че по всяко време ще бъда готова да тръгна с вас и да живея бедно, както никоя кралица или благородна дама на света не е живяла.
	— О, господарко моя — рекъл сър Тристан, — вървете си, защото заради вашата любов изстрадах много мъка и печал.



>>	Глава 21
#	Как по искане на съветниците си крал Марк прокудил сър Тристан от Корнуол за срок от десет години

	Тогава кралицата си отишла, ала хрътката не щяла да се отдели от него. Скоро след туй минал оттам крал Марк и хрътката се хвърлила отгоре му и започнала да лае. И веднага сър Андред рекъл:
	— Сър, това е сър Тристан. Познах по хрътката.
	— Едва ли — рекъл кралят. — Не ми се вярва.
	Сетне кралят го запитал в името на честта му кой е и как се казва.
	— Кълна се в Бога — рекъл той, — името ми е сър Тристан Лионски. А сега нравете с мен каквото желаете.
	— Ах — рекъл кралят, — жалко, че разсъдъкът ви се възвърна.
	И тогава свикал васалите си, та да осъдят сър Тристан на смърт. Ала мнозина от васалите му не били съгласни с това, особено сенешалът сър Динас и сър Фергус. И тъй, по всеобщо решение сър Тристан бил прокуден от страната за срок от десет години и той се заклел над Библията пред краля и васалите, че ще се подчини. И така бил принуден да напусне Корнуол и много васали го изпроводили до кораба му и някои от тях били негови приятели, а други — негови врагове.
	И дошъл в туй време един рицар от двора на крал Артур, името му било сър Динадан*, и попитал къде е сър Тристан, тъй като идвал да търси тъкмо него. Тогава му го показали да язди в пълно въоръжение, поел на път за кораба.
	[* _Сър Динадан_ — този образ се явява във френските рицарски романи около 1230 г. и макар и рицар, притежава някои нетипични за идеалния рицар черти. Той е простодушен, жизнерадостен и хитър шегобиец. Проявява здрав практицизъм и не обича да излага живота си на опасност без причина. Според някои изследователи с тези свои качества той може да се смята като един вид предшественик на здравомислещия и простодушен Санчо Панса.]
	— Любезни рицарю — рекъл сър Динадан, — преди да заминете оттук, желая да влезете в двубой с мен.
	— На драго сърце — отвърнал сър Тристан, — стига тези лордове да ми разрешат.
	И тъй, васалите се съгласили, а двамата препуснали един срещу друг и сър Тристан повалил сър Динадан. Тогава той помолил сър Тристан да му разреши да се присъедини към дружината му.
	— Добре сте дошли — отвърнал сър Тристан.
	И тъй, яхнали те конете си и поели заедно към корабите. И когато сър Тристан бил готов да отплава, рекъл:
	— Предайте моите почитания на крал Марк и на всичките ми врагове и им кажете, че ще се върна, когато дойде денят. Добре бях възнаграден за това, че се сражавах със сър Мархаус и избавих цялото кралство от тежка дан. И добре бях възнаграден за старанията и усилията, които положих, за да доведа от Ирландия кралица Изолда, и за всички трудности по време на това пътешествие, за опасностите, на които се изложих по обратния път, за да освободя кралица Изолда от Замъка на сълзите; и добре бях възнаграден за това, че в двубой със сър Блеоберис защитих съпругата на сър Сегуарид; и добре бях възнаграден за това, че се сражавах за честта на крал Агуизанс, бащата на Хубавата Изолда, срещу сър Бламор де Ганис; и добре бях възнаграден за това, че повалих храбрия рицар сър Ламорак Уелски по настояване на крал Марк; и добре бях възнаграден за това, че се сражавах срещу Краля със стоте рицари и срещу краля на Северен Уелс, които щяха да покорят Корнуол, ала аз ги победих; и добре бях възнаграден за това, че убих могъщия великан Таулас, и за много други подвизи, които извърших за крал Марк, сега получих наградата си. И кажете на крал Марк, че мнозина благородни рицари на Кръглата маса пощадиха живота на неговите васали заради мен. Не получих заслужената награда и за това, че се сражавах със сър Паломид и избавих кралица Изолда от него, а тогава крал Марк каза пред всичките си васали, че ме чака по-добра награда.
	И с тези думи той отплавал.



>>	Глава 22
#	Как една девица търсела човек, който да помогне на сър Ланселот в битка срещу трийсет рицари, и как сър Тристан се сражавал с тях

	И като слезли най-подир на брега, недалеч от морето сър Тристан и сър Динадан срещнали сър Ектор де Марис и сър Борс де Ганис. И сър Ектор се бил със сър Динадан и го повалил с все коня. Тогава сър Тристан поискал да се сражава със сър Борс, ала сър Борс казал, че не желае да се бие с корнуолски рицар, защото корнуолските рицари не били смятани достойни за това звание. И всичко това се случило на един мост.
	Тогава дошли сър Блеоберис и сър Дриант и тозчас сър Блеоберис призовал на двубой сър Тристан. И сър Тристан го повалил. И като видял това, сър Борс де Ганис рекъл:
	— Не бях срещал до днес тъй храбър и мъжествен корнуолски рицар като рицаря, чийто кон има покривало, извезано с корони.
	Тогава сър Тристан и сър Динадан се разделили с тях и поели през една гора. И срещнали те случайно девица, която от любов към сър Ланселот търсела благородни рицари от двора на крал Артур, за да го избавят от гибел, тъй като поради коварството на кралица Морган Вълшебницата било нагласено така, че трийсет рицари да причакат и погубят сър Ланселот. Ала девицата знаела за този коварен кроеж и търсела благородни рицари, които да помогнат на сър Ланселот, защото същата тази нощ или на следния ден сър Ланселот щял да стигне там, дето тези трийсет рицари го чакали.
	И тази девица срещнала сър Борс, сър Ектор, сър Дриант и сър Блеоберис и им казала за коварството на Вълшебницата Морган, а те обещали, че ще бъдат близо до мястото, дето трийсетте рицари се готвели да погубят сър Ланселот, и рекли:
	— И ако го нападнат, ще се опитаме да го избавим.
	Сетне девицата си тръгнала и случайно срещнала сър Тристан и сър Динадан и им разказала за предателството, което чакало сър Ланселот.
	— Любезна девице — рекъл сър Тристан, — заведете ме на мястото, дето тези рицари ще срещнат сър Ланселот.
	Тогаз сър Динадан казал:
	— Какво смятате да правите? Не можем да се сражаваме срещу трийсет рицари! И трябва да знаете, че аз няма да участвам в тази битка. Да се бие срещу двама-трима рицари, е предостатъчно за всеки храбър мъж, ала да изляза срещу петнайсет рицари, не се наемам.
	— Срам и позор! — рекъл сър Тристан. — Изпълнете дълга си!
	— Тъй да бъде — рекъл сър Динадан. — Ала искам да ми дадете вашия щит, защото е корнуолски. И понеже корнуолските рицари са познати като страхливци, щом някой види щита ви, повече не ви закача.
	— Не — отвърнал сър Тристан, — няма да се разделя с щита си, той ми е скъп заради тази, която ми го даде. Ала едно ти обещавам, сър Динадан — ако не се закълнеш да останеш с мен, ще те убия още тук, защото от теб искам да се сражаваш само с един рицар. И ако нямаш смелост да се биеш, стой настрана и ни гледай.
	— Сър — отвърнал сър Динадан, — обещавам ви да гледам отстрани и да сторя каквото мога, за да се спася. Ала горко съжалявам, че се срещнах с вас.
	И скоро трийсетте рицари минали покрай четиримата рицари и ги видели, ала и самите те не останали незабелязани. И трийсетте рицари ги пуснали да продължат по пътя си, защото не искали да ги гневят, преди да се бият със сър Ланселот. А четиримата рицари пък ги пуснали да продължат по пътя си, защото искали да видят и разберат какво ще сторят със сър Ланселот.
	И тъй, трийсетте рицари отминали и срещнали сър Тристан и сър Динадан. И тогава сър Тристан им викнал на висок глас:
	— Ето, стои пред вас рицар, готов да защити в бой сър Ланселот.
	И убил двама с копието си и десет с меча.
	Сетне се намесил сър Динадан и се сражавал отлично, та от трийсетте рицари се спасили десет, ала и те избягали.
	В туй време сър Борс де Ганис и тримата му другари наблюдавали цялата битка и разбрали, че това е същият рицар, с когото се сражавали на моста. Тогава яхнали конете си и се приближили до сър Тристан, възхвалили го и му благодарили за смелите дела. И всички те настояли сър Тристан да иде да нощува при тях, ала той отказал. Подир туй четиримата рицари го помолили да им открие името си.
	— Любезни лордове — отвърнал сър Тристан, — не е дошло още времето да ви кажа името си.



>>	Глава 23
#	Как сър Тристан и сър Динадан стигнали до едно място за нощуване, дето трябвало да се бият с двама рицари

	Сетне сър Тристан и сър Динадан продължили по пътя си и не след дълго стигнали при овчарите и говедарите и ги попитали знаят ли наблизо място, дето може да нощуват или да се подслонят.
	— Благородни рицари — рекли говедарите, — има тук наблизо прекрасен замък, ала обичаят в него е такъв, че не дават подслон никому, ако преди това не се сражава с двама рицари — дори и да е сам, пак трябва да се сражава с двама. И щом стигнете там, тозчас ще излязат тези рицари насреща ви.
	— Хубав подслон! — рекъл сър Динадан. — Вие правете каквото искате, ала аз няма да нощувам там.
	— Срам и позор! — отвърнал сър Тристан. — Та вие не сте ли рицар на Кръглата маса? Рицарската ви чест не позволява да се откажете.
	— Знайте и още нещо — рекли говедарите. — Ако бъдете победени и надвити, няма да нощувате там, ако ли пък вие победите, ще намерите добър подслон.
	— Ах — рекъл сър Динадан, — сигурно са храбри рицари.
	И тъй, сър Динадан дълго отказвал да търси подслон там, ала най-подир сър Тристан го заклел в рицарската му чест и тогава двамата се запътили към замъка. И казано накратко, сър Тристан и сър Динадан повалили двамата рицари, влезли в замъка и били приети тъй щедро, че нищо не им липсвало.
	Ала тъкмо били свалили доспехите си и се готвели за веселие и отдих, сирели пред портите сър Паломид и сър Гахерис и поискали подслон според обичая на замъка.
	— Каква е тази работа? — рекъл сър Динадан. — Аз искам да си почина.
	— Така не може — отвърнал сър Тристан. — Длъжни сме да защитим обичая на този замък, тъй като победихме господарите му. Затова трябва да се приготвите за двубой.
	— Дяволът ме накара да тръгна с вас — рекъл сър Динадан.
	И тъй, те се въоръжили. И сър Гахерис се сражавал със сър Тристан и бил повален, а сър Паломид се сражавал със сър Динадан и го повалил, така че никой не взел връх и затова трябвало да си премерят силите и пешком. Ала сър Динадан отказал да се бие и рекъл, че много се е натъртил при падането. Тогава сър Тристан свалил шлема му и го помолил за подкрепа.
	— За нищо на света — отвърнал сър Динадан. — Твърде много рани получих неотдавна при битката с трийсетте рицари. А вие се държите като обезумял, като човек, дето е изгубил разсъдъка си и сам търси своята гибел. Проклинам часа, когато ви срещнах, защото няма сред цялото рицарство други такива безумци като сър Ланселот и вас, сър Тристан. И знайте, че веднъж попаднах в дружината на сър Ланселот и той ми създаде толкоз работа, та сетне три месеца не можах да стана от леглото. Бог да ме пази от такива рицари и особено от вас.
	— Щом е тъй, сам ще се бия и с двамата — рекъл сър Тристан.
	Сетне ги призовал да излязат насреща му и рекъл, че ще се бие с тях.
	Тогава сър Паломид и сър Гахерис препуснали напред и връхлетели върху им. И сър Динадан ударил един-два пъти сър Гахерис, а после се отдръпнал встрани.
	— Не може тъй — рекъл сър Паломид. — Позорно е двама рицари да се сражават срещу един.
	И той накарал сър Гахерис да стои настрана до онзи рицар, дето не желаел да се бие повече. Сетне двамата се хвърлили един срещу друг и дълго се били, додето най-подир сър Тристан удвоил ударите си и принудил сър Паломид да отстъпи три крачки назад. И по общо съгласие сър Гахерис и сър Динадан се втурнали помежду им и ги помирили.
	След туй сър Тристан ги поканил да пренощуват всички заедно. Ала сър Динадан отказал да нощува с тях в този замък и проклинал часа, в който ги е срещнал. Сетне си взел коня и доспехите и си отишъл.
	Тогава сър Тристан помолил господарите на замъка да му дадат някой слуга, който да им покаже къде да пренощуват, и като препуснал с него, настигнал сър Динадан. И на две мили оттам двамата намерили подслон при един добър човек в малък манастир и се настанили удобно.
	В туй време сър Борс, сър Блеоберис, сър Ектор и сър Дриант останали на мястото, дето сър Тристан се сражавал с трийсетте рицари. И привечер там дошъл сър Ланселот и те му предложили да нощуват при сър Колгреванс.



>>	Глава 24
#	Как сър Тристан се сражавал със сър Кей и със сър Саграмор Похотливи и как сър Гауейн избавил сър Тристан от коварството на Вълшебницата Морган

	Ала щом благородният рицар сър Ланселот чул за рицаря с корнуолския щит, тозчас разбрал, че не друг, а сър Тристан е сразил враговете му. И тогава сър Ланселот възхвалил сър Тристан и го нарекъл най-достойния воин на света.
	Имало по туй време в манастира един рицар на име Пелинор и той пожелал да узнае кой е сър Тристан и откъде идва, ала както и да разпитвал, нищо не научил. И като дошло утрото, сър Тристан напуснал манастира, а сър Динадан останал там, тъй като бил толкоз уморен и наранен, че не можел да язди. Тогава рицарят сър Пелинор рекъл на сър Динадан:
	— Щом не желаете да ми кажете кой е онзи рицар, ще тръгна след него и ще го принудя сам да ми открие името си или ще умре.
	— Пазете се, рицарю — рекъл сър Динадан, — защото, ако го догоните, ще има да се каете.
	И този рицар, сър Пелинор, препуснал подир сър Тристан и го предизвикал на двубой. Тогава сър Тристан го повалил от коня и го ранил в рамото, а сетне продължил по пътя си.
	На следния ден сър Тристан срещнал вестители и научил от тях, че бил обявен голям турнир между шотландския крал Карадос и краля на Северен Уелс при Замъка на девиците. И разпратени били вестители из цялата страна, за да съберат храбри рицари, и крал Карадос заръчал и поръчал да търсят сър Ланселот от Езерото, а кралят на Северен Уелс пък търсел най-вече сър Тристан Лионски. И като чул това, сър Тристан решил да участва в този турнир. Ала случило се, че по пътя срещнал сенешала сър Кей и сър Саграмор Похотливи. Тозчас сър Кей призовал сър Тристан на двубой, ала той му отказал, тъй като не искал да иде ранен или уморен на големия турнир при Замъка на девиците, а предпочитал да си отпочине и отдъхне. Тогава сър Кей викнал:
	— Корнуолски рицарю, сражавай се с мен или се предай като страхливец.
	Като чул това, сър Тристан се спуснал срещу него, готов за бой, ала сър Кей му обърнал гръб и отказал да се защищава. Разгневил се сър Тристан и рекъл:
	— И да се браниш, и да не се браниш, ще се бия с теб.
	Видял сър Кей, че няма друг изход, и се обърнал да го посрещне. И сър Тристан го повалил от коня, а сетне си тръгнал по пътя.
	Тогава сър Саграмор Похотливи препуснал подир сър Тристан и го предизвикал на двубой. И сър Тристан повалил сър Саграмор от коня и си продължил по пътя.
	Същия този ден срещнал една девица и тя му казала, че може да заслужи велика слава в бой със странстващия рицар, който вършел големи злини из целия тамошен край. И като чул това, сър Тристан с радост тръгнал с нея да търси слава. И яздил той с тази девица шест мили, а накрая срещнали сър Гауейн. И тозчас сър Гауейн познал, че девицата е от двора на кралица Морган Вълшебницата. И тогава се досетил, че е повела този рицар към някаква беда.
	— Любезни рицарю — рекъл сър Гауейн, — накъде сте тръгнали с тази девица?
	— Сър — отвърнал сър Тристан, — не знам къде отиваме, а вървя там, дето ме води тази девица.
	— Сър — рекъл сър Гауейн, — не бива да яздите с нея, защото тя и господарката й никога не са вършили добро, а само зло.
	И с тези думи сър Гауейн изтеглил меча си и рекъл:
	— Девице, ако не ми откриеш начаса по каква причина водиш този рицар със себе си, веднага ще умреш, тъй като ми е известно коварството на господарката ти, както и твоето.
	— Милост, сър Гауейн — рекла тя. — Ако пощадите живота ми, ще ви кажа.
	— Говори — рекъл сър Гауейн — и няма да умреш.
	— Сър — рекла тя, — моята господарка, кралица Морган Вълшебницата, нареди на трийсет дами да търсят и открият сър Ланселот или сър Тристан. И която от тези трийсет дами първа намери някой от тих, трябва да го примами и да го заведе в замъка на Морган Вълшебницата, като му каже, че го очакват славни подвизи. А там трийсет рицари чакат и дебнат в една кула да погубят тези двама рицари, сър Ланселот и сър Тристан.
	— Срам и позор! — викнал сър Гауейн. — Как може една кралица, сестра на крал и дъщеря на крал и кралица, да замисли и да си служи с такава коварна измама!



>>	Глава 25
#	Как сър Тристан и сър Гауейн отишли да се сражават с трийсетте рицари, ала те не посмели да излязат насреща им

	— Сър — рекъл сър Гауейн, — ще дойдете ли с мен да накажем тези рицари за подлостта им?
	— Сър — отвърнал сър Тристан, — да вървим, ако искате, и ще се уверите, че няма да ви изменя, защото неотдавна аз и един мой другар сразихме трийсет рицари от свитата на тази кралица. Дано Бог ни помогне да се покажем достойни.
	И тогава сър Гауейн и сър Тристан препуснали към замъка на Вълшебницата Морган, а сър Гауейн се досетил, че спътникът му сигурно е сър Тристан Лионски, защото бил чул как двама рицари надмогнали и убили трийсет рицари. И като стигнали пред замъка, сър Гауейн викнал с висок глас:
	— Кралице Морган, изпратете ни рицарите, на които сте заръчали да дебнат сър Ланселот и сър Тристан. Добре ми е известно коварството ви и навсякъде, отдето мина, хората ще узнаят за него. А вас, трийсет рицари, призовавам на бой, та да видим дали ще се осмелите да излезете от замъка.
	Тозчас кралицата и трийсетте рицари се обадили и рекли:
	— Сър Гауейн, виждаме, че добре знаеш какво правиш и какво говориш, тъй като Бог ни е свидетел, не за първи път се срещаме. А гордите думи, дето чухме от устата ти, ги изрече само защото до теб стои онзи храбър рицар, а мнозина от нас твърде добре познават силната му десница. Затова повярвай, сър Гауейн, не заради теб, а по-скоро заради него не ще посмеем да излезем от замъка, понеже отлично ни е известно кой е и какъв е рицарят с корнуолския щит.
	Тогава сър Гауейн и сър Тристан си тръгнали и яздили заедно ден-два, додето най-подир случайно срещнали сър Кей и сър Саграмор Похотливи. Зарадвали се те на сър Гауейн, а и той на тях, ала не знаели със сигурност кой е рицарят с корнуолския щит, а само се досещали.
	И не след дълго съгледали сър Брюнис Безмилостни да гони една дама, за да я убие, както бил посякъл и любимия й.
	— Стойте тук — рекъл сър Гауейн — и с нищо не се издавайте, ако искате да видите как ще накажа онзи недостоен рицар. Защото зърне ли ви, ще избяга, тъй като конят му е твърде добър.
	И с тези думи сър Гауейн се втурнал към сър Брюнис и рекъл:
	— Недостойни рицарю, остави тази дама и се бий с мен.
	Тогава сър Брюнис, като не видял никого освен сър Гауейн, затъкнал копието си и препуснал срещу него. И сър Брюнис повалил сър Гауейн на земята, а сетне двайсет пъти минал с коня си отгоре му, та да го погуби. И когато сър Тристан го видял да постъпва така злодейски, хвърлил се към него. Ала щом сър Брюнис съгледал рицаря с корнуолския щит, познал, че е сър Тристан, и побягнал, а сър Тристан препуснал подире му. И тъй като сър Брюнис Безмилостни имал твърде бърз кон, много се отдалечил, ала сър Тристан не преставал да го гони, понеже искал на всяка цена да му отмъсти за стореното.
	Най-подир, след дълга езда, видял бистър извор, та спрял край него да си почине и завързал коня си за едно дърво.



>>	Глава 26
#	Как дамата Брагуейн намерила сър Тристан заспал край един извор и как му предала писма от Хубавата Изолда

	Сетне си свалил шлема, измил си лицето и ръцете и заспал.
	Минала в туй време оттам една дама, която от много дни търсела сър Тристан надлъж и нашир из тези земи. Спряла се тя до извора и погледнала спящия рицар и макар да не познала самия сър Тристан, досетила се кой е по коня му, наричан Пасебрюл*. А този кон сър Тристан го имал от много години и додето той бродел обезумял из гората, сър Фергус се грижел за Пасебрюл. И тъй, тази дама, а тя била Брагуейн, седнала тихо и зачакала сър Тристан да се събуди. И като се събудил, поздравила го, а той отвърнал на поздрава й, защото двамата отдавна се познавали. После му разказала, че дълго го е търсила надлъж и нашир и че му носи писма от кралицата Хубавата Изолда. И тозчас сър Тристан ги прочел и трябва да знаете, че много се зарадвал, тъй като били пълни с тъжни жалби и молби. И тогава сър Тристан рекъл:
	[* _Пасебрюл_ — името на Тристановия кон означава „който минава през гъсти, влажни лесове“, като първият елемент „passe“ е от френски, а вторият „breuill“ — от келтски произход.]
	— Лейди Брагуейн, трябва да останете с мен, додето свърши турнирът при Замъка на девиците, а после ще отнесете писма и вести от мен.
	Сетне сър Тристан яхнал коня си и тръгнал да търси подслон за през нощта. Не след дълго срещнал един добър стар рицар и го помолил да нощува при него. Скоро при сър Тристан дошъл и Гувернал и като видял дамата, зарадвал се. Името на стария рицар било Пелон и той им разказал за големия турнир, който щял да стане при Замъка на девиците, и как сър Ланселот и още трийсет и двама рицари от неговия род си поръчали корнуолски щитове.
	И скоро дошъл при сър Пелон един човек и му съобщил, че сър Персид Блоазки се е върнал у дома. Тогава той сключил ръце и благодарил Богу за завръщането му, а сетне казал на сър Тристан, че от две години не бил виждал сина си сър Персид.
	— Сър — рекъл сър Тристан, — познавам добре сина ви като храбър рицар.
	И случило се така, че сър Тристан и сър Персид стигнали по едно и също време в дома на сър Пелон. Тогава двамата рицари свалили доспехите си и облекли леки одежди, а после се поздравили един другиго.
	И когато сър Персид разбрал, че сър Тристан е от Корнуол, казал, че е бил веднъж в онези земи, и рекъл:
	— И там се сражавах пред очите на крал Марк и случи се тогава, че повалих десет рицари, а после дойде сър Тристан Лионски, повали ме и ми взе дамата. И знайте, че никога няма да му простя това и ще го помия, додето не намеря начин да му отмъстя.
	— Е — рекъл сър Тристан, — сега разбирам, че ненавиждате сър Тристан. Ала как мислите, смятате ли, че той ще се уплаши от заканите ви?
	— Колкото за това — рекъл сър Персид, — знам, че сър Тристан е рицар благороден и по-храбър от мен, ала не ще му остана длъжен в боя.
	И както разговаряли те пред един прозорец в замъка, видели да минават много рицари, поели към мястото на турнира. И тогава сър Тристан забелязал снажен рицар на едър черен кон и с щит, покрит с черно платно.
	— Кой е онзи рицар с черния кои и черния щит? — запитал сър Тристан. — Изглежда храбър рицар.
	— Познавам го добре — отвърнал сър Персид, — защото е един от най-храбрите рицари на света.
	— Тогава трябва да е сър Ланселот — рекъл сър Тристан.
	— Не — рекъл сър Персид, — това е сър Паломид, непокръстеният рицар.



>>	Глава 27
#	Как сър Тристан бил повален от сър Паломид и как сър Ланселот победил двама рицари

	И тогава те видели много народ да приветства сър Паломид. И не след дълго дошъл при сър Пелон оръженосец и казал, че един рицар с черен щит повалил тринайсет рицари.
	— Любезни братко — рекъл сър Тристан, — хайде да се загърнем в плащове и да идем да наблюдаваме игрите.
	— Не — отвърнал сър Персид, — няма да идем там като някакви слуги, а ще излезем на кон като мъже и храбри рицари да се срещнем с враговете си.
	И те се въоръжили, яхнали коне, взели дълги копия и отишли там, дето много рицари си опитвали силите преди турнира. И щом сър Паломид видял сър Персид, пратил един оръженосец при него и му заръчал:
	— Иди при онзи рицар със зеления щит, на който е изобразен червеи лъв, и му кажи, че искам да се сражавам с него, и кажи му още, че името ми е сър Паломид.
	И когато сър Персид разбрал какво иска сър Паломид, приготвил се за бой и двамата връхлетели един срещу друг и сър Персид се озовал на земята.
	Тогава сър Тристан излязъл напред, за да отмъсти за него. Ала сър Паломид, който бил напълно готов за битката, видял това и го нападнал без предупреждение, когато още не бил затъкнал копието си, та с един удар го повалил през задницата на коня му. Тозчас скокнал сър Тристан на крака и бързо яхнал коня си, люто разгневен и засрамен от това падане. После сър Тристан пратил Гувернал при сър Паломид да го призове на двубой по негово искане.
	— Не — отвърнал сър Паломид, — днес няма да се сражавам с онзи рицар, тъй като го познавам по-добре, отколкото той си мисли. Ала ако е толкова разгневен, може да си отмъсти утре при Замъка на девиците, дето ще види и мен, и много други рицари.
	Дошъл в туй време сър Динадан и като видял разгневения сър Тристан, не пожелал да му се присмива, а само рекъл:
	— Виждате ли, ето доказателство, че колкото и да е храбър един мъж, може да го повалят, и колкото да е мъдър, може да сгреши, и че няма добър ездач, който никога да не е падал от коня.
	А сър Тристан бил люто разгневен и казал на сър Пелон и на сър Динадан:
	— Ще си отмъстя.
	И ето че, както разговаряли, минал край сър Тристан бавно и гордо на кон снажен рицар с черен щит.
	— Кой е този рицар? — попитал сър Тристан.
	— Познавам го добре — отвърнал сър Персид. — Казва се сър Бриант от Северен Уелс.
	А през туй време рицарят отминал и отишъл при другите рицари от Северен Уелс.
	Дошъл подир малко и сър Ланселот с щит, върху който бил изобразен гербът на Корнуол, и изпратил оръженосец при сър Бриант да го призове на двубой.
	— Тъй да бъде — рекъл сър Бриант, — щом ме предизвикват на двубой, ще сторя каквото мога.
	И тогава сър Ланселот тежко повалил сър Бриант от коня му. А сър Тристан се чудел кой е този рицар, дето носел корнуолски щит.
	— Който и да е той — рекъл сър Динадан, — сигурен съм, че е от рода на крал Бан, защото те са най-достойните и храбри рицари на света в честен и равен бой.
	Сетне дошли двама рицари от Северен Уелс, единият се казвал сър Хю Планински, а другият сър Мадок Планински, и настойчиво призовали сър Ланселот на двубой. И той не им отказал, а се приготвил за битка и с едно копие повалил и двамата през задниците на конете им. И после сър Ланселот си тръгнал.
	— Кълна се във Всемилостивия Вог — рекъл сър Тристан, — храбър рицар е онзи с корнуолския щит и язди по-добре от всеки, когото съм виждал до днес.
	Тогава кралят на Северен Уелс отишъл при сър Паломид и най-горещо го помолил заради него да се сражава с онзи рицар, дето посрамил толкоз северноуелски рицари.
	— Сър — отвърнал сър Паломид, — никак не ми се иска да се сражавам с този рицар поради това, че утре е големият турнир и трябва да бъда бодър за него.
	— Моля ви — рекъл кралят на Северен Уелс, — призовете го на двубой.
	— Сър — рекъл сър Паломид, — щом настоявате, ще се сражавам с него и ще призова този рицар на двубой, ала често съм виждал хора да си отиват победени, след като сами са предизвикали двубоя.



>>	Глава 28
#	Как сър Ланселот се сражавал със сър Паломид и го победил и как после бил нападнат от дванайсет рицари

	Тогава сър Паломид изпратил оръженосец при сър Ланселот да го призове на двубой.
	— Любезни приятелю — рекъл сър Ланселот, — кажи ми името на господаря си.
	— Сър — отговорил оръженосецът, — господарят ми е храбрият рицар сър Паломид.
	— В добър час си дошъл — рекъл сър Ланселот, — понеже от седем години насам не съм срещал друг рицар, с когото тъй много бих желал да премеря сили.
	И тогава двамата рицари се приготвили за бой и взели тежки копия.
	— Ще видите, че сър Паломид не ще се посрами — рекъл сър Динадан.
	— И тъй да е — отвърнал сър Тристан, — ала съм сигурен, че рицарят с корнуолския щит ще го победи.
	— Не ми се вярва — рекъл сър Динадан.
	А рицарите пришпорили конете си, затъкнали копия и връхлетели един връз друг. И сър Паломид счупил копието си о сър Ланселот, ала той дори не се олюлял. А сър Ланселот му нанесъл такъв могъщ удар, че седлото се изхлузило от гърба на коня, а копието пронизало щита и ризницата, та ако сър Паломид не бил паднал, щял да бъде убит.
	— Какво ще кажете сега? — запитал сър Тристан. — Още по ездата им познах, че сър Паломид ще бъде повален.
	И тозчас сър Ланселот си тръгнал оттам и отишъл при един извор да пие вода и да си почине, ала рицарите от Северен Уелс видели накъде се отправил. И тогава дванайсет рицари го проследили с намерение да му сторят зло, та да не може на следния ден да спечели победата на турнира при Замъка на девиците.
	И тъй, те ненадейно се втурнали към сър Ланселот, а той едва успял да си сложи шлема и да яхне коня, преди да го нападнат. Тогаз сър Ланселот грабнал копието си, спуснал се срещу тях и убил един рицар, счупвайки копието си о тялото му. Сетне изтеглил меч и взел да сече наляво и надясно, та с няколко удара убил още трима рицари, а всички останали ранил тежко.
	Така се спасил сър Ланселот от враговете си от Северен Уелс. После поел отново на път и скоро стигнал при един свой другар, дето пренощувал. И през първия ден на турнира не пожелал да се сражава поради голямата си умора, а стоял с крал Артур под високия сенник и гледал кой ще се прояви най-достойно в боя. И тъй, през този първи ден сър Ланселот стоял при крал Артур и не взел участие в турнира.



>>	Глава 29
#	Как се проявил сър Тристан през първия ден от турнира и как заслужил наградата

	Сега да се върнем при сър Тристан, който заповядал на слугата си Гувернал да му намери черен щит без никакъв знак. И тъй, сър Персид и сър Тристан се сбогували с домакина си, сър Пелон, и рано-рано поели за турнира. И като стигнали там, присъединили се към хората на шотландския крал Карадос.
	И скоро рицарите се събрали пред замъка — и от тези на краля на Северен Уелс, и от тези на крал Карадос — и започнало голямо сражение, та едни нападали, други се отбранявали из цялото поле. Сетне в боя се хвърлили сър Персид и сър Тристан и се сражавали тъй храбро, че успели да отблъснат краля на Северен Уелс.
	Тогава към войнството на Северен Уелс се присъединили сър Блеоберис де Ганис и сър Гахерис, и сър Персид бил повален от седлото и едва не загинал, тъй като четирийсет конници минали през него. И сър Блеоберис извършил големи бойни подвизи, а сър Гахерис не останал по-назад.
	Когато сър Тристан видял бойните им подвизи, зачудил се кои ли са тези рицари. И помислил си той също, че е позор да постъпват така със сър Персид. Сетне грабнал тежко копие в ръка, препуснал към сър Гахерис и го повалил от коня. Разгневил се тогава сър Блеоберис, грабнал копие и се втурнал яростно към сър Тристан, ала той връхлетял насреща му и го повалил от коня.
	Видял всичко това Краля със стоте рицари и се ядосал, та довел конете на сър Блеоберис и на сър Гахерис и се започнала люта схватка. И сър Тристан непрекъснато нападал, а сър Блеоберис с мъка се отбранявал. Сетне дошъл сър Динадан и се спуснал срещу сър Тристан, ала сър Тристан така го ударил с меча си, че той изгубил свяст на седлото. После сър Динадан отишъл при сър Тристан и му рекъл:
	— Сър, познавам ви по-добре, отколкото си мислите, и затова ви се вричам, че никога вече няма да влизам в бой с вас, и обещавам ви също, че вашият меч никога вече няма да се докосне до шлема ми.
	В туй време сър Блеоберис пак нападнал и сър Тристан му нанесъл такъв удар, че той обронил глава. И тозчас сър Тристан го хванал здраво за шлема и го смъкнал в краката на коня му.
	Тогава крал Артур изсвирил с рог и дал знак на рицарите да прекратят боя. И сър Тристан се прибрал в шатъра си, а сър Динадан отишъл с него. И сър Персид, и крал Артур, и кралете на двете войнства се чудели кой е този рицар с черния щит. И мнозина изказали предположения, а някои го познали, ала си замълчали и нищо не рекли. И тъй, през първия ден крал Артур и всички крале и лордове присъдили наградата на сър Тристан. Ала те не знаели името му и го наричали Рицаря с черния щит.



>>	Глава 30
#	Как сър Тристан решил да се сражава против дружината на крал Артур, защото узнал, че сър Паломид ще се бие на тяхна страна

	На сутринта сър Паломид напуснал войнството на краля на Северен Уелс и се присъединил към дружината на крал Артур, в която били кралят на Шотландия, кралят на Ирландия и роднините на сър Ланселот и на сър Гауейн. И изпратил сър Паломид при сър Тристан девицата, която го търсила в гората, когато бил обезумял, и девицата запитала сър Тристан кой е и как му е името.
	— Колкото за това — отвърнал сър Тристан, — кажете на сър Паломид, че няма да го научи, додето не счупя две копия о него. Ала нека знае, че аз съм рицарят, когото той повали от коня в навечерието на турнира, и му кажете, че на която страна се бие той, аз ще се бия на противната.
	— Сър — рекла девицата, — трябва да знаете, че сър Паломид ще се бие на страната на крал Артур, дето ще бъдат най-благородните рицари на света.
	— Кълна се в Бога — рекъл сър Тристан, — щом сър Паломид е на страната на крал Артур, аз пък ще се бия на страната на краля на Северен Уелс, макар инак никога да не бих сторил това.
	И тъй, когато дошъл крал Артур, свикали с рог рицарите. И тогава се започнало голямо сражение. И най-напред крал Карадос влязъл в двубой с Краля със стоте рицари и бил повален, та битката станала още по-люта. Сетне рицарите на крал Артур отблъснали рицарите на краля на Северен Уелс.
	Тогава влязъл в боя сър Тристан и се сражавал тъй яростно и смело, че никой не можел да му устои, и дълго се бил така. Най-после сър Тристан се хвърлил между хората на крал Бан и там го нападнали сър Борс де Ганис и сър Ектор де Марис, и сър Бламор де Ганис, и много други рицари. Сър Тристан сечал наляво и надясно и всички лордове и дами се възхищавали от храбростта му.
	Ала най-подир сър Тристан щял да бъде победен, ако не се бил намесил Краля със стоте рицари. Втурнал се той с дружината си и спасил сър Тристан, като го извел от кръга на рицарите, които носели корнуолски щитове.
	После сър Тристан видял малко по-настрана дружина от четирийсет рицари, предвождана от сенешала сър Кей. Тогава сър Тристан се втурнал сред тях и повалил сър Кей от коня, а сетне се разправил и с останалите рицари като хрътка със зайци.
	В туй време сър Ланселот намерил един рицар да лежи тежко ранен в главата.
	— Сър — рекъл сър Ланселот, — кой ви рани така тежко?
	— Сър — отвърнал онзи, — стори го един рицар с черен щит. И знайте, че проклинам часа, в който го срещнах, защото той е дявол, а не човек.
	Тогава сър Ланселот се разделил с него, твърдо решен да се бие със сър Тристан. Яхнал коня си и тръгнал с меч в ръка да го търси и скоро го видял как връхлита ту тук, ту там и с почти всеки удар поваля по един рицар.
	— Господи помилуй — викнал кралят. — Откак нося оръжие, не съм виждал рицар да върши такива бойни подвизи.
	— Ако аз сега с пресни сили нападна този рицар — рекъл сър Ланселот, — ще бъде позор за мен.
	И прибрал меча си.
	Тогаз Краля със стоте рицари и още сто рицари от Северен Уелс нападнали двайсет рицари от рода на сър Ланселот, ала тези двайсет рицари се сражавали храбро като диви глигани и ни един не изоставял другаря си. И когато сър Тристан видял мъжеството им, смаял се от техните подвизи, защото разбрал по начина им на борба и по сдружеността им, че по-скоро са готови да умрат, нежели да отстъпят в сражението.
	— Иисусе Христе! — възкликнал сър Тристан. — Храбър и достоен воин е онзи, що има в рода си такива благородни рицари, и най-благороден мъж е човекът, който ги предвожда.
	И като говорел така, имал предвид сър Ланселот от Езерото.
	И тъй, дълго ги наблюдавал сър Тристан и най-подир решил, че е позорно двеста рицари да нападат двайсет. Тогава отишъл при Краля със стоте рицари и рекъл:
	— Сър, престанете да се биете с тези двайсет рицари, защото така слава няма да спечелите — вие сте толкоз много, а те са малцина. И трябва да знаете, че те няма да напуснат полесражението — това виждам по делата и вида им, та няма да се прославите, дори да ги избиете. Затуй престанете да се биете с тях, инак аз за своя чест и слава ще ида при тези двайсет рицари и ще им помогна с всички сили и мощ.
	— Не — отвърнал Краля със стоте рицари, — няма да сторите това. И тъй като се убедих във вашето мъжество и благородство, заради вас ще оттегля рицарите си, защото храбрият рицар обича храбреца и които си приличат, се привличат.



>>	Глава 31
#	Как сър Тристан намерил сър Паломид до един извор и как го завел там, дето нощувал

	И с тези думи Краля със стоте рицари оттеглил хората си.
	През цялото това време, пък и от по-рано, сър Ланселот наблюдавал сър Тристан с единственото намерение да се сдружи с него. Ала ненадейно сър Тристан, сър Динадан и слугата му Гувернал препуснали към гората и никой не видял къде отишли.
	Тогава крал Артур изсвирил с рог за прекратяване на боя и отредил наградата на краля на Северен Уелс, тъй като сър Тристан се сражавал на негова страна.
	А сър Ланселот препускал насам-натам, разярен като лъв, който е изпуснал плячката си, понеже не могъл да намери сър Тристан. После се върнал при крал Артур.
	И из цялото поле се чували едни и същи думи, които вятърът разнасял на две мили надалеч, тъй като всички лордове и дами викали:
	— Рицаря с черния щит е победител!
	— Уви! — рекъл крал Артур. — Къде изчезна този рицар? Срам и позор е за всички вас да го оставите да се измъкне незабелязано, вместо с любезни и учтиви думи да го доведете при мен в Замъка на девиците.
	Сетне благородният крал Артур отишъл при своите рицари да ги утеши доколкото може и им рекъл:
	— Добри ми приятели, не унивайте, макар че днес ви отнеха победата.
	И мнозина били тежко ранени и посечени, а мнозина се спасили невредими, та крал Артур рекъл:
	— Приятели мои, не падайте духом, защото утре ще се бия заедно с вас и ще отмъстя на враговете ви.
	И тъй, тази нощ крал Артур и рицарите му си починали.
	А додето траел турнирът, девицата, която Хубавата Изолда пратила да търси сър Тристан, не се отделяла от кралица Гуиневир. И кралицата все я питала защо е дошла в тази страна.
	— Господарко — отвръщала тя, — изпрати ме моята господарка Хубавата Изолда с единствената заръка да разбера как сте.
	И за нищо на света не искала да разкрие на кралицата, че е дошла заради сър Тристан.
	И тъй, дамата Брагуейн се простила с кралицата и тръгнала подир сър Тристан. И както яздела из гората, чула силни викове. Тогава изпратила слугата си да разбере какъв е този шум.
	И той поел през гората и скоро стигнал до един извор, а там намерил, вързан за вековно дърво, рицар, който викал като обезумял, а край него се виждали конят и доспехите му. И щом съгледал той оръженосеца, напрегнал мишци и се освободил, а сетне грабнал меч и хукнал към него, за да го убие.
	Тозчас оръженосецът пришпорил коня си и с все сила препуснал към дамата Брагуейн и й казал какво му се е случило. Тогава тя отишла в шатъра на сър Тристан и му разправила за приключението в гората.
	— Уви — рекъл сър Тристан, — кълна се в живота си, че някой благороден рицар е изпаднал в беда.
	И с тези думи сър Тристан се качил на коня, взел меча си и тръгнал нататък. И като наближил извора, чул как рицарят стене и говори:
	— О, аз, злочестият рицар сър Паломид, какво зло ме сполетя! Опозориха ме сър Борс и сър Ектор с коварство и измама! Горко ми, защо живея!
	После взел меча си в ръце и започнал да нрави разни чудновати знаци и фигури, а подир туй в яростта си запратил меча в извора. Сетне сър Паломид заридал и закършил ръце, а накрая, обезумял от скръб, хвърлил се по лице в извора и затърсил меча си.
	Видял това сър Тристан, втурнал се към сър Паломид и го хванал здраво с ръце.
	— Кой си ти, дето ме държиш така? — запитал Паломид.
	— Аз съм човек от тази гора и не ти желая злото.
	— Уви — рекъл сър Паломид, — нивга не мога да спечеля слава там, дето е сър Тристан, понеже дойде ли той, славата остава нему. Ако ли пък го няма, най-често на мен ми присъждат наградата, освен ако срещу ми не се сражава сър Ланселот или сър Ламорак. — И сър Паломид прибавил: — Сър Тристан ме победи веднъж в Ирландия, веднъж в Корнуол и още много пъти на други места.
	— А какво бихте сторили, ако срещнете сър Тристан? — попитал сър Тристан.
	— Бих се сражавал с него, за да ми олекне на сърцето — отвърнал сър Паломид. — Макар че, да ви кажа право, сър Тристан е най-благородният рицар на света днес.
	— А сега какво смятате да правите? — запитал сър Тристан. — Искате ли да дойдете да нощувате при мен?
	— Не — отвърнал той. — Ще ида при Краля със стоте рицари, защото той ме избави от сър Борс де Ганис и сър Ектор, инак те щяха подло да ме убият.
	Ала сър Тристан го поканил тъй любезно, че сър Паломид тръгнал с него към шатъра му.
	А Гувернал препуснал напред и заръчал на дамата Брагуейн да си иде в своя шатър и рекъл:
	— А на сър Персид кажете да не го гневи по никакъв начин.
	И тъй, яздили те, додето стигнали шатъра на сър Тристан, и там сър Паломид бил посрещнат най-гостоприемно. Ала както и да разпитвал, сър Паломид не узнал кой е сър Тристан. И като вечеряли, двамата рицари легнали да нощуват и сър Тристан поради голямата си умора спал непробудно до сутринта.
	Ала сър Паломид не могъл да спи от преголяма мъка и призори тайно яхнал коня си и се запътил към шатрите на сър Гахерис и сър Саграмор Похотливи, понеже тримата били другари в началото на турнира.
	И тъй, на сутринта кралят свикал с рог рицарите за третия ден на турнира.



>>	Глава 32
#	Как сър Тристан повалил сър Паломид и как се сражавал с крал Артур, и за други подвизи

	И най-напред кралят на Северен Уелс и Краля със стоте рицари излезли срещу крал Карадос и ирландския крал и Краля със стоте рицари повалил крал Карадос, а кралят на Северен Уелс повалил ирландския крал.
	Тогава дошъл сър Паломид и с появата си предизвикал голям смут, тъй като всички го познали по щита му на бели и черни ивици. Сетне дошъл и крал Артур и двамата заедно извършили велики бойни подвизи и победили краля на Северен Уелс и Краля със стоте рицари.
	После пристигнал сър Тристан с черния си щит и тозчас влязъл в двубой със сър Паломид. И с мощен удар сър Тристан преметнал сър Паломид през задницата на коня му. Тогаз крал Артур викнал:
	— Рицарю с черния щит, приготви се за бой с мен.
	Ала по същия начин сър Тристан преметнал и крал Артур.
	Тогава рицарите на крал Артур помогнали нему и на сър Паломид да яхнат отново конете си. Сетне крал Артур с разярено сърце грабнал копие в ръка и със страничен удар повалил сър Тристан от коня. И без да се бави, сър Паломид препуснал към сър Тристан и искал да го прегази, както бил на земята. Ала сър Тристан го забелязал, отстъпил на една страна, а сетне яростно го хванал за ръката и го смъкнал от коня.
	Тогава сър Паломид пъргаво се изправил и двамата се втурнали с все сила един към друг с изтеглени мечове и много крале, кралици и лордове стояли и ги гледали. И най-подир сър Тристан нанесъл три мощни удара по шлема на сър Паломид и при всеки удар викал:
	— Това да ви е за сър Тристан!
	И от тези удари сър Паломид рухнал на земята.
	Сетне дошъл Краля със стоте рицари и довел кон на сър Тристан и той бързо го яхнал. В туй време сър Паломид също се качил на кон и яростно се хвърлил срещу сър Тристан със затъкнато копие, а после замахнал да го посече с меча си. Ала сър Тристан избягнал копието му, хванал го с двете си ръце за врата, вдигнал го от седлото и тъй го носил пред себе си цели десет хвърлея копие, а подир туй пред погледите на всички го пуснал да падне.
	След това сър Тристан видял крал Артур да препуска към него с гол меч в ръка и се втурнал напред с насочено копие, ала крал Артур смело го изчакал да наближи и с меча си разсякъл на две копието му. Тогава сър Тристан се стъписал и крал Артур му нанесъл три-четири удара, преди той да успее да се съвземе. Най-подир сър Тристан изтеглил меча си и двамата се вкопчили в люта схватка, та другите рицари се отдръпнали да им сторят място.
	После сър Тристан препускал насам-нататък и извършил големи подвизи — този ден сър Тристан повалил единайсет храбри рицари от рода на крал Бан, а той бил от една кръв със сър Ланселот, та всички се смаяли от делата му и прославяли Рицаря с черния щит.



>>	Глава 33
#	Как сър Ланселот ранил сър Тристан и как после сър Тристан повалил сър Паломид

	И глъчката била тъй силна, че достигнала до ушите на сър Ланселот. Тогава той грабнал тежко копие в ръка, препуснал напред и се провикнал:
	— Рицарю с черния щит, приготви се за бой с мен!
	Като чул тези думи, сър Тристан взел копие в ръка, а сетне двамата навели глави и връхлетели един връз друг с гръм и трясък. И при сблъсъка копието на сър Тристан се строшило, а сър Ланселот, за зла участ, нанесъл тежка, почти смъртоносна рана е ребрата на сър Тристан. Ала въпреки всичко сър Тристан не паднал от седлото и копието се прекършило. Тогава, както бил ранен, сър Тристан изтеглил меча си, спуснал се върху сър Ланселот и го ударил три пъти по шлема, та от метала изскочили искри, а сър Ланселот навел глава ниско над предния лък на седлото.
	Сетне сър Тристан напуснал полесражението, тъй като бил тежко ранен и мислел, че ще умре. А сър Динадан го съгледал и го последвал в гората.
	Сър Ланселот пък останал там и извършил чудни подвизи.
	Когато сър Тристан стигнал до гората, влязъл от коня, свалил доспехите си и измил раната. И като видял сър Динадан колко е дълбока, помислил, че сър Тристан ще умре.
	— Не бой се, Динадане — рекъл му той, — защото сърцето ми не е засегнато и с божията помощ скоро ще оздравея от тази рана.
	В туй време сър Динадан забелязал, че през гората право към тях язди сър Паломид. И като го зърнал, сър Тристан начаса разбрал, че сър Паломид идва да го погуби. А сър Динадан го предупредил за злото и му рекъл:
	— Сър Тристан, господарю мой, вие сте тъй тежко ранен, че не бива да се сражавате с него, затова аз ще го пресрещна и ще сторя каквото мога. Ако бъда убит, помолете се за душата ми. А през туй време вие се оттеглете и идете в замъка или в гората, дето той няма да ви намери.
	Тогава сър Тристан се усмихнал и рекъл:
	— Благодаря ви, сър Динадан, за загрижеността, ала ще видите, че мога да се справя с него. — И той бързо се въоръжил, яхнал коня си, взел тежко копие в ръка и рекъл на сър Динадан: — Сбогом! — И без да бърза, поел към сър Паломид.
	Като ги видял, сър Паломид се престорил, че уж оправя сбруята на коня си, ала постъпил така, защото изчаквал сър Гахерис, който идел след него. И когато той дошъл, двамата се запътили към сър Тристан.
	Тогава сър Тристан изпратил оръженосеца си да призове сър Паломид на двубой с него. И ако той повалял сър Паломид, нямало да му стори нищо повече, а ако станело така, че сър Паломид го повали, бил готов по негово желание да се бие до смърт.
	Така се и споразумели. И тъй, срещнали се двамата и сър Тристан повалил сър Паломид и той рухнал на земята така тежко, че останал да лежи неподвижен като мъртвец. После сър Тристан се втурнал към сър Гахерис, ала той отказал да влезе в двубой с него. Тогава, без да го пита повече, сър Тристан го повалил през задницата на коня му и той рухнал като мъртъв на земята.
	Сетне сър Тристан поел по пътя си и оставил оръженосеца на сър Персид да пази в шатрите, а сам той и сър Динадан се отправили към дома на един стар рицар, за да пренощуват там. А този стар рицар имал петима синове на турнира и молел Бога да се върнат живи и здрави у дома. Ала, както разказва френската книга, и петимата се върнали у дома с тежки рани.
	И тъй, след като сър Тристан отишъл в гората, сър Ланселот продължил да се сражава все така свирено, като безумец, на когото не е мил животът, а трябва да знаете, че мнозина благородни рицари се били срещу него. И когато крал Артур видял чудните подвизи на сър Ланселот, въоръжил се и излязъл на полесражението да му помогне и мнозина други рицари тръгнали с него. И за да завършим накратко разказа, най-подир кралят на Северен Уелс: и Краля със стоте рицари били победени. И тъй като сър Ланселот издържал докрай и останал последен на коня си, наградата била отредена нему.
	Ала въпреки всички молби на краля, кралицата и рицарите сър Ланселот отказал да приеме наградата и когато се разнесъл викът на вестителите: „Сър Ланселот, сър Ланселот е победител!“, той ги накарал да провъзгласят: „Сър Тристан е победител, защото пръв започна и издържа докрай и първия, и втория, и третия ден.“



>>	Глава 34
#	Как наградата за трития ден била присъдена на сър Ланселот и как той я отстъпил на сър Тристан

	И тогава хората от всички съсловия и звания, от най-висшите до най-низшите, хвалили сър Ланселот за честта, която оказал на сър Тристан, и за тази постъпка той се прославил повече, отколкото ако бил надмогнал петстотин рицари. И заради това негово благородство всички, най-напред по-висшите и по-низшите съсловия, а сетне и простият народ, викнали в един глас: „Сър Ланселот е победител, каквото и да казва.“
	Тогава сър Ланселот се разгневил И смутил и начаса отишъл при крал Артур.
	— Уви! — рекъл кралят. — Всички сме опечалени, че сър Тристан ни напусна по този начин. Защото, кълна се в Бога, той е един от най-благородните рицари, които съм виждал да държат копие и меч в ръка, и е тъй великодушен в боя. Добре видях как трижди удари сър Паломид по шлема, та съвсем го разтроши, и рече: „Този удар е за сър Тристан.“ И трижди повтори същото.
	Сетне крал Артур, сър Ланселот и сър Додинас Свирепи яхнали конете си и тръгнали да търсят сър Тристан. И сър Персид казал на крал Артур къде са шатрите на сър Тристан. Ала като стигнали тримата там, сър Тристан и сър Динадан ги нямало. Тогава крал Артур и сър Ланселот се наскърбили и се върнали в Замъка на девиците, горко опечалени заради раните на сър Тристан и от неочакваното му заминаване.
	— Бог да ми е свидетел — рекъл крал Артур, — по ми е мъчно, че не мога да го намеря, нежели за всички рани, които моите рицари получиха в този турнир.
	Не след дълго дошъл сър Гахерис и разказал на крал Артур как сър Тристан повалил сър Паломид и че двубоят започнал по настояване на самия сър Паломид.
	— Уви — рекъл крал Артур, — твърде позорно е постъпил сър Паломид, тъй като сър Тристан бе люто ранен. Сега всички ние, крале и рицари, и всички достойни мъже трябва да заявим, че сър Тристан е благороден рицар и един от най-храбрите, които съм срещал през живота си. Защото искам всинца да знаете, че не съм виждал друг рицар да се бие с такава чудна мощ, с каквато се би той през тези три дни, понеже пръв започна битката и издържа най-дълго, освен в последния ден. И макар да бе ранен, това стана в мъжествен двубой между двама благородни рицари, а когато двама благородни мъже се срещнат, един от тях трябва да бъде победен, както повели Бог.
	— Колкото до мен — рекъл сър Ланселот, — дори да изгубя всички земи, що ми е оставил баща ми, не бих сторил зло на сър Тристан, ако го бях познал тогава, ала го раних, защото не видях щита му. Ако бях видял черния му щит, нямаше да се сражавам с него поради много причини, ала най-вече защото неотдавна той стори за мен всичко, каквото един рицар може да стори за друг, и това е добре известно, тъй като сър Тристан срази трийсет рицари без ничия помощ освен на сър Динадан. И едно обещавам — сър Паломид горко ще се кае, че по най-недостоен начин е преследвал този рицар, когото аз за зла чест раних.
	И тъй сър Ланселот възхвалил най-високо сър Тристан.
	Сетне крал Артур уредил голямо увеселение за всички, които желаели да го почетат. И нека тук да оставим крал Артур и да разкажем за сър Паломид, който, след като бил повален от сър Тристан, едва не изгубил разсъдъка си от злоба към него и тръгнал наслуки подире му. И като стигнал до една река, в безумната си ярост опитал се да я прескочи с коня си, ала копитата на животното се подхлъзнали и то паднало в реката. Тогава сър Паломид се уплашил, че може да се удави, пуснал юздите и изплувал на брега, а коня си оставил да се спасява както може.



>>	Глава 35
#	Как сър Паломид стигнал в замъка, дето бил сър Тристан, и как сър Ланселот и десет рицари тръгнали да търсят сър Тристан

	И като излязъл от водата, свалил доспехите си, седнал на брега и заридал и заплакал като обезумял. Тогаз край сър Паломид минала една девица, изпратена от сър Гауейн и брат му при сър Мордред, който лежал болен в дома на стария рицар, дето бил и сър Тристан, защото, както се разказва във френската книга, сър Персид бил ранил сър Мордред десет дни по-рано. И ако не били сър Гауейн и брат му, сър Персид щял да убие сър Мордред. И тъй, девицата спряла до сър Паломид и те си разменили няколко думи, неприятни и за двама им. Сетне девицата продължила по пътя си, додето най-подир стигнала до дома на стария рицар и там му разказала, че случайно срещнала най-безумния рицар, когото била виждала през живота си.
	— Какъв знак имаше на щита му? — запитал сър Тристан.
	— Беше на черни и бели черти — рекла девицата.
	— Аха — рекъл сър Тристан, — това е бил храбрият рицар сър Паломид. Познавам го добре, защото е един от най-славните рицари в кралството.
	Тогава старият рицар яхнал един жребец и отишъл да търси сър Паломид и като го намерил, довел го в имението си. И сър Тристан познал сър Паломид, ала нищо не рекъл. По туй време сър Тристан вече не лежал на постеля и раните му били заздравели. И колкото пъти сър Паломид видел сър Тристан, гледал го някак озадачено и все му се струвало, че го е виждал и по-рано. И все повтарял той на сър Динадан:
	— Ако някога срещна сър Тристан, не ще се отърве жив от ръцете ми.
	— Чудя се — отвърнал сър Динадан, — че така се хвалите зад гърба на сър Тристан. Неотдавна той ви беше в ръцете и вие бяхте в неговите — защо не го задържахте тогава? Аз самият два-три пъти видях как се опозорихте в бой със сър Тристан.
	Тогава сър Паломид се засрамил.
	Нека сега да ги оставим за малко в стария замък на стария рицар сър Дарас и да разкажем за крал Артур, който рекъл на сър Ланселот:
	— Ако не бяхте вие, нямаше да изгубим сър Тристан, защото той беше тук, додето вие излязохте да се сражавате с него, ала срещата ви бе в лош час.
	— Господарю Артур — отвърнал Ланселот, — вие ме обвинявате, че съм причина, дето той си отиде. Ала Бог ми е свидетел — това се случи против волята ми. И знайте, че когато мъже се срещат в лют бой, случва се да ранят не само врагове, но и приятели. И, господарю, трябва да разберете, че сър Тристан е воин, когото не искам да оскърбя, понеже той е сторил за мен повече, отколкото аз съм сторил досега за него. — После сър Ланселот накарал да донесат една Библия и рекъл: — Ето тук сме десет рицари и всички се заклеваме над тази Библия, че цяла година няма да прекараме две нощи на едно и също място, додето не намерим сър Тристан. А колкото за мен, заклевам ви се над тази Библия, че доброволно или насила ще го доведа във вашия двор или ще умра.
	И имената на тези десет рицари, които се заели да го търсят, били както следва: на първо място сър Ланселот, после сър Ектор де Марис, сър Борс де Ганис, сър Блеоберис, сър Бламор де Ганис, сър Лукан Иконома, сър Юуейн, сър Галихуд, Лионел и Галиходин.
	И тъй, тези десет благородни рицари потеглили от двора на крал Артур и яздили заедно, додето стигнали един кръстопът, който водел в четири посоки. И там дружината им се разделила на четири групи и всички тръгнали да търсят сър Тристан.
	И ето че, както яздел, сър Ланселот случайно срещнал дамата Брагуейн, която била изпратена в тези земи да търси сър Тристан, и тя препускала толкоз бързо, колкото сили имало кончето й. Като я срещнал, сър Ланселот я запитал защо препуска така.
	— Ах, благородни рицарю — рекла дамата Брагуейн, — бягам да се спася, защото сър Брюнис Безмилостни ме гони да ме убие.
	— Стойте до мен — рекъл сър Ланселот.
	И когато не след дълго сър Брюнис Безмилостни ги настигнал, сър Ланселот му викнал:
	— Коварни рицарю и убиецо на дами и девици, последният ти час настъпи!
	Тогава сър Брюнис Безмилостни видял щита на сър Ланселот и го познал, защото по това време той вече не носел щита на Корнуол, а собствения си. И тозчас сър Брюнис Безмилостни побягнал и сър Ланселот препуснал подире му. Ала сър Брюнис имал такъв добър кон, че щом искал да избяга от някого, успявал да го стори, а ако пък искал да спре, можел да стори и това.
	И тъй, сър Ланселот се върнал при дамата Брагуейн и тя му благодарила за добрината.



>>	Глава 36
#	Как сър Тристан, сър Паломид и сър Динадан били пленени и хвърлени в тъмница

	Сега ще разкажем за сър Лукан Иконома, който случайно минал край мястото, дето бил сър Тристан, и влязъл там да търси подслон. Тогава вратарят го попитал как му е името.
	— Кажи на господаря си, че името ми е сър Лукан Иконома и съм рицар на Кръглата маса.
	И вратарят отишъл при господаря си сър Дарас и му предал кой търси подслон.
	— Не, не — рекъл сър Данам, който бил племенник на сър Дарас, — кажи му, че тук няма да намери подслон, и съобщи му още, че аз, сър Данам, ей сега ще изляза да се сражавам с него, затова нека се приготви за бой.
	И тъй, сър Данам яхнал коня си и двамата се сражавали с копия. И сър Лукан повалил сър Данам през задницата на коня му, ала той начаса се скрил в замъка и сър Лукан препуснал след него да го търси. Видял това сър Динадан и рекъл на сър Тристан:
	— Срамно е да гледаме как опозоряват братовчеда на господаря на този замък.
	— Почакай — рекъл сър Тристан, — аз ще поправя злото.
	Ала сър Динадан пръв яхнал коня си и се спуснал срещу сър Лукан Иконома, а сър Лукан ранил сър Динадан в бедрото и поел по пътя си. Тогава сър Тристан се разгневил, че сър Динадан бил ранен, и препуснал след него, за да отмъсти за стореното. И като настигнал сър Лукан, викнал му да се обърне. И тъй, двамата се сражавали и сър Тристан тежко ранил сър Лукан и го повалил на земята.
	Тогаз дошъл благородният рицар сър Юуейн и като видял, че сър Лукан е ранен, призовал сър Тристан на двубой.
	— Любезни рицарю — рекъл сър Тристан, — моля ви, кажете ми името си.
	— Благородни рицарю, името ми е сър Юуейн, синът на крал Уриенс.
	— Щом е тъй — рекъл сър Тристан, — по своя воля нивга не бих се сражавал с вас.
	— Може да не е по волята ви — отвърнал сър Юуейн, — ала ще се биете.
	И тогава сър Тристан нямал какво друго да стори, та се втурнал насреща му, повалил сър Юуейн и го ранил в гърдите, а сетне пак се върнал в замъка.
	И когато сър Динадан разбрал, че сър Тристан е ранил сър Лукан, искал да тръгне след него и да го убие, ала сър Тристан не му позволил.
	Подир туй сър Юуейн наредил да приготвят носилка на кон и закарал сър Лукан в замъка Ганис, владение на сър Блеоберис. А сър Ланселот бил заръчал на рицарите, които търсели сър Тристан, да се срещнат тъкмо в този замък.
	И когато сър Тристан се върнал в дома на стария рицар, дошла една девица и известила на сър Дарас, че трима от синовете му били убити на турнира, а другите двама получили толкоз тежки рани, че едва ли можело да им се помогне. И всичко туй сторил благородният рицар с черен щит, комуто присъдили първенството.
	После дошъл един оръженосец и казал на сър Дарас, че същият този рицар с черния щит е в замъка му. Тозчас сър Дарас отишъл в стаята на сър Тристан, намерил щита му и го показал на девицата.
	— Ах, сър — рекла девицата, — тъкмо този е рицарят, дето уби тримата ви синове.
	Тогава, без да се бави много, сър Дарас хвърлил сър Тристан, сър Паломид и сър Динадан в дълбока тъмница. И там сър Тристан щял да умре от тежка болест. Сър Паломид пък всеки ден напомнял на сър Тристан за старата им вражда, а сър Тристан му отговарял кротко и с малко думи. Ала когато сър Паломид видял колко тежко е болен сър Тристан, станало му мъчно за него и взел да го утешава доколкото можел.
	И както се разказва във френската книга, скоро при сър Дарас дошли четирийсет рицари, все негови роднини, и искали да погубят сър Тристан и двамата му другари, ала сър Дарас не им позволил, а ги държал в тъмницата и не ги лишавал от храна и вода.
	И там сър Тристан понесъл тежки страдания поради болестта си, а това е най-голямата мъка за всеки затворник. Понеже, додето един затворник е телесно здрав, може да преживее неволите с божия милост и с надежда за избавление, ала щом болест налегне затворника, той си казва, че му е отнета всяка благодат и има причина да плаче и да ридае*. Така се случило и със сър Тристан, когато се разболял, и скръбта му била тъй голяма, че едва не се убил.
	[* От данните за живота на Малори е известно, че той е бия дълги години в затвор поради ненапълно изяснени причини (твърде вероятно — политически) и може би, там е написал книгата си. Описанията на страданията на затворника почиват вероятно на собствения му горчив опит.]



>>	Глава 37
#	Как на крал Марк се зловидяла славата на сър Тристан. Няколко рицари на крал Артур се сражавали с корнуолските рицари

	Сега ще оставим сър Тристан, сър Паломид и сър Динадан в тъмницата и ще разкажем за другите рицари, които търсели сър Тристан по всички краища на тамошните земи, та някои от тях стигнали чак в Корнуол.
	И случи по се, че сър Гахерис племенникът на крал Артур отишъл при крал Марк и бил добре приет и поканен да седи на трапезата му и да яде от неговите ястия. Тогава крал Марк попитал сър Гахерис какви новини носи от кралството Логрис.
	— Сър — отвърнал сър Гахерис, — кралят управлява като мъж благороден и справедлив. Неотдавна обяви такъв голям турнир, какъвто не бях виждал по-рано в кралството Логрис, и най-благородните рицари се сражаваха в него. Ала имаше там един рицар, който през трите дни извърши чудни подвизи, а щитът му беше черен на цвят. От всички рицари, които дойдоха, той се прояви най-достойно.
	— Трябва да е бил сър Ланселот — рекъл крал Марк — или сър Паломид Езичника.
	— Не — рекъл сър Гахерис, — защото и сър Ланселот, и сър Паломид се биха на противната страна, срещу Рицаря с черния щит.
	— Тогава е бил сър Тристан — рекъл кралят.
	— Да, той беше — рекъл сър Гахерис.
	И при тези думи крал Марк обронил глава и голям страх изпълнил сърцето му, че сър Тристан е спечелил тъй висока слава в кралството Логрис и че самият той вече не би могъл да му устои.
	И тъй, сър Гахерис бил посрещнат твърде гостоприемно от крал Марк и от кралицата Хубавата Изолда, която много се зарадвала на думите на сър Гахерис, защото от описанието на делата и благородните постъпки на рицаря се досетила, че става дума за сър Тристан.
	И не след дълго кралят устроил богат пир и на този пир дошъл сър Юуейн, синът на крал Уриенс, когото наричали Юуейн Белоръки. И сър Юуейн призовал на двубой всички корнуолски рицари. Тогава кралят люто се разгневил, че не се намерил ни един рицар, готов да защити честта на кралството му. Най-подир сър Андред, племенникът на крал Марк, се изправил и рекъл:
	— Аз ще се сражавам със сър Юуейн.
	И тъй, отишъл той, въоръжил се и си избрал отличен кон. И тогава сър Юуейн връхлетял срещу сър Андред и го повалил е такава сила, че той изгубил свяст. Видял това крал Марк и безмерно се наскърбил и разгневил, че няма в двора му рицар, който да отмъсти за племенника му сър Андред. Затова повикал при себе си сенешала сър Динас и го помолил заради него да влезе в двубой със сър Юуейн.
	— Сър — отвърнал сър Динас, — никак не ми се иска да се сражавам с когото и да е от рицарите на Кръглата маса.
	— Въпреки туй — рекъл кралят — заради мен приеми двубоя.
	И тъй, сър Динас се приготвил за битка и двамата се спуснали един срещу друг с дълги копия и при сблъсъка сър Динас бил повален с все коня и паднал тежко. И как се разгневил тогава крал Марк!
	— Горко ми! — рекъл той. — Нямам ли ни един рицар, готов да премери сили с онзи рицар?
	— Сър — рекъл сър Гахерис, — заради вас съм готов да се бия с него.
	И сър Гахерис се приготвил за битка, въоръжил се и застанал в единия край на полето. И когато сър Юуейн видял щита на сър Гахерис, приближил се до него и му рекъл:
	— Сър, вие престъпвате дълга си. Защото, сър, когато ви въздигнаха за рицар на Кръглата маса, вие дадохте дума, че никога няма по собствена воля да се биете срещу своите другари. Кълна се, сър Гахерис, този път ме познахте по щита, както и аз ви познах по вашия, ала макар вие да нарушавате клетвата си, аз никога няма да наруша своята. А тук никой, нито дори вие самият, няма да помисли, че се боя от вас — не ми липсва смелост да се сражавам с вас, макар да сме синове на две сестри.
	При тези думи сър Гахерис се засрамил и двамата рицари се разделили. И скоро сър Юуейн продължил по пътя си.
	Тогава крал Марк се въоръжил, яхнал кон, взел копието си и заедно с един оръженосец препуснал подир сър Юуейн. И при една теснина връхлетял ненадейно върху него, преди той да го усети, и го пронизал в гърдите, та върхът едва не се подал през гърба му, а сетне го оставил да лежи там и си отишъл.
	Ала не след дълго минал наблизо сър Кей, намерил сър Юуейн и го попитал как е получил тази рана.
	— Не знам — отвърнал сър Юуейн. — Нито знам защо, нито за какво, ала съм сигурен, че ме раниха най-коварно, защото ненадейно ме връхлетя един рицар, без да го усетя, и съвсем неочаквано ме прободе.
	Тогаз дошъл сър Андред, който търсел крал Марк.
	— Рицарю коварен — рекъл сър Кей, — ако бях сигурен, че ти си ранил предателски този благороден рицар, нямаше да останеш жив.
	— Сър — отвърнал сър Андред, — не съм го ранил аз и съм готов да повторя тези думи пред него самия.
	— Позор вам, подли рицари! — рекъл сър Кей. — Вие, корнуолците, сте страхливци.
	И сър Кей наредил да занесат сър Юуейн в манастира „Черният кръст“ и там го излекували.
	Тогаз сър Гахерис се сбогувал с крал Марк, ала преди да си тръгне, му рекъл:
	— Кралю, вие опозорихте себе си и двора си, като изгонихте сър Тристан от тукашните земи, понеже, ако той беше при вас, нямаше да се боите от никой рицар на света.
	И с тези думи си тръгнал.



>>	Глава 38
#	За предателството на крал Марк и как сър Гахерис повалил него и племенника му сър Андред

	Не след дълго дошъл в двора на крал Марк сенешалът сър Кей и привидно бил посрещнат с най-голяма радост.
	— Любезни лордове — рекъл кралят, — готови ли сте да идете в гората Морис, дето ви чака най-опасното приключение на света?
	— Сър — рекъл сър Кей, — аз се наемам да ида.
	Тогаз сър Гахерис го посъветвал добре да си помисли, тъй като крал Марк бил готов на всякакво коварство. И с тези думи сър Гахерис си тръгнал оттам. Сетне поел по пътя, отдето трябвало да мине сър Кей, и на едно място легнал да си почине, като заповядал на оръженосеца си да чака сър Кей.
	— И да ме предупредиш, когато дойде.
	Не след дълго се задал сър Кей и сър Гахерис яхнал коня си, излязъл насреща му и рекъл:
	Сър Кей, не постъпвате разумно, дето сте тръгнали по заръка на крал Марк, защото той винаги гласи някаква измама.
	Тогаз сър Кей рекъл:
	— Моля ви, елате с мен да се заемем с това приключение.
	— Няма да ви подведа — отвърнал сър Гахерис.
	И тъй, двамата яздили, додето стигнали до езерото, което тогава наричали Опасното езеро, и там спрели сред храсталака на една гора.
	А в туй време в замъка Тинтагил крал Марк изпратил в покоите им васалите си и всички други освен тези, които били посветени в плановете му. Сетне заръчал да повикат сър Андред и му казал да се въоръжи и да приготви коня си. И тъй, наближило полунощ. Тогава крал Марк се облякъл целият в черно, а коня си скрил под черно покривало и двамата със сър Андред излезли през една тайна странична порта заедно със слугите си и яздили, додето стигнали до езерото.
	Пръв ги забелязал сър Кей, грабнал копие и ги призовал на двубой. В миг крал Марк се втурнал срещу него и те се сблъскали с все сила, тъй като луната светела ярко и се виждало като посред бял ден. И при тази схватка конят на сър Кей паднал наземи, понеже не бил толкова едър, колкото коня на краля, и сър Кей тежко се наранил. Тогаз сър Гахерис люто се разгневил, че сър Кей е повален, и викнал:
	— Рицарю, дръж се здраво на седлото, защото ще отмъстя за другаря си.
	Уплашил се крал Марк от сър Гахерис, ала все пак се спуснал срещу него, а сър Гахерис му нанесъл такъв удар, че го повалил наземи.
	Сетне сър Гахерис се втурнал към сър Андред и го блъснал от коня с такава сила, че шлемът му се ударил о земята и той едва не си счупил врата. И тозчас сър Гахерис слязъл от коня и привдигнал сър Кей. После двамата отишли при рицарите и им заповядали да се признаят за победени и да си кажат имената, защото инак ще умрат.
	С голяма мъка проговорил най-напред сър Андред и рекъл:
	— Това е крал Марк от Корнуол, затуй внимавайте какво правите. А аз съм сър Андред, негов племенник.
	— Позор вам! — рекъл сър Гахерис. — Позор на теб, подли предателю! И двамата подло ни измамихте с привидното си гостоприемство! Жалко би било да продължавате да живеете.
	— Пощади живота ми — рекъл крал Марк — и аз ще ги се отплатя. Не забравяй, че съм богопомазан крал.
	— Тъкмо затуй би било още по-голям позор да пощадя живота ти — рекъл сър Гахерис. — Всеки миропомазан крал трябва да почита достойните мъже. И по тази причина още повече заслужаваш да умреш.
	И с тези думи се хвърлил срещу крал Марк, а той вдигнал щит да се защити както може. А сър Кей се хвърлил срещу сър Андред. И скоро крал Марк се признал за победен. После коленичил и се заклел в кръста на меча си, че додето е жив, няма да прави злини на странстващите рицари. И заклел се още, че ще бъде добър приятел на сър Тристан, ако той някога дойде в Корнуол. В туй време сър Андред също бил повален и сър Кей искал да го убие.
	— Пощадете го — рекъл сър Гахерис, — не го убивайте, моля ви!
	— Жалко ще бъде да остане жив — отвърнал сър Кей, — защото е близък роднина на сър Тристан, а винаги е кроил коварства срещу него и тъкмо той е причина да бъде изгонен сър Тристан от Корнуол. Затова ще го убия.
	— Не го убивайте — рекъл сър Гахерис. — Тъй като аз подарих на крал Марк живота му, моля ви и вие да пощадите неговия.
	И при тези думи сър Кей го пуснал да си върви.
	И тъй, сър Кей и сър Гахерис отишли в замъка на сър Динас Сенешала, понеже научили, че той тачи сър Тристан. И като си отпочинали там, поели назад към кралството Логрис.
	И не след дълго двамата срещнали сър Ланселот, които все водел със себе си дамата Брагуейн, като се надявал така по-лесно да намери сър Тристан И сър Ланселот ги попитал какви новини носят от Корнуол и дали са чули нещо за сър Тристан. А сър Кей и сър Гахерис отговорили и рекли, че не са чули нищо за него. Сетне разказали дума по дума за приключението си. Тогава сър Ланселот се усмихнал и рекъл:
	— Трудно е да се прогони от плътта туй, що се е врасло в костите.
	И тримата хубаво се посмели.



>>	Глава 39
#	Как, след като сър Тристан, сър Паломид и сър Динадан прекарали дълго време в тъмницата, най-подир били освободени

	Сега да прекъснем този разказ и да поговорим за сър Динас, който имал в замъка си една възлюбена, ала тя обичала друг рицар повече, отколкото него. И когато сър Динас излязъл на лов, дамата се спуснала от прозореца по едно платно, взела две хрътки и тръгнала с рицаря, когото любела и от когото била любена.
	Като се върнал у дома сър Динас и разбрал, че възлюбената му и хрътките ги няма, ядосал се повече заради хрътките, отколкото заради дамата*. Тогаз препуснал подир рицаря, който му отнел възлюбената, и го предизвикал на двубой. И сър Динас го повалил с такава сила, че при падането той си счупил крака и ръката. Като видяла това неговата дама и възлюбена, замолила сър Динас за милост и рекла, че ще го обича повече от всякога.
	[* _… ядосал се повече заради хрътките, отколкото заради дамата._ — Още един ярък пример за промяната в схващанията за рицарска куртоазия.]
	— Не — рекъл сър Динас, — нямам вяра на тези, що веднъж са ме измамили. Затова както си почнала, така и ще свършиш. И знай, че от днес насетне не желая да те виждат очите ми.
	И сър Динас си отишъл, като взел хрътките и се прибрал обратно в замъка си.
	Сега нека се върнем при сър Ланселот, който горко скърбял, че няма никакви вести за сър Тристан през цялото това време, додето той лежал в тъмницата при сър Дарас с Паломид и Динадан.
	Тогава дамата Брагуейн поела обратно към Корнуол, а сър Ланселот, сър Кей и сър Гахерис се отправили да търсят сър Тристан в страната Сурлуз.
	Сега ще разкажем за сър Тристан и двамата му другари и как сър Паломид всеки ден злословел и поругавал името на сър Тристан.
	— Чудя се на думите ти, сър Паломид — рекъл сър Динадан, — защото, ако беше тука сър Тристан, сигурно нищо лошо не би му сторил. Дори вълкът би оставил агнето на мира, ако са затворени заедно. Затова знай, че този тук е сър Тристан. Ето, сега можеш да правиш всичко с него. Хайде да видим какво ще сториш с ръцете си.
	Тогава сър Паломид се засрамил и нищо не отвърнал.
	— Сър Паломид — рекъл сър Тристан, — много съм слушал за ненавистта, що таите към мен, ала готов съм да ви простя всичко, тъй като се боя от господаря на този замък, който ни държи във властта си. Защото, ако не се боях от него повече, отколкото от вас, отдавна да съм оздравял.
	И тъй двамата се помирили.
	Скоро след туй дошла при тях една девица и рекла:
	— Ликувайте, рицари, защото животът ви е пощаден — чух го от господаря си сър Дарас.
	И като чули думите й, тримата се зарадвали безмерно, защото смятали, че дните им са преброени.
	Ала не след дълго сър Тристан се разболял тежко и мислел, че ще умре. И тогава сър Динадан плакал, а също и сър Паломид, и двамата много скърбили. Дошла веднъж девицата и като ги заварила в тази им скръб, отишла при сър Дарас и му казала, че могъщият рицар с черния щит скоро ще умре.
	— Не бива да допусна това — рекъл сър Дарас, — защото, Боже опази, да дойдат при мен рицари с молба за подслон и аз да ги оставя да умрат в тъмницата ми. Затова доведи онзи рицар и другарите му при мен.
	И тозчас занесли сър Тристан при сър Дарас и той му рекъл:
	— Любезни рицарю, дълбоко ме опечали болестта ти, защото казват, че си най-благороден рицар, и това ми изглежда вярно. И трябва да знаеш, че няма да допусна някой да каже, че сър Дарас е погубил такъв благороден рицар в тъмницата си, макар и да си убил трима мои синове и с това много да си ме наскърбил. Сега ти и другарите ти можете да си идете оттук и знайте, че конете и доспехите ви са пазени добре. Пускам ви да вървите където пожелаете, при условие че ти, рицарю, ми обещаеш да бъдеш верен приятел на двамата ми живи синове и ми кажеш името си.
	— Сър — отвърнал той, — името ми е Тристан Лионски и съм роден в Корнуол. Племенник съм на крал Марк. Колкото за смъртта на синовете ви, дори и да бяха най-близки мои роднини, не бих могъл да постъпя по друг начин. Ала ако ги бях убил с измама и коварство, тогава наистина щях да съм достоен да умра.
	— Добре ми е известно, че всичко, що си сторил, е било по законите на рицарството — рекъл сър Дарас — и поради това няма да те убия. Ала щом си храбрият рицар сър Тристан, от сърце те моля да бъдеш верен приятел на мен и на синовете ми.
	— Сър — рекъл сър Тристан, — заклевам се във вярата си, че додето съм жив, ще ви служа, защото вие постъпихте с нас като истински рицар.
	И тъй, сър Тристан останал там, додето оздравял от болестта си. И когато се възстановил напълно, тримата рицари яхнали конете си, а сетне се сбогували със сър Дарас и си тръгнали от замъка. Така яздили те заедно, додето стигнали един кръстопът.
	— Сега, другари мои — рекъл сър Тристан, — тук ще се разделим.
	И понеже сър Динадан пръв срещнал приключение, ще започнем с него.



>>	Глава 40
#	Как сър Динадан избавил една дама от сър Брюнис Безмилостни и как сър Тристан получил щит от Вълшебницата Морган

	И ето че, както си яздел, сър Динадан минал край един извор и видял там дама, която горко ридаела.
	— Какво ви измъчва? — попитал сър Динадан.
	— Благородни рицарю — рекла дамата, — аз съм най-нещастната дама на света, защото преди пет дни дойде един рицар на име сър Брюнис Безмилостни и уби родния ми брат. И оттогава ме държи при себе си против волята ми, а от всички рицари на света той ми е най-омразен. Затова ви моля, в името на рицарската ви чест да отмъстите за мен, понеже той няма да се забави и ей сега ще се върне.
	— Нека дойде — рекъл сър Динадан — и за честта на всички дами ще изпълня дълга си.
	Скоро след това дошъл сър Брюнис и като видял непознат рицар при дамата си, побеснял от гняв и рекъл:
	— Благородни рицарю, брани се!
	И тогава двамата връхлетели един връз друг с гръм и трясък и си нанесли тежки удари и сър Динадан го промушил дълбоко през рамото, ала додето успее да се обърне, сър Брюнис избягал.
	Сетне дамата го замолила да я заведе в един замък на четири мили оттам и сър Динадан изпълнил заръката й и тя била приета най-гостолюбиво, тъй като господарят на замъка бил неин чичо. Подир туй сър Динадан продължил по пътя си.
	Сега нека разкажем за сър Тристан, който случайно отишъл да търси подслон в замъка, дето била кралица Морган Вълшебницата. Пуснали сър Тристан в замъка и там той прекарал твърде добре цялата нощ. Ала на сутринта, когато искал да си тръгне, кралицата му рекла:
	— Трябва да знаете, че няма тъй лесно да си идете оттук, защото сте мой пленник.
	— Опазил ме Бог! — викнал сър Тристан. — Та аз доскоро бях пленник!
	— Благородни рицарю — рекла кралицата, — ще останете при мен, додето разбера кой сте и отде идвате.
	И кралицата все настоявала сър Тристан да сяда от едната й страна, а възлюбеният й от другата. Ала тя все гледала сър Тристан, а рицарят й забелязал това и от ревност му се искало да погуби сър Тристан с меча си, ала се страхувал да не се опозори с такава постъпка. Тогава кралицата рекла на сър Тристан:
	— Кажете ми името си и ще ви пусна да вървите където пожелаете.
	— В такъв случай ще ви кажа, че името ми е сър Тристан Лионски.
	— Ако знаех това — рекла Вълшебницата Морган, — нямаше така лесно да ви пусна. Ала тъй като съм обещала, ще удържа думата си, стига да се вречете, че ще носите щита, който ще ви дам, и с него ще идете в Замъка при Твърдата скала, дето крал Артур е обявил турнир. И ви моля там да извършите за мен такива подвизи, на каквито сте способен. Защото при Замъка на девиците, сър Тристан, вие извършихте такива чудни бойни подвизи, каквито не бях чувала друг рицар да е извършвал.
	— Господарко — рекъл сър Тристан, — нека да видя щита, с който трябва да се сражавам.
	Тогава донесли щита и на него били изобразени крал и кралица, а над главите им стоял рицар, стъпил с единия крак на главата на краля, а с другия — на главата на кралицата.
	— Господарко — рекъл сър Тристан, — хубав и здрав е този щит. Ала какво означават кралят и кралицата, и този рицар, стъпил на главите им?
	— Ще ви кажа — рекла Вълшебницата Морган. — Тук са изобразени крал Артур и кралица Гуиневир, а също и един рицар, който държи и двамата в робство и подчинение.
	— Кой е този рицар? — запитал сър Тристан.
	— Сега няма да узнаете това — рекла кралицата.
	И както разказва френската книга, кралица Морган любела и желаела сър Ланселот повече от всеки друг рицар на света, ала той никак не я обичал и не зачитал волята й, затова тя държала при себе си много рицари, като се надявала да спечели любовта му със сила. И тъй като мислела, че сър Ланселот е влюбен в кралица Гуиневир и тя в него, кралица Морган Вълшебницата заръчала да направят този щит, за да посрами сър Ланселот и крал Артур да разбере за любовта между него и кралица Гуиневир.
	Тогава сър Тристан взел щита и се заклел да го носи на турнира при Замъка на Твърдата скала. Ала сър Тристан не знаел, че щитът е направен, за да стори зло на сър Ланселот, и едва по-късно узнал.



>>	Глава 41
#	Как сър Тристан взел щита и също как убил възлюбения на Вълшебницата Морган

	И тъй, сър Тристан се сбогувал с кралицата и взел щита със себе си.
	Тогава възлюбеният на кралица Морган Вълшебницата — името му било сър Хемисон — се приготвил да тръгне подир сър Тристан.
	— Любезни приятелю — рекла Морган, — не тръгвайте подир този рицар, защото няма да спечелите слава.
	— Позор за него, страхливец такъв! — рекъл сър Хемисон. — Не знам от Корнуол да е излязъл друг храбър рицар освен сър Тристан Лионски.
	— Ами ако е той самият? — рекла тя.
	— Не, не е — отвърнал той, — сър Тристан е при Хубавата Изолда, а този е някой страхливец.
	— Горко ви, любезни приятелю — рекла кралицата, — ще видите, че той е най-храбрият рицар, когото сте срещали, защото аз го познавам по-добре, отколкото вие.
	— Заради вас ще го убия — рекъл сър Хемисон.
	— Ах, любезни приятелю — рекла кралицата, — съжалявам, че искате да вървите подир този рицар, тъй като се боя, че няма да се върнете.
	Тогава рицарят яхнал коня си люто разгневен и се втурнал след сър Тристан така сякаш самия него го преследвали смъртни врагове И когато сър Тристан чул някой да препуска тъй бързо подире му, обърнал се и го видял. И щом рицарят приближил до сър Тристан, викнал с висок глас:
	— Благородни рицарю, отбранявай се!
	Тогава двамата връхлетели един връз друг с гръм и трясък и сър Хемисон ударил е копието си сър Тристан, ала неговата броня била толкоз здрава, че не могъл да го рани. А сър Тристан го ударил още по-силно, пронизал гърдите му и го преметнал през задницата на коня. После се приготвил да продължи боя с меч, ала щом видял кръвта да тече от тялото на рицаря тъй обилно, че едва ли щял да оживее, тръгнал си и отишъл в богатото имение на един стар рицар и там намерил подслон.



>>	Глава 42
#	Как Вълшебницата Морган погребала възлюбения си и как сър Тристан възхвалил сър Ланселот и рода му

	Сега да оставим сър Тристан и да разкажем за смъртно ранения рицар. Слугата му слязъл от коня си, свалил шлема от главата на господаря си и го запитал жив ли е още.
	— Жив съм — отвърнал рицарят, — ала не за дълго. Затова качи ме на коня, скочи и ти зад мен и ме дръж здраво да не падна, а сетне ме заведи при кралица Морган Вълшебницата. Усещам, че смъртта нахлува дълбоко в сърцето ми и няма да оживея, та искам да поговоря с нея, преди да умра — инак душата ми е обречена на гибел.
	И тъй, с голяма мъка слугата го занесъл в замъка и там сър Хемисон паднал мъртъв.
	И когато Вълшебницата Морган видяла, че е мъртъв, безмерно се наскърбила. После заръчала да свалят доспехите му и да го сложат в гробница. И над гробницата наредила да напишат: „Тук почива сър Хемисон, убит от ръката на сър Тристан Лионски.“
	Сега да се върнем при сър Тристан, който запитал рицаря, дето го приютил, дали е виждал наскоро някои странстващи рицари.
	— Сър — отвърнал той, — миналата нощ отседна тук сър Ектор де Марис. С него беше и една девица, която ми каза, че бил сред най-храбрите рицари на света.
	— Това не е вярно — отвърнал сър Тристан, — защото познавам четирима по-храбри рицари от неговия род — първият е сър Ланселот, най-храбрият рицар, а после следват сър Борс де Ганис, сър Блеоберис, сър Бламор де Ганис и сър Гахерис.
	— Не съм съгласен — рекъл домакинът, — сър Гауейн е по-храбър от него.
	— Не е вярно — рекъл сър Тристан, — сражавал съм се и с двамата и се убедих, че сър Гахерис е по-храбър рицар. Също и сър Ламорак — и той не отстъпва на никой от другите, а само на сър Ланселот.
	— Защо не споменавате сър Тристан? — запитал домакинът. — Аз го смятам за не по-малко храбър от тях.
	— Не познавам сър Тристан — рекъл сър Тристан.
	Така разговаряли те и се шегували до късна нощ, а сетне легнали да спят. И на сутринта сър Тристан се сбогувал с домакина си и поел към Твърдата скала и никакви нови приключения не му се случили по пътя. И така яздил той без почивка, додето стигнал при замъка и там видял петстотин шатъра.



>>	Глава 43
#	Как сър Тристан носил на един турнир щита, който му дала Вълшебницата Морган

	Тогава шотландският крал и ирландският крал излезли на сражение срещу рицарите на крал Артур и се започнала голяма битка.
	Впуснал се в боя и сър Тристан и извършил чудни подвизи и повалил безчет рицари. И все се случвало така, че се озовавал тъкмо пред крал Артур с онзи щит. И когато крал Артур видял щита, много се зачудил по каква причина е направен, ала кралица Гуиневир разбрала смисъла му и твърде се уплашила.
	Дошла тогава в покоите на краля една девица от свитата на кралица Морган и като го чула да говори за щита, открито му рекла:
	— Благородни кралю, трябва да знаете, че този щит е направен за вас — да ви предупреди за срама и позора, който чака вас и вашата кралица.
	Сетне девицата се измъкнала тайно и никой не разбрал къде е отишла. Тогава крал Артур се натъжил и разгневил и запитал откъде се е взела тази девица в двора му. Ала никой не я познавал и не разбрал къде е изчезнала. А кралица Гуиневир извикала сър Ектор де Марис, разказала му за тревогата си и рекла:
	— Добре ми е известно, че този щит е направен от Вълшебницата Морган поради омразата й към мен и сър Ланселот и затова се боя, че ще бъда погубена.
	А кралят все гледал сър Тристан, който вършел славни бойни подвизи, и много се чудил кой ли е този рицар, защото знаел, че не е сър Ланселот, а му били казали, че сър Тристан е в Бретан при Белоръката Изолда. И той вярвал на тези слухове, тъй като си мислел, че ако сър Тристан е в кралството Логрис, сър Ланселот или някой от другите рицари, които го търсели, отдавна да са го намерили. И затова крал Артур се чудел кой може да е този рицар и очите му били все в щита. А кралицата забелязала това и много се изплашила.
	В туй време сър Тристан продължавал да поваля рицари наляво и надясно и се сражавал за чудо и приказ, та никой не можел да му устои. И най-подир шотландският крал и ирландският крал започнали да отстъпват. И като видял това крал Артур, решил, че този рицар с необикновения щит не бива да му се изплъзне. Тогава повикал сър Юуейн Белоръки и му наредил да се въоръжи и да се приготви за бой.
	И тозчас крал Артур и сър Юуейн се изправили пред сър Тристан и го помолили да им каже откъде има този щит.
	— Сър — отвърнал той, — получих го от кралица Морган Вълшебницата, сестрата на крал Артур.

#	Така свършва историята на тази книга*, която е първата книга за сър Тристан, и следва втората книга за сър Тристан.
	[* Явно е, че при обработването на ръкописа е станала някаква грешка в делението на глави и книги, тъй като тук книгата „свършва“ в средата на един диалог, който продължава в Книга десета.]
