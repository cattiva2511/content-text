P>
	Как започна?
	Есента боядиса листата
	на брезата.
	После ветровете —
	през лятото спали —
	се разбудиха и надуха кавали.
	Те свиреха тъй весело,
	че листата се засмяха
	и заиграха.

	Песента на кавалите беше звънка,
	а дръжката на всяко листо е тънка!
	Листата се отрониха
	и политнаха с ветровете.
	— Какво ще правим, кажете? —
	питаха листата
	на брезата.
	— Ду-ду-ду-у-у! — пищяха ветровете
	с кавали.

	Не сте ли разбрали?
	Днес ще има голям карнавал.
	Вижте върбите —
	позлатили са си косите.
	Вижте младия бук —
	облякъл червен ямурлук.
	Дори шипката си е наметнала шал.
	Да вървим! Карнавал, карнавал!
	Тъй свиреха ветровете.
	А листата
	на брезата
	се въртяха,
	танцуваха,
	летяха.
	И кой би ги спрял?
	Бяха канени на карнавал.
P$
