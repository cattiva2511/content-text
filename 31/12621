P>
D>
	На Валерий Брюсов
D$

	Ти, момче, така се радваш, че усмивката ти грее.
	Щастието, дето искаш, е отровно — не моли!
	Ти не знаеш с колко ужас до цигулка се живее,
	как се вкопчва тя в свирача и боли, боли, боли…

	Щом веднъж си я докоснал с властни пръсти, тя изгаря
	взора ти безгрижен, после все към бездни те зове.
	Демоните в ада радва с песента си цигуларят,
	вълци стъпките му душат и го следват бесове!

	Трябва винаги да пеят и да плачат тези струни,
	трябва вечно да трепери и безумства твоят лък —
	и пред изгреви мъгливи, и след залези безлунни,
	и под тропици задушни, и отвъд полярен кръг.

	Но речеш ли от умора тъмното си вдъхновение
	да прекъснеш, ще изгубиш над живота всяка власт.
	Мигом бесове и вълци в кръвожадно изстъпление
	ще ти стъпят на гърдите, ще раззинат хищна паст.

	Чак тогава ще усетиш, че коварство и страдание
	в песента са се таили — ще се дръпнеш в страх назад
	В плач жена ти ще потъне, а приятелят — в мълчание
	и като саван ще сграбчи тялото ти смъртен хлад.

	Разбери, момче — тук няма нито радост, нито цвете,
	ни богатство… ала виждам — смееш се! На добър път
	Дръж вълшебната цигулка, виж отблизо бесовете
	и дочакай тази славна, страшна цигуларска смърт!
P$
