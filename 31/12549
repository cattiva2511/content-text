P>
	Докосни ме, Любов, с твойта пръчка вълшебна!
	Не оставяй самотника сам!
	Позволи ми от твоето вино да гребна
	и ми дай животворен балсам!

	Допусни ме, Любов, в своя храм вековечен,
	като грешник при своя Исус.
	Нека бъда на теб до смъртта си обречен.
	Днес домът ми е празен и пуст.

	Изхвърли ме, Любов, като дрипа ненужна,
	щом не съм ти покорен слуга.
	Накажи ме, Любов, ако вярно не служа —
	осъди ме на век самота.

	Но ми дай малко шанс. Аз достоен ще бъда
	за един твой величествен жест.
	Бих ли дръзнал, Любов, да се видя осъден?
	Бих останал по-скоро без чест.
P$
