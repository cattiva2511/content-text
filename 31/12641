P>
	Аз разпънах палатка връз склона на тая
	планина абисинска, източила стан
	все на запад, и гледах безгрижно как гаснат
	над горите зелени червени слънца.

	Долетяха отнякъде някакви птици,
	с изумрудни пера и опашки — метли.
	Нощем лудо препускаха весели зебри,
	чувах как галопират и тежко пръхтят.

	Бе веднъж много ален прекрасният залез,
	и миришеше странно от гъстия лес.
	До палатката моя един европеец
	приближи — сух и чер, и поиска храна.

	Той до тъмно несръчно и лакомо яде,
	с две сардинки поглъщаше хлябове три.
	Концентриран бульон като хапове взе и
	не разреждаше своя абсент със вода.

	Аз попитах защо е тъй мъртвешки бледен
	и защо му треперят ръцете безспир:
	„Треска — рече ми той, — от голямата джунгла“
	и погледна назад с ужасени очи.

	Аз попитах за раната — черна и жива,
	на гръдта му, прикрита е парцали едва:
	„От голямата джунгла — ми рече, — горила“,
	и въобще не посмя да погледне назад.

	С него бе и пигмей — мен ми беше до кръста —
	гол и черен, — аз мислех, че бе глухоням.
	Като куче той следваше с взор господаря,
	на колене опрял зло лице на булдог.

	Но когато слугата ми леко го бутна —
	тъй — за смях, — той озъби лика си свиреп,
	и след туй до среднощ ломоти и замахва
	с дротик шарен и остър на всички страни.

	Аз предложих постеля на госта си морен,
	после легнах, но сън не дочаках въобще:
	слушах жадно как дълго и диво бълнува
	посетителят трескав, дошъл от леса:

	„Колко тъмно, а тази гора е безкрайна…
	Няма истинско слънце да видим, уви!…
	Ей, Пиер, не губи само дневника, дръж го
	в пазва скрит, трябва него поне да спасим!

	А защо ли избягаха негрите… Лошо —
	те компасите наши отнесоха с тях…
	А сега — накъде…? Вече нищо не виждам…
	Само чувам отвсякъде шепот нелеп…

	Забеляза ли огън, Пиер? Туй са хора…
	О, нима сме спасени накрая, Пиер?
	Виж — пигмеи… О, колко безбройни са… Ала… —
	виж — ядат… крак човешки!… О, ужас, Пиер!

	Стреляй! Имат отровни стрели, не забравяй!
	Ето вожда — на пъна — цели се! Ех… не!
	Стана лошо… разцепи се пушката… бягай!
	Ех, пропаднах… съборен съм — хванат съм… край.

	Жив съм… вързан съм здраво… злодеи… злодеи…
	Нямам сила да гледам… пуснете ме, ах!
	Те заклаха Пиер и го ръфат! О, Боже,
	ние с него отраснахме в роден Бретан!

	Куче черно… какво ли пък ти… Коленичиш!?…
	Плюя, плюя на тебе, дивак зверовит!
	Ти ми лижеш ръцете?… Развързваш въжето?…
	Ти ме мислиш за бог? Да — разбирам — добре —

	да побегнем тогава. Не вземай обаче
	от месото човешко, че Бог се гнуси!
	О, гора без начало и край — аз съм гладен…
	Акка, ето змия — улови да ядем!…“

	Той хриптеше и хъркаше. Чак щом разсъмна,
	стихна гърчът му, мислех: задряма все пак.
	Но когато опитах след туй да го вдигна,
	аз видях, че му лазят мухи по лика.

	Под голямата палма зарових го после,
	с камънак го покрих и отгоре му кръст
	и дъска заковах — и на нея написах:
	„Помолете се — тук християнин лежи!“

	Своя дротик пигмеят съвсем равнодушно
	дълго чисти, а после, щом гроба зарих,
	той се впусна внезапно да бяга надолу —
	като пъргав елен към любима гора.

	След година прочетох във вестници френски,
	и веднага отпуснах печално глава:
	„От оназ експедиция — в Конго, за жалост,
	не успя ни един да се върне назад“
P$
