P>
	Вървях из дълги коридори,
	посред враждебна тишина.
	Пронизваха ме хладни взори
	на статуите отстрана.

	Бе всичко тежък сън заспало.
	Цареше странен полумрак.
	И като пагубно махало
	аз глухо местех крак след крак.

	Там, дето беше тъмнината
	най-плътна, взорът ми смутен
	успя да зърне непозната
	и странна фигура пред мен.

	А щом пристъпих, изумено
	спрях с подкосени колене.
	Видях главата на хиена
	върху девичи рамене.

	Муцуната й беше мазна
	от кръв и бледа, трупна гной.
	И с шепот глух я чух да казва:
	„Ти сам дойде и ти си мой!“

	Очите празни ме сковаха,
	и страшно падаше мъгла.
	’И ужаса зелен множаха
	безчислени огледала.
P$
