P>
	О, моята любов към теб е слонче,
	родено в европейски зоопарк,
	което стъпва с ходила от вата
	по пода в кабинета на директора.

	Не му предлагай кифлички виенски
	и зелеви кочани не предлагай —
	то може само резен мандаринов
	да хапне или някое бонбонче.

	И не плачи, че в тясната си клетка
	ще служи на тълпата за посмешище,
	и разни продавачи ще му духат
	цигарен дим пред кискащи се фльорци.

	Недей да мислиш, че ще дойде време,
	когато ще порасне то, и гневно
	стената ще разкърти и ще хукне
	из улиците с рев да мачка всичко.

	Не, по-добре, ако ти се присъни
	то като слона Анибалов — в броня
	от мед блестяща и с пера от щраус —
	на път към разтреперания Рим.
P$
