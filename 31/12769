P>
	Кой в горичката се мае
	на гърба с къщурка?
	Отговора всеки знае —
	баба Костенурка.

	Но не щеш ли, тя се спъна,
	тупна във дерето
	със гърбина към земята
	и с крака в небето.

	Зърнаха от клонест дъб
	две палави врабчета
	как обърната на гръб
	маха със крачета.

	Литнаха Чирик и Чик
	кой където свари
	и на врабешки език
	викаха другари.

	Чу ги Зайко и насам
	хукна на прибежки,
	а след него — ей го там,
	тича Ежко Бежко.

	Преобърнаха добрата
	баба Костенурка
	и отново се заклати
	старата къщурка.

	Кой в беда ръка протяга?
	Според мен излиза,
	че помага ти веднага,
	който е наблизо.
P$
