P>
	Посред златна нощ това се случи,
	златна бе нощта, ала безлунна.
	Тичаше той бързо през полето,
	спъваше се, ставаше отново,
	кривваше като подгонен заяк,
	и се стичаха горещи сълзи
	по лицето сбръчкано и старо
	и по бялата брадица козя.
	Бяха го подгонили децата му,
	внуците му бяха го подгонили,
	и пищеше в шатъра самичка
	изоставената му правнучка.

	„Стой, ела си!“ — викаха децата му,
	и крещяха внуците задъхани —
	„Никаква беда не се е случила,
	ни овцете млечка са преяли,
	ни е огънят свещен угаснал,
	нито лъв, ни зенд* пък кръвожаден
	[* Древноперсийско племе зенди. — Бел.прев.]
	шатъра ни пъстър са нападнали.“

	А пред него черна дупка зееше.
	Старецът не я съгледа в мрака —
	рухна тъй, че кости затрещяха,
	и едва-едва не хвърли топа.
	Даже пълзешком се той затегли,
	но децата му го уловиха,
	сграбчиха му внуците халата.
	Чак тогава той им проговори:
	„Вай беда! Бесило, страх и яма
	за тогова, що е син човешки!
	Гледа го с безброй очи отгоре
	Черният и всичките му тайни
	вижда отнапред и не прощава.
	Тая нощ заспах, завит с кожуха,
	както му е ред отколе — ничком.
	Сън ми се яви — възедра крава
	с виснало и напращяло виме.
	Пропълзях под нея: мислех малко
	прясно млечице да побозая,
	ала тя ме ритна отведнъжка,
	тъй, че се събудих преобърнат —
	бях отвит и с нос къмто небето.
	Пак добре, че десният ми зъркел
	с жарка моч говедото опари,
	щото инак, ако гледах с двете,
	щях на място мъртъв да остана.
	Вай беда! Бесило, страх и яма,
	за тогова, що е син човешки!“

	И глави отпуснаха децата,
	внуците лицата скриха в шепи.
	Всички чакаха какво ще каже
	старшият измежду синовете.
	Седовлас, така той заговори:
	„Откогато на света живея,
	аз не съм съгледал нищо страшно
	и сърцето мое ми подсказва,
	че и занапред не ще съгледам.
	Искам с двете си очи да видя
	тоя, който броди из небето.“

	Промълви и тутакси полегна,
	не с лице надолу, ами възнак.
	Всички, затаили дъх, стояха,
	дълго, дълго чакаха смълчани.
	Старецът накрая разтреперан
	рече: „Е, какво видя?“, но нищо
	старшият му син не отговори.
	Братята му сетне доближиха
	и видяха, че не диша вече,
	а лика му с цвят на мед в гримаса
	е смъртта ужасно разкривила.

	Как жените хорово завиха,
	как децата вкупом запи щяха!
	Старецът пък козята брадица
	скубеше и яростно кълнеше.
	Осемте му сина — все мъжаги,
	рипнаха и лъковете взеха:
	„Ще се целим — викнаха — в небето,
	да умерим оня, който броди,
	трябва да усмъртим тая напаст!“
	Но тогаз вдовицата извика:
	„Аз ще отмъщавам за мъжа си!
	Искам да го видя — оня горе,
	в гърлото му нокти ще забия
	и очите му ще изчовъркам!“
	Викна и се тръшна на земята,
	но с очи затворени бе дълго,
	разни заклинания мълвеше,
	гърчеше се и гърди дереше.
	После взря се и се заусмихва,
	занарежда, също кукувица:
	„Лине, де пълзиш? А ти, Линойо,
	щеш ли пържен дроб от антилопа?
	Кой разби на делвата капака?
	Ей, деца! Бащице, ставай скоро!
	Виж, дошли са зендове и носят
	кошове тръстикови — дохаждат
	да търгуват май, а не за разпра.
	Колко тук огньове, колко люде!
	Цяло племе… божке… славен празник!“

	Старецът се зауспокоява,
	почна своите рани да опипва,
	лъковете синовете скриха,
	внуците добиха малко смелост.
	Но когато легналата скочи,
	всички в миг от у плах пожълтяха,
	хладна пот изби ги и ги втресе.
	Почерняла, ала белоока,
	тя зави от ярост и закряска:
	„Вай беда! Бесило, страх и яма,
	за тогова, що е син човешки!
	Де съм? Що съм? Лебед окървавен
	ме преследва… Змей триглав ме гони.
	Щипе рак, ще муши козирогът!
	Звяр след звяра идат! Бързо бягай!“
	И когато тя се впусна с тоя
	вик на побесняла кучка, никой
	не посмя да я последва в пътя,
	който право в пропаст я отведе.

	Хората се върнаха полека,
	седнаха уплашени при шатрите.
	Полунощ преваляше. Хиена
	някъде излая и замлъкна.
	И тогава тъй се заговори:
	„Този на небето — звяр ли, бог ли,
	иска жертва явно. И момичка
	трябва млада, непорочна още,
	непогледната до днес от поглед
	мъжки ни веднъж, с мераци пълен.
	Гар умря, Гарайя се побърка,
	щерка им, едва осемгодишна,
	май за жертва най е подходяща…“

	Хукнаха тогаз жените — Гара —
	малката — довлякоха набързо.
	Старецът изви топор от кремък,
	мислеше главата й да смачка,
	докато в небето не погледне —
	жалеше я, че му беше внучка.
	Ала всички други го възпряха:
	„Що за жертва с теме разтрошено?“

	Сложиха момичето да легне
	върху плосък черен камък, дето
	огънят свещен бе дотогава —
	той бе вече мъртво пепелище…
	Сложиха я и глави склониха,
	чакаха я да умре и всички
	да отидат да поспят до изгрев.

	Но не щеше Гара да умира,
	вгледа се нагоре, после вдясно,
	дето бяха братята й, после —
	пак нагоре, сетне пък поиска
	да си тръгне. Старецът не даде
	и попита: „Как е?“ Тя с досада
	рече: „Няма нищо. Виждам
	само чер небесен свод отгоре,
	а по нето огънчета, както
	в блатото цветчетата напролет.“
	Старият помисли и заръча:
	„Гледай още!“ И отново Гара
	дълго, дълго взира се в небето.
	„Не — тя рече, — туй не са цветчета,
	а са много, много златни пръсти.
	Те ни сочат планините, сочат
	ни полята и реките, сочат
	всичко, дето вече се е случило,
	дето става и ще стане утре.“

	Хората я слушаха сащисани;
	не децата само — и мъжете
	тъй до днес не знаеха да бъбрят.
	А на Гара бузите пламтяха,
	бляскаха очите — тя цъфтеше, —
	и с ръце прострени към небето,
	като птица искаше да литне.
	После изведнъж запя тъй звънко
	като буен вятър сред тръстики,
	от иранските хълмя задухал.
	Малко по-голяма беше Мела,
	но и тя не беше мъж познала.
	Падна тя тогава редом е Гара,
	взря се и започна да приглася.
	А след Мела — Аха, а след Аха
	Ур, женихът неин, и полека
	цяло племе пееше, лежейки —
	като чучулиги в жарко пладне,
	или като жаби в лятна вечер.

	Старецът единствен се отдръпна
	е шепите запуши си ушите,
	и сълза подир сълза зарони
	от окото свое оцеляло.
	Плачеше, задето падна, още
	плачеше заради своите рани,
	зарад Гар и за жена му, също
	плачеше за времето, когато
	хората си гледаха ливадите
	със стадата овчи, или гледаха
	лодките в морето, или гледаха
	двора, дето тичаха децата им,
	но не гледаха в небето черно
	със звезди неведоми и чужди.
P$
