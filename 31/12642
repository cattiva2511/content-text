P>
	На два етажа задължително
	са къщите, сред селски двор,
	където гъски самомнителни
	са все заети в шумен спор.

	Шарани — в блатото, растения
	в градината, отпреде — пруст.
	Стоят си старите имения
	из цялата чудата Рус.

	От лесове необитаеми
	понякога ще долети
	глух вик и е неразгадаемо
	човек или пък дух крещи.

	Дочуеш ли църковно пение
	от някой град, и клепала:
	знай — цялото му население
	е в смут — икона е дошла!

	Русия в алени сияния
	се къпе и сънува Бог.
	В знамения и предсказания
	живее нейният отрок.

	Ето съседа — горд с халата си, —
	стои на входната врата.
	А с него идва дъщерята му —
	на осемнадесет лета.

	„Без зестра е Наташа моята.
	Но я не давам на бедняк!“
	И в нейните очи неволята
	проблясва с влажен, скръбен знак.

	„Баща ми каза… да почакаме
	със сватбата… Да разбера…“
	Така ли? А нима разплакани
	русалки плуват във вира?

	В часа на пролетните птици и
	надоблачния бял копнеж,
	при старците и при девиците
	се случва луд световъртеж.

	Ала на старците пречистени
	привиждат се ту кръст, ту храм,
	а при девиците единствено
	лукавство свети или срам.

	О, Рус — вълшебнице юродива,
	ти следваш само своя ход.
	Едва ли към добро ме водиш, но
	без тебе няма — знам — живот.

	И не изхвърлям амулетите —
	Съдбата знае всеки път.
	На масата до пистолетите
	Брамбеус* и Русо лежат.
	[* Барон Брамосус — псевдоним на писателя О. И. Сенковски (1800–1858). — Бел.прев.]
P$
