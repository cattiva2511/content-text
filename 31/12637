P>
	Който кула въздига си, няма
	да довърши, а в някакъв миг
	ще политне в световната яма
	с ужасяващ и яростен вик.

	Разрушителят ще се окаже
	под това, дето сам е рушил.
	Ще вопие от мъка, но даже
	Господ няма да го утеши.

	А отшелника, из пущинака
	тръгнал мир да намери, и цяр,
	ще издебне стаеният в мрака
	кръвожаден, безмилостен звяр.

	Аз от земното зло многолико
	отърваване още не знам.
	Но помни — имаш право велико:
	да избираш смъртта си — ти сам.
P$
