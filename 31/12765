P>
	Тръгна Зайко из Балкана,
	срещна рунтава Мецана.
	_— Заю Баю мустакат,_
	_где отиваш в този хлад?_
	— На пътеката хайдушка
	да си купя нова пушка!
	_— Леле, майко,_
	_стой бре, Зайко!_
	Хукна Меца и се скри
	вдън зелените гори.

	Тръгна Зайко из Балкана,
	срещна Вълчо Гладурана.
	_— Заю Баю мустакат,_
	_где отиваш в този хлад?_
	— На пътеката хайдушка
	да си купя нова пушка!
	_— Леле, майко,_
	_стой бре, Зайко!_
	Хукна Вълчо и се скри
	вдън зелените гори.

	Тръгна Зайко из Балкана,
	срещна хитрата Лисана.
	_— Заю Баю мустакат,_
	_где отиваш в този хлад?_
	— На пътеката хайдушка
	да си купя нова пушка!
	_— Леле, майко,_
	_стой бре, Зайко!_
	Хукна Лиса и се скри
	вдън зелените гори.

	Тръгна Зайко из Балкана,
	срещна Петльо и Писана.
	_— Заю Баю мустакат,_
	_где отиваш в този хлад?_
	— Търся си другар обичан
	да подскачам и да тичам!
	_— Леле, майко,_
	_браво, Зайко!_
	Хванали се за ръце
	и си друснали хорце.
P$
