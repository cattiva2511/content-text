P>
	Избелява нощта — дълъг миг самота.
	Ти не стопли леглото ми хладно.
	Ще посрещна деня, недочакал съня.
	Любовта ми за близост е жадна.

	Като огън гори тя край мен и дори
	във огромен пожар се превръща,
	но защо в зимен студ чезне всеки уют
	и дълбока печал ме обгръща?

	Отминава деня, а кого да виня,
	че не чух твойте стъпки на прага?
	Може би оня час, в който срещнах те аз
	или този, след който избяга?

	Бих крещял като луд, но това е абсурд.
	Не така в своя дом ще те върна.
	Аз разбирам това и обронил глава,
	своя спомен за теб ще прегърна.
P$
