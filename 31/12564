P>
	Не казвай никога, дори да ти се иска,
	не казвай „Сбогом!“. Малък е света.
	С теб бяхме нещо повече от близки:
	докосна ни с дъха си любовта.

	Обърка ни. Признавам си — така е.
	Не я допуснахме до нашите сърца,
	но тя и днес във въздуха витае,
	а ние се държим като деца.

	Разделяйки се, себе си ще лъжем,
	че всичко е било почти игра,
	и ще се питаме дали не бяхме длъжни
	да съхраним една запалена искра.

	Но кой ще ни отвърне? Самотата?
	Или пък, вечер, празното легло?
	Въпросът ще увисва в тишината
	и всяко мрачно съмване, ще е добре дошло.
P$
