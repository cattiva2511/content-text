P>
	Омръзнало на Дявола да го ругаят,
	че бил против доброто, че бил лош,
	че тънел в мерзост и разкош,
	че нямало да види Рая,
	нито душата си пречистена
	за светлата Господня истина.
	И ето, че нечистият,
	решил да се пречисти, да се образова.
	И той за школата сурова
	с едно Евангелие се снабдил.
	И с него лягал той,
	и с него ставал,
	и препрочитал го веднъж и дваж.
	И си записал ученият Дявол
	ей тоз евангелски пасаж:
	„Недей прави на другите това,
	което не желаеш да ти правят.“
	Но в мъдростта на тез слова
	намерил той прекрасен завет.
	Цитирал, декламирал той това,
	което на езика свой Евангелиста
	някога е писал.
	Но като всеки Дявол
	на писаното той придавал свой,
	сатанински смисъл:
	„От никого не чакам добрина
	и никому доброто не желая.
	С Евангелието ще вляза в Рая,
	но пак ще си остана Сатана.“
P$
