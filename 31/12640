P>
	Браво, браво на консула: вече
	трети ден продължават игрите.
	И докарват все по-страховити
	зверове, уловени далече.

	Тежки слонове, мечки космати,
	гладни тигри, пияни от кърви;
	тур такъв, че ни казаха: първи
	е по бой и размах на рогата.

	Най-накрая пред тях бе изкаран
	алеманският вожд — вече в рани.
	Той бил зъл заклинател — така ни
	бе съобщен, — и убиец коварен.

	О, как чакахме номера сетен!
	Той бе смел — значи, ще се побори.
	Я, зверища, скочете отгоре!
	Я хапете, дерете, мушете!

	Ала той, вместо с меча да кълца,
	изведнъж взе да вие спокойно.
	Зареваха след него нестройно
	всички тигри, и мечки, и вълци.

	Коленичиха слонове горди,
	запълзяха грамадни питони,
	като гъвкави, дълги колони,
	сякаш искаха той да ги води.

	О, към консула и боговете
	дружно викахме: чудо страхотно! —
	щом и тигърът — страшно животно,
	кротко взе да му ближе нозете!
P$
