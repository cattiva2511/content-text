P>
#	I.

	Едно съвсем опърпано селце
	смълчано сред баирите се гуши.
	Във него числом-словом налице
	са общо има-няма двайсет души,

	които тягостно душа берат,
	наместо да ги радват плодовете.
	Излишен е и този селски път,
	полегнал и повяхнал като цвете.

	Повява вятър и шепти бреза,
	селцето кърши свойта изнемога —
	то тук е като капнала сълза
	от безпристрастното око на Бога.

	Ала далече от свети места,
	за кой ли дявол кротичко сълзата
	очаква някой ден да бъде тя
	изтрита от лицето на земята?

#	II.

	Какво ли може да се случи тук?
	Пък и защо ли някой да се пита?
	Но пролет е. И ето че от юг
	внезапно ято ангели долита.

	Какъв омайващ полъх на пера,
	дошъл кахърното да изтърбуши!
	Със светнали очи „И таз добра…“
	си казват има-няма двайсет души.

	Живот изпълва всеки селски двор,
	комай и за сеитба идва време…
	Навред звучи ангелогласен хор
	и хубаво е, дявол да го вземе!

	Е, хайде — пък каквото Бог реши:
	дори да секне ангелската песен,
	дори и двайсетината души
	да отлетят със ятото наесен…
P$
