P>
	Вървях по улица непозната,
	и изведнъж — и грак, и лай,
	и гръм, и лютни от небесата —
	пред мен летеше със звън трамвай.

	Как на платформата му се метнах,
	така до края не проумях.
	Че диря огнена и по светло
	оставя — само това видях.

	Сред времената и световете
	бе той препуснал — тайфун без край…
	Спрете, ватмане, ей, ватмане, спрете,
	спрете веднага този трамвай!

	Късно е. Няма стени отпреде.
	Палми се мярнаха… кремав цвят…
	Гърмеше мост подир мост пореден
	над Нева, Сена и Нил — отзад.

	За миг под прозореца на вагона
	изникна с поглед лукав и луд
	старият просяк — същият — оня,
	дето лани умря в Бейрут.

	Къде съм? Вече си губя куража.
	Сърцето ми в отговор дава знак:
	„Ето я гарата, откъдето даже
	към Кришна и Буда потегля влак.“

	Спирка „Зеленная“ е със странни
	букви изписана, и кърви.
	Тук вместо зелки и патладжани
	продават само мъртви глави.

	С лице-виме, в рубашка червена,
	палачът обезглави и мен.
	Лежа главата ми подредена
	до други в сандъка окървавен.

	Улица, дървени тараби, светят
	три прозорчета… познато май…
	Спрете, ватмане, ей, ватмане, спрете,
	спрете веднага този трамвай!

	Машенка, помня, тук си ми пяла,
	тъка ми тука килим — на свещ.
	Къде са днес твоят глас и тяло?
	Как е възможно ти да умреш?

	Колко чака да дойде принцът ти —
	а пък с перука напудрена аз
	бързах за бал у Императрицата —
	не сме се срещали оттогаз.

	Сега чак разбирам, че свободата
	е блясък отвъден сред този мрак.
	Хора и сенки пазят вратата
	на планетарния зоопарк.

	Повейна вятър — познат и сладък,
	и откъм моста се появи
	железен конник с ръка грамадна
	и две копита над мен изви.

	А православен и всецелебен
	отпред Исакий е извисен.
	Там ще отслужа сега молебен
	за Маша и панихида за мен.

	Ала — завинаги в мрак — терзае
	сърцето болните ми гърди…
	Машенка, Машенка, аз не знаех
	такава любов и тъга преди!
P$
