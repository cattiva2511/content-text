P>
	Жарка пещ, духалото, тезгяхът…
	Дребен, стар човек край тях стърчи.
	И изглежда погледът му плах от
	силно зачервените очи.

	Вече спят другарите му. Не е
	само той от сън оборен. Все
	е зает куршума да излее,
	който мойта смърт ще донесе.

	Свърши и с отрудена усмивка
	тръгва към дома. Блести луна.
	Чака го под топлата завивка
	сънена добрата му жена.

	А куршумът негов ще просвири
	над запенената Двина и —
	майсторски отлят — ще ме подири,
	и в гръдта ми ще се настани.

	Аз ще рухна и ще се замятам.
	Миналото в миг ще се яви.
	И кръвта ще плисне по земята,
	ще намокри прашните треви.

	Ей така — на прага на Съдбата,
	ще ми въздаде за всеки грях
	Господ с пълна мяра — чрез ръката
	на човека дребен, стар и плах.
P$
