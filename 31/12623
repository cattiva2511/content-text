P>
	Когато страната проплака под удара Божи
	и древната столица варварски орди превзеха,
	царицата посред площада въздигна си ложе
	и там ги зачака, свалила и сетната дреха.

	Херолди тръбяха, плющяха ведно знамената,
	подобно дървета, от есенен вятър люляни.
	Коприни и кожи безценни на няколко ката
	се диплеха върху лозници, от злато ковани.

	Царицата бе като гъвкава, тъмна пантера,
	с очи, обещаващи радост бездънна и дива.
	Гърдите й тръпнеха зад балдахина химерен,
	направен така, че да мами, а не да прикрива.

	И нейният зов бе звънлив като сребърна лютня:
	„Елате, герои, обкичени с прашки и брадви,
	че никога няма да срещнете по-безприютна
	жена, чийто вопъл така да ви грабва и радва!

	Елате, герои, облечени в мед и желязо!
	Забивайте гвоздеи яростни в моето тяло.
	Дано се налеят сърцата ви с бяс и омраза,
	от мъка дано натежат — като грозде узряло.

	Отдавна ви чакам — мъже първобитни, грамадни.
	Любувах се тайно на вашата пагубна орда.
	Елате и мойта разцъфнала гръд безпощадно
	терзайте, щом чуете тръбния зов на херолда!“

	И сребърен рог на херолда в блестящи одежди
	слугите протегнаха върху червена коприна…
	Но гордите северни варвари въсеха вежди,
	и виждаха своята бедна и снежна родина,

	и виждаха сиво, сурово небе над широки
	гористи хълмища, припомняха си красотата
	на своите царствено-хладни сестри синеоки,
	и скалда* си спомняха, е песни възславящ Жената.
	[* Древноскандинавски поет-певец. — Бел.прев.]

	Кипеше площадът от буйната лава човешка,
	и с южна разпаленост сипеха жар небесата,
	Но гордият вожд вдигна длан и с надменна насмешка
	възви своя кон и поведе на север войската.
P$
