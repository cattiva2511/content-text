P>
	Ти чувал ли си някога козел
	отстъпка на козата да направи?
	Та за какво са, Дяволът ги взел,
	рогата здрави?

	* * *

	Един ден, както се катерил,
	Козелът по пътечка каменлива,
	подхлъзнал се и се намерил
	в краката на козичката си сива.
	От яд, че паднал и че се изложил,
	и че издраскал козята си кожа,
	Козелът се нахвърлил на Козата:
	— Дано ти вълци изядат месата!
	На моето падение се хилиш…
	Къде ме тикна да вървя нататък?
	Едва се не премазах, боже мили,
	едва се не премазах!
	— Че аз ти казах…
	— Мълчи! Ще кипна… Взе да знаеш много,
	но аз и със рога да бия мога.
	Защо не тръгна първа по скалите?
	— Аз щях да тръгна, ама ти ме срита…
	— Млъкни, мари, на пастърма да станеш!
	Щом падам, значи, трябва да ме хванеш!
	— Че аз, нали… подадох си крачето…
	— А-а, ето кой ме е препънал, ето-о…
	Рога! Рога за тебе, зло проклето!

	И разгневен, тиранинът Козел
	от бедната Козичка си отвзел
	за своето падение.

	* * *

	Тревожи ме едно съмнение —
	читателю, не се ли среща също
	такъв Козел и в твойта къща?
P$
