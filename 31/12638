P>
	Под земята пещера се шири.
	Дух гробовен в мрака й витае.
	Като Луциферови вампири
	там прекрасни блудници блуждаят.

	И дали ще си умреш безславно,
	или славно — все едно — смъртта е
	стар работник — костелив и бавен,
	който те прибира най-накрая.

	Ще те понесе по коридора
	между тъмни и безбройни стаи.
	Ще ти се изцъкли бавно взорът —
	ще си спомниш този сън безкраен.

	А когато слезеш в свойта яма,
	и отправиш вопъл към съдбата,
	няма да откриеш вече храма,
	а ще срещнеш блудница зъбата.

	Много сладко тя ще те целува,
	ще те смуче със безкрайна злоба.
	Нищо друго там не съществува.
	Няма изход — никога — от гроба.
P$
