P>
	Ако паднеш по гръб, да речем,
	по корем, да речем, по корем…
	И дори да речем по глава,
	ще речем: „Че какво от това!“

	Ще избие навънка цицина.
	Но нали сме с добра медицина —
	ще ти мине завчас!
	Ще ти мине съвсем.
	Слагаш пласт лейкопласт
	или пласт от мехлем
	и минава съвсем!

	Но не падай по дух! Не по дух!
	Ако паднеш по дух, вече „тюх!“
	Няма външна цицина тогава,
	но цицина отвътре остава.

	А щом имаш отвътре цицина,
	не помага тогаз медицина.
	Не помага тогаз,
	не помага съвсем
	нито пласт лейкопласт,
	нито пласт от мехлем.
	Не минава съвсем.

	Та не падай по дух!
	Чу ли?
	— Чух!
P$
