P>
	Аз навлизам в Христовата възраст
	не добър. Не дотам поумнял.
	Май нарочно годините бързат —
	всяка миг е, край мен прелетял.

	И сега неспокойно се вглеждам
	във едно твърде лошо момче.
	То се смее. Доволно изглежда:
	„Аз съм ти. Хей, животът тече!“

	И без тебе, момче, го разбирам,
	ала пак съм на стар кръстопът.
	Като теб все пътеки избирам,
	а не мога да тръгна на път.

	Изтъкан съм от сто колебания.
	Сто въжета ме дърпат назад.
	Търся своето точно призвание,
	и добре е, че още съм млад.

	Ако трябва и с дявола черен
	ще се боря жестоко, до смърт,
	но ще скъсам въжетата в мене
	и най-после ще тръгна на път.
P$
