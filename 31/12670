P>
	Имаме бебенце — наша сестричка,
	мамина мила, добра дъщеричка!
	С тънко вратленце,
	с чипо носленце.

	Рита с крачета,
	шари с очета.

	То е на месец и няколко дни.
	То е повито сега в пелени.
	Има си шапчица — люляков цвят.
	Няма по-хубаво в целия свят!

	Само че… то не разбира сега
	ни от картинки, ни от шега!
	Агънце мило показах му аз —
	то се нацупи, заплака завчас.
	Аз му показах страшна ламя —
	то се зарадва, то се засмя.

	Нека се смее, нека си плаче!
	Как да се сърдиш
	на пеленаче?
P$
