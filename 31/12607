P>
	Той беше добър ученик.
	Най-добрият в класа.

	Седеше на първия чин;
	до прозореца, вляво,
	беше нисък на ръст,
	с коса като пламък,
	червена и права,
	с цяло съзвездие лунички
	върху двете страни.

	Беше много добър ученик.
	Знаеше всеки урок,
	отговаряше точно и ясно,
	не мълчеше,
			когато учителят,
	питаше:
			прав зад катедрата.
	— Кои са царете от Второто българско царство?
	— Къде се намират Азорските острови?
	— Какво получаваме, когато прибавим
	към натрия три молекули сребро?

	Той беше добър ученик.
	Най-добрият в класа.

	Веднъж,
			съвсем неочаквано,
	влезе един офицер.
	Прав зад катедрата,
				офицерът посочи
	първия чин до прозореца вляво,
						и каза:
	— Излез на дъската.
				Ела.
					Говори.
	Отговаряй на всички въпроси
	подробно и ясно.

	Беше в час по мъчение.

	От стената
			като от черни килии
	гледаха Ботев и Левски.
	Върху празните чинове
				седеше страхът
	и подсказваше:
				— Кои са ония,
	с които си ходил на сбирка?
					— Къде се намира
	квартирата, дето се срещаше с тях?
	— Какво си получил?
				— Кому си го дал?

	Беше в час по безстрашие.

	Тои беше добър ученик.
	Най-добрият в класа.
	Излезе навън
			пред дъската.
	Косата му рижа изгря
	върху нейното черно небе
	с тебеширени облаци.
	Лицето му
		беше спокойно и ясно
	под златните лунички.

	Беше много добър ученик.
	Най-добрият в класа.

	Но нищо не каза.
	На всички въпроси
	отвърна с мълчание.

	Мълчеше,
		когато го питаха в класната стая.
	Мълчеше,
		когато навън го поведоха.
	Мълчеше,
		когато го туриха прав
	до стената на задния двор.
	Мълчеше,
		когато последен звънец
	удариха пушките.

	Беше много добър ученик.
	Мълча
		и получи отличен

	в час по безсмъртие.
P$
