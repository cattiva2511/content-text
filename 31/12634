P>
	Не идваха карти през цялата вечер
	и даже в пиянството аз не успях.
	Звездите тревожни бледнееха вече
	и мартенски изгрев пълзеше към тях.

	Обзет от безумие призрачно, сякаш
	насън се изправих с кошмарния вик:
	„На всичко! Раздавай! Какво още чакаш!“
	Заложих и всичко изгубих след миг.

	Излязох навън. Скрежът беше окичил
	града с толкоз нежен и приказен прах…
	Не помня как там, сред снега коленичих
	и кръста си златен до устни допрях:

	„О, трябва да стана и чист, и свободен,
	и теб, Нищета, да последвам с любов,
	смирено за хлебец да моля народа
	и с кръста да нося навред благослов!“

	Това трая миг. После в кошера шумен
	се върнах и всички замръзнаха, щом,
	надвесен над масата, блед и безумен,
	заложих и златния кръст мълчешком.
P$
