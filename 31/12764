P>
	Хей, Вятърко, нали не си човече?
	Защо ми грабна шарената ризка
	и в тази жега даже я облече?
	Ти да приличаш на момче ли искаш?

	Не си подхвърляй новата ми шапка!
	Една нали ми грабна и избяга.
	А тази сутринта я купи татко.
	Върни ми я! Върни ми я веднага!

	Какъв си смешен! Махаш със ръкави
	и нещо сочиш в клоните. Ах, ето —
	там старата ми шапка си поставил
	и в нея свили са гнездо врабчета.

	И новата ми шапка искаш също
	да заплетеш високо във клонака.
	Но щом за птичките е цяла къща,
	аз ще ти дам и шапката на кака!
P$
