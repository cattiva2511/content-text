P>
D>
	На Мариела — с любов
D$

	Моя мъничка кукло, растеш
	без тревога за идното утре
	и по детски щастливо се смееш,
	щом отвориш очите си сутрин.

	Не разбираш все още, че днес
	да живееш не е никак лесно.
	Че животът е някаква смес
	от надежда и страх. Неизвестност.

	Ти не знаеш, че трябват пари,
	за да раснеш щастлива и сита…
	Колко мъничка всъщност си ти!
	Тъй безгрижна, и тъй дяволита…

	Аз се радвам, че в твоя живот
	нереални са всички проблеми.
	Те не тегнат на твойто чело
	като банда досадници неми.

	Порасни и живота обичай!
	По-добър ще е той от сега.
	По-прекрасен и по-непривичен —
	само трябва да стигнем брега

	на това омагьосано блато,
	над което източваме врат.
	Ти ще бъдеш голяма, когато
	стане този тъй нужен поврат.
P$
