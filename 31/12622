P>
	Стърчи моят замък в пустинни земи
	на връх каменист и зъбат.
	Аз сам го въздигнах в среднощни тъми,
	проклинайки целия свят.

	И сам съм му жител. Седя с гордостта
	на крал в своя мраморен хол.
	Единствено нощем от диви места
	се спуска кикотещ се трол.

	Жесток и страхлив, той седи надалеч
	и дрънка коварни слова.
	Но знае, че имам безмилостен меч
	за всякоя дръзка глава.

	На трона веднъж си седях, увенчан
	с блестящ диамантен венец,
	когато по моя портал обкован
	похлопа скиталец-певец.

	За всекиго, който е лих и сърцат
	дома си отварял съм аз.
	Приех да изслушам безумеца млад
	в червената зала за час.

	Той арфа красива тогаз улови,
	замря — за момент вцепенен,
	и дива, болезнена песен изви
	в двореца ми тих и студен:

	„Вървях си сам сред нощ беззвездна
	по сипеи и по бърда,
	и изведнъж, над мрачна бездна,
	съгледах труп — за зла беда.

	Трупът бе на момиче бяло,
	укрито в бурена висок.
	А над съблеченото тяло
	висеше скоморох* убог.
	[* Бродещ певец-комедиант в древна Русия. — Бел.прев.]

	Склонен над девственото ложе,
	той дрънкаше звънче на шут —
	опитваше се да тревожи
	дори смъртта глупакът луд.

	Звънът бе глух, без ехо. Сведен,
	кривеше изродът лице.
	Блестяха пръстенчета медни
	по гърчавите му ръце.

	Така подскачаше накичен
	той с кикот покрай пропастта.
	И върху устните девичи
	лепеше лигава уста.

	А аз си тръгнах с куп въпроси,
	и боговете с тях терзах.
	До днес света преброждам бос, но
	по-ярко нещо не видях.“

	Не можех по-дълго безумния бард
	да слушам и меча извих.
	Забодох в гръдта му червен минзухар
	в награда за дръзкия стих.

	Красиво и кърваво този цветец
	връз младата гръд заблестя.
	„Върви си — му казах, — злокобен певец!“
	Но той бе поел към смъртта.

	Аз струните скъсах и арфата с гръм
	ударих о пода без жал,
	затуй, че за пръв път на гордия хълм
	разплакан бе гордият крал.

	А замъкът пак тъне винаги в здрач,
	и скита насмешникът-трол.
	Не знае страхливецът — кралят е в плач
	в огромния мраморен хол.

	В мълчание пак е дворецът обвит.
	Там трима са — всяващи страх —
	печалният крал и певецът убит,
	и дивата песен — над тях.
P$
