P>
	Искаш за теб да напиша куплети.
	Казваш: „Нали затова си поет.
	Толкова много жени са възпети —
	ти не написа за мен нито ред.“

	Може би права си. Толкова време
	моите мъжки капризи търпиш.
	Животът ти с мен е и радост, и бреме,
	и отговорност — както твърдиш.

	Аз съм с изменчив и труден характер.
	Зная това и ти сторвам поклон.
	Ти ме възпираш, щом хукна по вятъра
	и ме обичаш, макар ветрогон.

	Някога груб съм — ти ми прощаваш.
	Сприхав съм — ти отговаряш ми с такт.
	Лошите мигове бързо забравяш,
	а любовта ми признаваш за факт.

	Всичко, което до днес съм написал,
	аз от сърце подарявам на теб.
	Твоя е всяка задъхана мисъл!
	Всеки изстрадан до болка куплет!
P$
