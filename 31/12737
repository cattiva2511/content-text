P>
	_— Гущерко, защо си натъжен?_
	— Ами виж ме колко съм зелен!
	Аз отдавна съм установил,
	че съм всъщност малък крокодил.
	И на моя братовчед край Нил
	писах писъмце едно — да знае,
	че сме братовчеди. Но това е
	най-големият проблем. Не знам
	как писмото да изпратя там.

	_— Щъркелите стягат се за път._
	_Точно в Африка ще отлетят._
	— Знам. Навярно край реката Нил
	ще срещнат братовчеда крокодил.
	Но как да дам писмото си на тях?
	От клюновете дълги ме е страх!
	Ще литнат без писмото ми. Така че
	повярвай ми, направо ми се плаче!
P$
