P>
	По стените на старата къща
	скачат призраци всяка минута.
	И ридаят, крещят и се мръщят
	триста гнома в дома безприютен.

	По столовете, масите, пода… —
	вие също ги бихте съзрели.
	Мрази светлото тази порода.
	Лъч не виждат по цели недели…

	А телцата им болни и странни
	трепкат като листата наесен,
	откогато са тук без стопанин —
	в този дом, допреди жив и весел.

	Става все по-унило и тихо,
	все по-душен е вътре животът.
	Те тогава сами удушиха
	своя собствен стопанин в леглото.

	Погребалните свещи изтляха,
	отшумя и печалният спомен.
	Само шушнат под старата стряха
	неми укори, сълзи бездомни.

	По стените на старата къща
	скачат призраци всяка минута.
	И ридаят, крещят и се мръщят
	триста гнома в дома безприютен.
P$
