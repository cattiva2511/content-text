P>
	Днес при шивача бях на проба
	и казах да ми сложи десет джоба —
	да мога, както аз си ща
	да слагам всякакви неща:

	Във първия — най-дребните стотинки,
	във втория — пакетчета с гризинки,
	във третия — бонбоните и дъвката,
	в четвъртия — флумастера с калъфката,
	във петия — пергела с транспортира,
	във шестия — шест цветни тебешира,
	във седмия пък — стъклените топчета,
	във осмия… Да! — скъсаните копчета,
	в деветия… Хей, да не сторя грешка!

	В десетия — една бележка:
	какво съм сложил
	в новата си дрешка.
P$
