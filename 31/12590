P>
	Последният пристан мълчи
	в последни минути на почит.
	Ний впиваме влажни очи
	надолу, в студената почва.

	От там ни отвръща печал,
	столетия сбирана сякаш.
	Морета от мъка видял —
	последния пристан ни чака.

	Ковчегът, покрит със цветя,
	на дъното ляга смирено
	и първите шепи земя
	туптят като пулс, учестено.

	През воплите чувам съдбата:
	„Човече, не можеш да свърнеш.
	Не можеш да идеш нататък.
	От пръст си — в пръстта ще се върнеш!

	Но живей, за да бъдеш обичан!
	Всичко друго е миг суета.
	Ако в края ти, някой заплаче —
	си оставил по пътя следа.“

@@	Габрово
@@	1994 г.
P$
