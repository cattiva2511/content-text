P>
	Днес погледът твой е печален и тъй непознат,
	ти с толкова тънки ръце коленете обви…
	Чуй: някъде там, край далечното езеро Чад,
	жираф грациозен върви.

	Той с нега и стройност изискана е надарен
	и има по кожата пъстри, вълшебни петна,
	с които единствено може да бъде сравнен
	ликът на танцуваща върху вълните луна.

	Прилича на шарен, чудат платноход отстрани
	и сякаш не тича, а плавно се рее в степта.
	Щом привечер в ниша от мрамор пък се подслони,
	то като че ли с красота омагьосва света.

	Знам весели приказки от екзотични земи,
	за вождове, страсти, красавици с черни тела…
	Но ти вярваш само в това, че отново ръми,
	ти дълго си вдишвала само отровна мъгла.

	И как да ти кажа за дивния, гъст аромат
	на тропика с палмите, с буйните, странни треви…
	Ти плачеш? Чуй: там, край далечното езеро Чад,
	жираф грациозен върви.
P$
