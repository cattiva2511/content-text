P>
	Вече и мишоците почнаха уроците
	горе на тавана около капана.

	Клекнали са всичките: първом ученичките,
	после учениците до чувала с триците.

	Уж ги учат старите да четат букварите
	и на школски песни хубави и лесни.

	Ала за мишоците трудни са уроците.
	Туй ужасно сметане, писане и четене,
	още рисувание и естествознание…

	Старият мишок е учител строг.
	С пръчицата шари, де когото свари,
	ако не внимават, щом им преподават…

	Ала ей капана хлопна на тавана.
	И отсреща маците вирнаха мустаците.

	С моливите, с книжките
	пръснаха се мишките.
P$
