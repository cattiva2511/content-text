	Ванката се подигна на пръсти и погледна през прозореца. Голямата сладкарница гъмжеше от хора. Четирима свирачи свиреха нещо весело и хубаво. Един прислужник, облечен в чисти бели дрехи, сновеше около масите.
	„Тука трябва да се влезе — помисли Ванката и потръпна от студ. — Топло е и хора много.“
	Пет-шест души излизаха. Той се мушна помежду им и влезе незабелязано. Сви се в ъгъла зад вратата и сякаш задряма. Ненадейно изпод палтото му нещо шавна. А след това току до бузата му се подаде една остра муцунка.
	— Шшт, Палешко! — перна Ванката муцунката. — Мирно!
	Острата муцунка се гушна бързешком под палтото му и се спотаи.
	Свирачите забързаха, заситниха и спряха отведнъж. Хората заръкопляскаха. Почнаха се шумни разговори. Сладкарницата заприлича на един голям бръмчащ кошер.
	Ванката разкопча палтото си и пошепна тихичко:
	— Хоп, Палешко!
	Острата муцунка надзърна пъргаво и близна с езика студената ръка на Ванката.
	— Хайде!
	Из пазвата на Ванката изрипна едно малко кученце и се покатери на рамото му.
	— Готово, господа! — звънна ясен, детински глас и накара всички да замълчат. Хората впериха очи към ъгъла зад вратата.
	— Палешко, почни!
	Палешко се шмугна с главата надолу и тупна леко на земята. След това направи рогач и застана „слуш“.
	Ванката съблече палтото си и остана само по една пъстра, безръкавна моряшка фланела. Тънките му жилести ръце бяха зачервени от студ. Той се изпъчи и поздрави. После подскочи, преобърна се и пак се поклони.
	— Нагоре с краката! — изкомандува той.
	Палешко се изправи на предните си крака и запристъпва. Ванката се изправи на ръце и взе да го обикаля. Хората заръкопляскаха.
	— Хоп, слуш! — сниши се Ванката.
	Палешко подскочи и стъпи върху ходилата на Ванката. Ванката, изправен на ръце, дигна внимателно подвитите си крака нагоре. Палешко застана „слуш“. Тогава Ванката обходи на ръце сладкарницата надлъж и се върна пак, отдето беше тръгнал. Палешко скочи на земята. Двамата се настаниха един срещу други. Ванката издаде нова команда:
	— Рогач!
	И след големия смях на всички те се запремятаха из въздуха. Един, два — цели пет рогача. После Ванката сложи в предните лапички на Палешко шапката си и се облече. Палешко обходи масите и събра кой каквото подари.
	Свирачите занагласяха инструментите си. Ванката прибра Палешко под палтото си.
	Закопча се и излезе навън.
	Снегът беше превалял. Духаше студен, остър вятър. Звездите трептяха, като че замръзват. По улиците хрущяха стъпките на закъснели минувачи.
	Ванката се спря под една електрическа лампа. Той бръкна в джоба си, извади подарените пари и ги преброи. Единадесет лева.
	— Малко са — въздъхна Ванката. — Не стигат!
	Вятърът го шибна по лицето, свирна в ушите му и замина. Палешко шавна под палтото и пак се спотаи.
	— Виж ти! — помисли Ванката. — Трябва да му е студено.
	Той поглади с ръка мястото, където се беше сгушил Палешко.
	— Там стой, там стой! Щом си подадеш носа и ще те ощипе! — И Ванката ускори вървежа си.
	Покрай него профуча шейна. Весели звънчета пееха по гривните на конете. Камшикът на файтонджията плесна сърдито над гърбовете им.
	— Чу ли, Палешко? — засмя се Ванката. — Тях ги бият, пък аз не те бия. Кротувай!
	Ванката възви и тръгна по една затъмнена улица. Почна да прехвръква сняг. Изведнъж нещо го бутна по крака. Чу се радостно скимтене. Ванката подскочи уплашено.
	— Я — викна той, — Миша! Ти ли си, Миша? Тука е Палешко. Не бой се, няма да помръзне!
	Миша, майката на Палешко, излая и почна да души. Палешко усети под палтото дъха на майка си. Той зашава й заскимтя.
	— Добре, добре, ще се съберем — помилва Ванката Миша и разкопча палтото си. Палешко рипна и се стрелна към майка си. Миша го заблиза. Нещо сви сърцето на Ванката. Той сграбчи Палешко, гушна го под палтото си и рече нажалено:
	— Пък ти, Миша! Палешко ще спи на топло в пазвата ми, ами ние с тебе къде ще спим?
	Миша го погледна с големите си тъмни очи. Тя сякаш го разбра и се заумилква около му.
