P>
	Уши в кулите чуват —
	ръце роптаят на портите.
	Очи изпод стряхата виждат —
	пръсти върху ключалките.
	Да отворя ли, или да чакам
	сам до последния си ден,
	невидим за очи на непознати
	в тази бяла къща?
	Ръце, какво ми носите —
	отрова или грозде?

	Отвъд този остров, обгърнат
	от тънкото море на плътта
	и от брега на костите,
	лежи земя, недостижима за звука,
	и хълми, за ума недостижими.
	Ни птици, ни хвърчащи риби не смущават
	безмълвния покой на моя остров.

	Уши на този остров чуват —
	вятърът прелита като огън.
	Очи на този остров виждат —
	кораби пристават вън от залива.
	Да хукна ли към корабите
	с вятъра в косите си,
	или да чакам до последния си ден
	и никакъв моряк да не посрещна?
	Кораби, какво ми носите —
	отрова или грозде?

	Ръце на портите роптаят,
	кораби пристават вън от залива,
	дъжд плиска върху пясъка и керемидите.
	Да пусна ли да влезе непознатият,
	моряка да посрещна ли,
	или да чакам до последния си ден?

	Ръце на непознати и трюмове на кораби,
	какво ми носите — отрова или грозде?
P$
