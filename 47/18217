P>
	То беше неработено, трънливо място,
	макар че недалече бе градът.
	А ти бе градинар с ръце на майстор,
	все жадни нещо ново да творят.

	И ето че през май на следната година
	от шипките, които вещо присади,
	се разцъфтя такава розова градина,
	каквато тук не знаехме преди.

	Градина? — Не. — Разсадник, цветна длан разтворил
	разнасящ багри, аромат и красота
	в самотните ни стаи, в тъмните дворове,
	в сърцата ни, в скръбта и в радостта.

	Но сам за себе си ти роза не отряза,
	сърцето би те заболяло от това.
	Ти нямаше в колибата си ваза.
	Да пълниш вазите на другите живя.

	Намерихме те в жарко юлско пладне,
	в пътеката прострян с безжизнен лоб,
	работейки, от слънчев удар паднал.
	Покрихме с твои рози твоя гроб.
P$
