P>
	Скръбта крадец на времето излазва
	и с гроба в лунен впряг, и с мореходните години,
	негодницата мъка се изплъзва
	на времето през яростно навеяните дюни,
	за писъците старостта не помни,
	върху вълните с ветровете времето завързва
	и свиква пак безбройните изгнани,
	които бродят по дълбоки пътища в морето,
	за горестта си старостта не казва,
	за албатроса на врата на клетия стрелец,
	костта на младостта си тя отмята
	и солноока се запътва бавно към леглото
	на тази, дето вдигаше на прилива вълната,
	а днес лежи безвременно с любимия крадец.

	Бащици мои, нека този времелик измамник,
	от чийто къс ръкав смъртта надзърта,
	с мехурестия си товар в торбичката на друмник
	вдън гроба на жребеца да нахълта,
	през цепка на скопец да стрелне скрития бездомник
	и да освободи скръбта двугърда,
	да го не гонят свирки сребърни по върховете
	на седмици от дни до ден, до смърт,
	тези плячкосани мехури — змии ядовити,
	и кучешките зъби — прът до прът,
	трето око да не прозре в дъгата едногърба,
	която двете половини свързва за живот,
	за да остане всичко и над бездната към гроба
	с крадците на бащите ми да придобие плът.
P$
