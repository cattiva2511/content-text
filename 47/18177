	В началото на времената живял цар на име Велмур. Той имал дъщеря на име Далвира — и голяма благодат й била отредена: да приеме Светлината на Ем-Руха.
	О, душа — чиста и светла: приготви се — като невеста, която чака младоженец!
	Велик дух бил Ем-Руха — първият от ангелите на Бога.
	И цялата земя чакала светлината му — брака на Далвира и Ем-Руха да види.
	А всички пазели Далвира, да не би да види друга светлина — защото за Ем-Руха тя родена е. И всяка друга светлина за нея — скверна е.
	Растяла в любов и радост Далвира и хората я обичали, и песни за небесната възлюбена пеели.
	О, душа — чиста и светла: приготви се — като невеста, която чака младоженец!
	Велики адепти я пазели и могъщи маги над нея бдели — чужда светлина очите й да не зърнат. И щастлив бил цар Велмур, защото Божий пратеник за зет чакал.
	Но един Далвира видяла светлината на Слънцето и загоряло в нея огненото му сърце.
	И като огнена жила забила душата й, и ръцете й станали лъчи, а погледа й — пламък.
	Заживяла Далвира в сърцето на Слънцето — там дето закипява морето на силата и земната светлина.
	И дошъл един ден Ем-Руха — своята възлюбена да види и светлина си да й дари. Но — тя не го познала! Тя не го познала, защото земен огън в сърцето й горял, и дим погледа й замъглявал. О — тя не го познала!
	Скръб налегнала земята, защото — загубена била светлината на Ем-Руха. И само в дълбоките й бездни се долавяло тихо ехо:
	— О, душа — чиста и светла: приготви се — като невеста, която чака младоженец!
	Приготви се за светлината на Ем-Руха!
