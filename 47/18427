P>
	Фенери светнат ли, светият лик
	във осмоъгълник от непривично зарево
	повехнал би, на любовта момчето
	би бдяло над блаженството си кратко.
	Чертите в техния потаен мрак
	са плът, но дойде ли денят измамен,
	пигментът блед от устните й пада,
	повивките на мумията мъртва
	откриват някогашна древна гръд.

	Да мисля със сърцето си съм учен,
	ала и то, като ума, е сляпо.
	Да мисля с пулса си съм възпитаван —
	забърза ли, със него да забързвам,
	додето се сравнят поле и покрив.
	И аз препускам, пренебрегнал времето —
	брадатия спокоен господин,
	разрошен от египетския вятър.

	От толкова години слушам думи —
	би трябвало да се променя нещо.

	Онази топка, дето хвърлих в парка,
	като играех, още не е паднала.
P$
