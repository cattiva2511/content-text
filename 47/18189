	Живял Муса-Бентам отдавна в Египет, по време на деветата династия. Той бил знаменит и прочут Адепт, и народът го обичал — защото мнозина излекувал. Но — тесен е пътят към познанието и стръмна пътеката към свободата:
	— Защото тежък изпит искало всяко Посвещение.
	И заведе Учителят Муса-Бентам високо планината, там където човешки крак не бе стъпвал.
	Рече му Учителят:
	— Ученико, смъртоносен изпит те чака и само победа е твоя изход. Четири задачи те чакат — четири смъртоносни срещи. И жив ще е само победителят:
	— Защото победа иска всяко Посвещение.
	Змия ще срещнеш, по-голяма от всички змии, които човешко око е виждало. Ако можеш да я победиш, ти ще продължиш пътя си. Ако ли не — ти изяден ще бъдеш и твоят път ще свърши. Но чуй — когато змията те приближи, ти ще видиш около нея гълъб. Когато зърнеш гълъба, скочи и хвани змията, за да я удушиш.
	И взря се Учител в ученик и потънаха в тишината на непристъпни планински върхове.
	Защото мълчание иска всяко Посвещение.
	— Не се бой — продължи Учителят — защото ти давам течност и тази течност се нарича „вуар“. С нея ти очите на змията ще намажеш! И свърши ли течността, силата на змията в теб ще се влее и гълъбът ще литне подире ти. И знай тогава — твоя е победата.
	И това е първото изпитание.
	И след това ще срещнеш лъв, по-свиреп от всички лъвове, които човешко око е виждало. И не го ли победиш, той на парчета ще те разкъса! Но приближиш ли го, агне ще видиш, бяло като пряспа сняг. И агнето около лъва обикаля. Втора течност ти давам, нея наричат — „ерун“. Хвърли се срещу лъва и очите му с тази течност намажи. А свърши ли течността, агнето след теб ще тръгне — знай тогава — лъва си победил.
	Това е второто изпитание.
	По-нататък ще продължиш пътя си и ще срещнеш голям черен бик, с най-острите рога, които човешко око е виждало. И не го ли победиш, на рогата му ще бъдеш нанизан. А около него ще видиш да се движи крина с жито — и бикът нея гледа. Ти ще хванеш смело бика за рогата и ще намажеш очите му с течността „раун“. И свърши ли течността, крината с жито ще тръгне след тебе — тогава знай, че бика си надвил.
	И тогава ще стигнеш предела.
	Защото предел е всяко Посвещение.
	А там те чака царска порта и пред портата ще видиш страшен воин със сабя в ръка. И не го ли победиш, ти главата си ще загубиш! Но около този воин ти ще видиш девица да обикаля — неземно красива. Тогава ще хванеш този воин и очите му ще намажеш — с течността „амуит“. И свърши ли течността — девицата с теб ще тръгне! И победил си, ученико — а силата на воина твоя е станала!
	Тогава ще стигнеш до Тайната, знайна от всички пророци и древни мъдреци — всичко вътре в човека скрито е! И само четири велики течности могат страстите да надвият.
	Защото власт над страстта иска всяко Посвещение.
