	Замра-Фу беше най-красивата и умната сред принцесите в древните времена. И всички я харесваха — целият народ я обичаше. Щастлива беше Замра-Фу и на всичко се радваше, само името й тежеше. Всеки път щом го произнасяше, нещо я бодваше в душата й — и то раждаше — скръб! И тази тъга вгорчаваше сладкия вкус на щастие и радост, та тя често молеше Бога името й да смени. Искрени и силни бяха молитвите й, и — Господ ги чу!
	Извика Всевишният един от своите ангели, на име — Адонаил.
	И рече му Бог:
	— Адонаиле, иди долу, на земята и на Замра-Фу помогни! Тя ново име иска — избери й от Свещената Книга!
	И слезе Адонаил на земята, Божията Воля да изпълни. Но още отдалеч видя той принцесата, и красотата й, като огнен сърп покоси житния клас на ангелския дух. Прехласна се силно по нея Адонаил, та изпусна за миг Великата Книга — и тя се разтвори! И като пороен дъжд от нея се изсипаха свещени букви и слова, и като жива благодат земята напоиха. Покри се тогава цялата местност с плодни дървета — защото живи семена бе Словото Божие, и то дава плод!
	Благодат изпълни принцесата и радост неземна я обзе. И тя се поклони на ангела на светлината, а устата й шепнеше молитви и думи на благодарност.
	Но скръбен бе Адонаил — Божиите Слова и страници от книгата бяха загубени, защото знаеше — което веднъж падне на земята, то повече не можеше да се вземе! Та каза в себе си: Господи, какъв грях сторих!
	Върна се, тъжен и мрачен, Адонаил на небето — Господа за прошка да моли.
	Но рече му Вечния:
	— Не скърби, Адонаиле! Аз твоята грешка в благо ще превърна! И ще видиш на земята Райска градина, и в нея много плодове и цветя, защото — Божието Слово в жадната почва пося. И ще нарека градината — Едем, а стопаните й — Адам и Ева!
	Адонаиле, грешката ти благославям!
	А долу на земята живееше принцеса — радостна и щастлива. И преди наричаха я — Замра-Фу; но сега казваше се — Рада.
	Защото Рада значи — радост!
