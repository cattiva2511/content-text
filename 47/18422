P>
	Защо смразява източният вятър,
	а южният разхлажда, няма да се знае,
	дордето ветроизворът пресъхне
	и ветрите, понесли плодовете
	на хиляди грехопадения, престанат
	най-сетне да заливат запада.
	Защо коприната е ласкава при допир,
	а камъкът ранява, ще разпитва
	детето до последния си ден,
	защо дъждът среднощен и кръвта
	засищат жаждата — за всичко туй
	то ще получи един черен отговор.

	Децата питат: „Дядо Мраз ще дойде ли?“
	Ще сграбчат ли в юмрука си комета?
	Не — чак дордето в детските очи
	прахта им дългосетен сън поръси
	и здрачът се препълни с детски духове,
	чак дотогава няма да отекне
	бял отговор от покривното било.

	Всичко се знае — някои доволни
	по звезден зов потеглят с ветровете,
	макар че към какво зоват звездите,
	кръжейки покрай кулите небесни,
	дорде угаснат, тук едва се чува.
	Доволен чувам аз „Бъди доволен!“
	като звънец по дълги коридори,

	„Живей без отговор!“ — и тъй живея
	без отговор на онзи детски вик
	към ехото, човека-мраз и призрачните
	комети над издигнати юмруци.
P$
