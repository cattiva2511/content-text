P>
	Побратимих съня и той в главата ме целуна,
	сълза от време се отрони, сънното око,
	просветнало, като луна към мене се обърна.
	С крилати стъпала до него аз летях така
	и паднах върху сънищата и твърдта нагорна.

	Побягнал от земята, гол, към някой втори бряг
	по въздуха се изкачих — далече от звездите,
	и там ридахме ние, аз и призрачният друг,
	майчиноокият, над всички клони от възбог;
	отлитнах аз от тази твърд — перце по ветровете.

	„Кълбото бащино почуква пъпа си и пее.“
	„Тук, дето сме сега, бе също бащино поле.“
	„Но тук са ангелите само в своите покои
	и бащини лица проглеждат в техните крила.“
	„Това са сънища. Дъхни — и всичко ще изтлее.“

	Изтля до рамото ми този дух майчиноок,
	додето духах ангелите, аз изгубих даже
	и себе си сред сенките по облачния бряг;
	издухах сънищните братя и здрачното им ложе,
	и те, духа си не познали, още дремят тук.

	Сега на целия ефир материята жива
	издиша глас и изкачил словата свод след свод,
	с ръка и косъм своя блян описах аз тогава,
	как леко на звездата тучна се сънят сънува
	и как дълбоко се събуждаш в облачния свят.

	Там стълбата на часовете се издига чак
	до слънцето със стъпала от обич и безверие,
	размерена с кръвта на неразумния човек.
	Един луд старец в своя дух все още се катери,
	духът на моите бащи в дъжда възлиза пак.
P$
