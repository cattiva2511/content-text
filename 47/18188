	Пурпурни небеса обгърнаха Аниел, един от ангелите на Бога.
	Аметистово сияние го изпълни, като Божествен пратеник на незнайни светове, и виолетов вихър го издигна високо.
	И чу гласът Божий:
C>
	„Слушай, мой верни Аниеле, заръка от Отца ти се дава! Иди и на всяко и създание Мое живота ти проследи — от зората, та до сетния му ден.
	Виж благата що отредил съм, в Мир и Правда ли пребъдват?
	Че изобилието ми вечно е, и краят му се не вижда!
	Но, иди Аниеле, че злосторници явиха се!
	Против Правдата Ми дела вършат, та блага от чедата Ми отнемат!
	Иди и провери!“
C$
	И полетя ангелът, носен на крилете на Любовта, та вси звезди преброди в безкрайната небесна шир.
	Но трудна бе Божията заръка.
	Тръгна тогава Аниел Святата Книга на Адонаил да търси. А Адонаил бе един от великите ангели Божии, и близки другари бяха с Аниел.
	Небесната шир сбра се, а милиони звезди слова занизаха. Великата Книга на Живота се разтвори, и нечувани тайни пред ангела разкри. Но — недоволен остана Аниел: това, което искаше — не намери!
	И рече:
C>
	„Нима е възможно от тази Книга свещена — нещо да липсва? И Божии Слова да бъдат заличени?“
C$
	Усъмни се тогава Аниел в Адонаил, и тъмна сянка го изпълни. Отровни пипала на недоверие към светлия ангелски лик запълзяха…
	И тъга се изписа на Божието лице.
	Верно бе: страници липсваха от Книгата, и — Аниел не ги откри! Но попита ли Адонаил и при Вечния потърси ли ги?
	И като тежка скала надолу полетя, а ума му в шеметен вихър се изгуби.
	Защото — тежко е съмнението!
	Роди се Аниел на земята — роди се, като хром несретник с тежка съдба.
	И долу другари не намери — сам бродеше сред чужди. А едничкия му спомен от Небето бе този — нуждата от добро.
	Правеше скитникът добро — но то оставаше в тайна. И скръб и болка бяха обсебили душата му.
	Смили се Всевишния и своя ангел при себе си прибра.
	И запита Аниел Бога:
	— Отче, защо се случи това с мен — защо паднах? Нима заслужих тази участ — на бездомен скитник — дори от хората отхвърлен!?
	Но сянка на тъга мина през Божието лице — и ехо на небесна скръб отекна във Всемира. И изпрати Отец своя ангел пак на земята.
	Защото, малка грешка — до големи страдания води!
	Като царска щерка се роди великият ангел и красотата й беше неземна. Баща й беше великият и могъщ цар Алтасар, от когото всички се бояха и почитаха. Знаеше цар Алтасар, че само един син и една дъщеря ще има — така предрекли маги и звездобройци. И реши тогава царя зорко да пази дъщеря си — само негова да е красотата й. Полудял от безумна ревност, Алтасар забрани мъжко око да гледа принцесата. И тя живееше, затворена в разкошен дворец — обградена от слугини и придворни.
	Но — тя бе сама: волна птица в златен кафез!
	Хората я обичаха и често идваха при нея — да се поклонят.
	Защото разреши Алтасар отпосле тези посещения — за да разсее тъгата й.
	Но — тя бе тъжна: красиво цвете в тъмнина държано!
	И чудеше се царската дъщеря: защо идват тези хора при нея? Откъде тази почит и обич?
	Защото не помнеше, че отдавна, в далечни времена, един сакат клетник правеше добрини на много хора.
	На същите, които сега идваха в двореца…
	Минаха тридесет години и Бог прибра при себе си своя ангел.
	И запита го Вечният:
	— Узна ли защо долу бе пратен, Аниеле — разбра ли защо падна?
	Погледна Аниел към Книгата на звездите, а там пишеше:
M>	frame
	„Малкото съмнение — до голямо нещастие води!“
M$
