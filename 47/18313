	Не знам колко голям бях тогава, когато се случи това. Помня само, че още не ходех на училище.
	Всяка сутрин баща ми отиваше на работа. Той вървеше бавно, бавно и пушеше замислен. Никога не бързаше и никога не се сърдеше и не се караше. Но дойдеше ли неделя или празник, тогава цялата къща се разшумяваше като кошер. „Где ми са обувките?“ „Дайте раницата!“ „По-скоро кучето!…“
	Баща ми беше ловец. И винаги когато тръгваше на лов, толкова много бързаше, като че ли мислеше да изтреби всички зайци и яребици в гората. Добре, но изглежда много бързо трябва да са бягали тия зайци и много високо трябва да са хвърчали яребиците, защото нито веднъж баща ми не донесе, какъвто и да е лов.
	Мама често му казваше:
	— Е, кога най-сетне ще хапнем от твоите яребици? Имаш хубаво породисто куче, имаш скъпа пушка, спортен костюм, перо на шапката — всичко това много добре, но где ти са зайците? Где ти са яребиците?
	— О, ще видиш! Скоро ще има да видиш! — отговаряше баща ми. — Още… не съм почнал здраво… Но почна ли веднъж — цялата махала ще има да преяде от дивеч!
	Една неделя баща ми на тръгване рече:
	— До-ве-че-ра… сигурно!
	Майка ми пак се разсмя:
	— Кое е сигурното? Че ще се върнеш пак с празна раница ли?
	— Ще видиш! — махна глава баща ми, изви край съседната къща и се изгуби.
	Вечерта се върна като никога весел и засмян. Още отсреща той размаха високо нещо в дясната си ръка.
	— Я! Наистина едно птиченце! — извиках аз и се втурнах в готварницата при мама.
	— Мамо, тате носи лов! Мамичко! Тате ударил лов, лов!
	През това време баща ми вече влезе при нас.
	— Ето! Ето ви най-сетне ло-о-ов!…
	Мама се приближи.
	— Я гледай, я гледай! Че това е наистина пъдпъдък!
	Баща ми се поизпъчи и погледна мама отвисоко-отвисоко:
	— Да-а! Пъд-пъ-дък!… Цял целеничък пъдпъдък! Какво ви казах аз сутринта? Ще донеса! Ето! Видяхте ли?
	Аз грабнах пъдпъдъка от ръката на татко и взех да го гладя. Той имаше хубава мека перушина, ръждивопепелява с черни ивици, а крачката му бяха жълтеникави.
	— А сега — почна баща ми — трябва да се оскубе и да се опече на скарата. Това е първият ми лов и аз искам с особено удоволствие да си хапна от него.
	Той излезе на двора да настани кучето. После отиде да си съблече ловния костюм и пак се върна при нас в готварницата.
	Тримата ние — майка ми, баща ми и аз — заобиколихме пъдпъдъка и почнахме да го скубем. А Гоцо — шареният ни котарак — току се провираше оттук-оттам и посягаше с лапата си.
	— Пст! Пст! — изгоних го аз най-сетне и затворих вратата и прозореца.
	Оскубахме и очистихме пъдпъдъка. И ръцете ни така се оплескаха с мас, като че одрахме цяло прасе.
	Посолихме го със сол и черен пипер и го турнахме върху скарата на огнището.
	Веднага готварницата се изпълни с пушек и сладка миризма на печено пиле.
	— Отворете, отворете по-скоро прозореца! — извика баща ми.
	— Недейте, че ще се разнесе по цялата махала! — възпротиви се майка ми.
	— Та тъкмо за това, я! — настоя пак татко. — Да разбере най-сетне махалата, че в тази къща живее ловец!
	Той посегна и отвори прозореца. В същия миг на прозореца скочи отвън Гоцо, настървен и очите му засвяткаха.
	— Пст! Пст! Махай се оттам! — пропъдих го аз отново.
	Докато се печеше пъдпъдъкът, мама вече нареждаше масата за вечеря.
	— Аз ще отида малко оттатък да се поизтегна, докато бъде всичко готово — каза татко и излезе.
	Аз не се отделях от скарата и все попипвах с пръстче пъдпъдъка. Право каза татко: нека всички да знаят, че тая вечер ние ще си хапнем пъдпъдък!
	— Хайде, Донко, иди повикай баща си, вечерята е готова! — каза след малко майка ми.
	— Мамичко… Аз искам да наглеждам пъдпъдъка! — примолих се и аз. — Повикай го ти, мамичко!
	Майка ми излезе. Но мен ми стана мъчно, дето не послушах мама. И веднага се затичах подир нея.
	— Колко хубаво, колко вкусно мирише пъдпъдъкът, татко! — плеснах аз ръце. — Хайде!
	— Вкусно я! — весело извика баща ми, като скочи пъргаво от канапето, макар и да беше много уморен. — А като си загризеш ей сега едно крилце!
	Бързо се отправихме и тримата към готварницата. И щом се показахме на вратата, крадливият Гоцо с пъдпъдъка в уста се намери с един скок на прозореца и оттам изчезна в тъмнината.
	А за нас остана само димящата скара и хубавата, приятна миризма на печения пъдпъдък.
