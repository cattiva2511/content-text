P>
	Сега туй насекомо и светът, от който вдишвам,
	щом вече символите ми изтикаха пространство,
	време за градски зрелища и даже половина
	от щурото ми временце за смушкване на фраза,
	на вяра и на приказка аз смисъла разрязах
	и треснах гилотината, а кървавото двойнство
	глава-опашка бе свидетел на това сдвоено
	убийство на Едем и наше битие зелено.

	Сигурността за басните е смъртно насекомо.

	На този разказ дракона е родилното си було
	сляп в обръча си драсва по пламтящата окръжност,
	върху градинския стобор измерва своя ръст
	и се излюпва тъй в последно стреснато начало;
	озъбен крокодил преди самата какавида,
	преди греха на любовта една сърдечна кост,
	крилата като свят осел, тази пищялка детска,
	без да й вярват, над Едем надува Йерихон.

	Баснята-насекомо е най-сигурен обет.

	Смъртта: смъртта на Хамлет и кошмарните безумци,
	една въздушна мелница на дървен кон пред нас,
	Йоанов звяр, търпение на Йов, лъжевидение,
	в Ирландското море на гръцки онзи вечен глас:
	„Адам аз любя, любовта на лудите без край е,
	по-сигурен край няма никой в книжната любов,
	любимите от всички басни на дърво от думи
	и моят кръст от разкази под приказен покров.“
P$
