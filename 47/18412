P>
	Щом времето като препускаш, гроб
	те сгащи, сгушеният ти покой
	сърп от коси и тази круша-крий
	любов се изкатери най-накрай
	току до свода сляп

	и дойде с ножица кроячът стар,
	спасете мене, клетника невзрачен,
	от любовта подобно труп съблечен
	и от лисичия език отлъчен,
	от живия пластир,

	спасявайте ме, съвест и сърце,
	сърцето на Трупа се стапя в кост,
	щом и кръвта, и времето без страст
	извличат като синини от пръст
	от девата деца,

	че със неделен лик, с парцал за прах
	във ръкавицата, ловец и плячка,
	аз, който може ледената дрешка
	на гроба да не закопчея с брошка
	от непорочно ох,

	крача през краищата на Трупа,
	а в мозъка ми чукат ситен морз
	на стигналия до кръвта ми мраз
	и спирам сред евнуси, дето слуз
	върху липата спи.

	Глупашко време, време и сплетни.
	О, не, любовен череп, чук надвесен
	надвисна над честта в часа опасен.
	Трупа в хангара казва днес навъсен
	на пръчката: „Падни!“

	Не, радостта не е чукаща плът,
	ракова слятост, лятното перо
	в клонака сгушен, кръст, който гори,
	градският подлез, та да се провре
	човекът през асфалт.

	Свещта си в кулата ти овлажнил,
	знам: радостта е прах, която чука,
	кълн на Трупа в Адамовата пъпка,
	рода на любовта сред полумрака —
	такъв е твоя дял.

	Тук всичко свършва, кулата и той
	(о, дом от вятър), сведен хоризонт,
	пета на слънцето, размекнат винт
	(предай се, лято), кожа от цимент,
	на действията край.

	И всичко вятърът, от задух свит,
	коси, та времето да го прегази
	в пепел от смърт. Обичай го до сълзи,
	о, глад на Труп, дорде отнасяш този
	ненацелуван свят.
P$
