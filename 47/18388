P>
	O, Боже мой, благодаря Ти,
	че зърнах Твоята икона
	в нощта, вълните, небосклона
	и храма Ти отвъд зората.

	И мъки да ми предстоят
	благодаря за този миг,
	в сърцето грее Твоят лик,
	в звездите води моят път.

	Навред Те чувствам, Боже мой
	далече — в танца на звездите,
	край мен в среднощния покой
	и в глъбините на гърдите.

	Жадувах Господ, но не знаех,
	не вярвах още, ала ето
	когато разума оставях
	усещах Твоя зов в сърцето.

	Откри се Ти като всемира,
	като водата и небето,
	гласа на бурята, ефира,
	внезапна мисъл на поета!

	Душата ми за Теб копнее,
	да виждам Теб, да бъдеш близко,
	като звездите да се слея
	в смъртта си с изгрева наизток.

	Да чувствам тихо, ден след ден:
	животът ми е подарен.
	И за нощта и за зората,
	в живот и смърт благодаря Ти.
P$
