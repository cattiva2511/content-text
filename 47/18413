P>
	Развиделява там, където слънце не изгрява,
	където не струи море, водите на сърцето
	напират неизменни
	и със светулки във главите призраци сломени,
	на светлината ято,
	се нижат през плътта, която костите не скрива.

	Една пламтяща в скута свещ със топлина погалва
	и младостта, и семето, а старостта изгаря;
	ако не шава семе,
	плодът човешки до звездите чак ще се възземе —
	смокиня яснокора;
	без восък ако е свещта, тя косъма оголва.

	Разсъмва се в мрачевината, скрита зад очите,
	от полюсите в черепа и стъпалата руква
	на бурна кръв морето;
	отдън неоградените си кладенци небето
	към тази пръчка бликва,
	която е предсказала в усмивката сълзите.

	Нощта закръгля в орбитите, както й харесва,
	като луна катранена на сферите предела;
	ден над костта изгрява;
	там, дето няма студ, кожуха зимен разкопчава
	живодеряща хала;
	а лентата на пролетта под клепките провисва.

	Развиделява на потайни двори зад стобора,
	над връхчета на мисъл, дето под дъжда ухае;
	щом логиките гаснат,
	на почвата потайностите през окото раснат
	и кръв под слънцето играе;
	над голите пустеещи земи зората спира.
P$
