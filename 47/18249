	След като стана за смях и на кокошките с жалките си опити да ми спре парното, което аз никога не съм имал, шефът на столичната бандитска „Топлофикация“ Петко Милевски, по-известен като Петко Студеното, излезе от нелегалност и проговори!
	Така на бял свят се появи епистоларното му послание с кодовото название „Г-3049/16 декември 2009 г.“, адресирано до етажната собственост и други абонати на парното в блока, в който живея.
	В него Милевски си признава без бой и други агреснивни методи от моя страна нещо, което на мен и на читателите е познато до болка:
	— че в моя апартамент няма изградена отоплителна инсталация и няма отоплителни тела.
	— че с протокол на общото събрание на блока е решено собствениците да плащат разходи за отопление(!) и цена за мощност (такава отдавна няма, сега се нарича такса сградна инсталация!) за моя апартамент.
	— че са подадени документи за отоплението на сградата, в които фигурира молба за откриване на партида на мое име (която аз никога не съм подавал, а следователно тя е фалшива) и моя молба за отказ от услугите на бандитската „Топлофикация“, които, както прекрасно знаете, аз никога не съм ползвал, а следователно няма нужда да се отказвам от тях!
	Г-н Милевски става още по-благороден, като кани ръководството на етажната ни собственост да подпише договор, с който да узакони поетия от нея ангажимент да плаща таксите ми към бандитската „Топлофикация“ (за НЕПОЛУЧАВАНИ от мен услуги), които по моето и на Европейската комисия скромно мнение са равни на НУЛА! И кани представителите на блока да се свържат с инж. Николова и случаят да приключи!
	От етажната собственост отказват да се занимават с подписването на такъв договор, плащат моята част и се сърдят, че случая не е решен! И как да се реши след като те пет пери не дават за съдбата на „Топлофикация“. Вече съобщих на домоуправителя да отиде и да оправи нещата, които, според писмото и според г-жа Николова, са много прости и могат да се решат за секунди. Обаче ръководството на нашия блок илюстрира поговорката „Гузен негонен бяга“, защото иначе трябва да признае широкоизвестния факт, който и аз го знам — че в документите за пускането на парното в блока фигурира „моята“ молба да ми се открие партида, която аз НИКОГА НЕ СЪМ ПОДАВАЛ!
	Омагьосаният кръг е налице, а разсичането на Гордиевия възел е въпрос на добрата воля на домоуправителя, който също стана за смях и на кокошките, мина в нелегалност и не иска да прескочи до бандитската „Топлофикация“ и да сложи точка на скандалния случай! Господ да му е на помощ, ако не го стори, макар че е в негов интерес, както смята и г-жа Николова!
	Сами се досещате, че домоуправителят не е заинтересован да подпише протокола. Вместо това е много по-лесно за него да звъни на вратата ми и да ми съобщава с трагичен глас, че ми е платил парното, което аз никога не съм ползвал. А скоро очаквам участието и в тази пиеска да му омръзне и да започне да се прави, че не ме познава. За да го принудя да си смени мнението, съзнателно отказвам да плащам моя дял от общите разходи за блока, но и това не го трогва особено! Признавам си без бой, че не го разбирам.
	От друга страна, ако бях на мястото на г-н Милевски, отдавна да съм пратил един служител в командировка до нашия блок /с право на дневни и нощувка в луксозен хотел/ с договора, за който стана дума по-горе, и с нареждането да не му се мярка пред очите, докато нашият домоуправител и упълномощените лица не го подпишат този скандален документ!
	Има и по-лесен и по-достоен изход, г-н Милевски. Ако сте мъж на място, покажете се по някоя телевизия, а може и в предаването „Сеизмограф“, и кажете, че съм направен абонат на фирмата ви незаконно и лично вие сте наредили да ме отпишат! Ако не го направите, ще считам, че сте сред хората с вид мъжки характер, който накои бъркат с нестандартна сексуална ориентация!
	Ако не бях на мястото на г-н Милевски, а само шеф на „Топлофикация“, отдавна собственоръчно да съм задраскал партидата на някой си Емил Измирлиев, обикновен български писател или нещо подобно, защото не съм за някакви си петнайсетина лева приход за дружеството след като на тази цена периодично ще ставам за резил в поредната част от сагата „Бандитската «Топлофикация»“. Но, както сами се досещате, нямам този шанс, защото никога няма да ме направят шеф на парното, защото коефициентът ми за морал и нравственост е непоносимо висок за този пост, и няма да приема позорния пост на никаква цена!
	По този повод излиза на бял свят един много съществен факт — каква е разликата между обикновения български гражданин и обикновения български писател. Първият не си плаща парното, дори и да го ползва, или пише жалби до различни инстанции без изгледи за успех, защото законът не е писан за него, а за „Топлофикация“.
	Обикновеният български писател в мое лице спокойно може да плати тези петнайсетина лева на месец или никога да не ги плаща, защото е сигурен, че не ги дължи. Вместо това той си разваля спокойствието, сяда и прави едно

#	Мащабно разследване на далаверите в „Топлофикация“

	и ги публикува, подписани със собственото му име, с което се опитва да промени нещата в полза на обикновения български гражданин, който със заплаха, рекет и изнудване и фалшификации (моят случай!) е станал роб на Госпожа Парно! И никой у нас, освен Европейския съюз (в който България членува!), не го защитава!
	И още нещо страшно скандално — десетки хиляди семейства у нас плащат най-малко по петнайсетина лева месечно за „удоволствието“ някои съседи (в един от блоковете 32 души дават такса сградна инсталация на ТРИМА абонати!) за ДА имат парно, при което ДА ползват инсталацията заедно с бандитската „Топлофикация“ СЪВЪРШЕННО БЕЗПЛАТНО!. И това ако не е рекет, здраве му кажи!
	Моята поредица за бандитите от „Топлофикация“ и страницата ми в Интернет http://banditskatoplofikacia.dir.bg предизвикаха широк отзвук у нас и в чужбина. Лично, не някой друг, а г-н Барозу, председател на Европейската комисия, след първата част от сагата е наредил да се провери казуса с крепостното положение на българите спрямо бандитската „Топлофикация“. Санкции ще има за всички поданици у нас — това е ясно. Само г-жа Парно ще се измъкне от плащането. Макар че, формално (А НЕ МОРАЛНО) погледнато тя граби гражданите по закон. Закон приет от наши РОДНИ депутати. Закон, който по моето скромно мнение също е фалшив (И НЯМА ПРАВНА СИЛА), защото е гласуван с ЧУЖДИ депутатски карти!
	Бандитската „Топлофикация“ отнесе вече една голяма глоба за незаконните си действия. Глоба която спокойно може да бъде наречена „Петко Студеното“. Петчленен състав на Върховния административен съд (ВАС) потвърди наложените от Комисията за защита на конкуренцията имуществени санкциии срещу Топлофикация София. Те са от декември 2008 г. в размер на общо 450 000 лв. за извършени нарушения по чл. 18 и чл. 18, т.1. от ЗЗК (отм.).
	Проучването на Комисията е показало, че към септември 2008 г. Топлофикация София е спряла топлоподаването от абонатната станция на редица сгради. Изрядните клиенти на дружеството са били лишени от ползване на услугата, като в сградите, 51 на брой, само 20 от абонатите с парични задължения не са плащали изобщо задълженията си. Съдът е изтъкнал, че прекъсването на подаването на топлинна енергия е крайна мярка, която е допустимо да бъде приложена само при положение, че са изчерпани всички останали възможности за уреждане на отношенията между страните. Съгласно Закона за енергетиката енергийните предприятия са длъжни да обезпечават сигурността на снабдяването, непрекъснатостта и качеството на топлинната енергия.
	Сами се досещате, че тази глоба ще я платят пак абонатите с по-високи сметки за парното, които и сега са

#	Десетина пъти по-големи от реалните!

	Затова се обръщам първо към Главния прокурор на страната с молба да хвърли едно око на тази бандитска фирма И ДА СЕ САМОСЕЗИРА НАЙ-СЕТНЕ!. Вътрешният министър обяви наскоро, че ще ЗАКРИЕ ДЪРЖАВНИТЕ БАНДИ у нас. Нека бъде така добър да започне с БАНДИТСКАТА „ТОПЛОФИКАЦИЯ“. По-голям ОКТОПОД у нас от нея не съм срещал. Там работят и ФАКИРИТЕ, и НАГЛИТЕ и цялата фауна от бандити и бандитчета, които се гаврят с българския народ, като се позовават на закона. Това е ЦИНИЗЪМ ОТ НАЙ-ВИСОКО КАЧЕСТВО. За него служителите в тази фирма, начело с шефа им, ще плащат до девето коляно, защото такова огромно народно недоволство не остава ненаказано! Господ си знае работата — той забавя, но не забравя! Вальо Топлото вече започна да си плаща. Да се готви Петко Студеното!
	В помощ на Главния прокурор предлагам набор от нормативни клаузи, които да му помогнат да формулира държавното обвинение към бандитската „Топлофикация“:
C>
#	Закон за МВР (ДВ бр. 122/1997):
	Чл. 90 ал. 1
	(т. 9) Престъпна организация или група е тази, която чрез използване на сила или внушаване на страх сключва сделки или извлича облаги.
C$
C>
#	Наказателен кодекс:
	Чл. 20
	(1) Съучастници в извършването на престъпление са извършителите, подбудителите и помагачите.
	(4) Помагач е този, който е улеснил извършването на престъплението чрез набавяне на средства или по друг начин.
	Чл. 321а.
	(1)Който участва в ръководството на организация или група, която чрез използване на сила или внушаване на страх сключва сделки или извлича облаги, се наказва с лишаване от свобода от три до осем години.
	(2) Който участва в такава организация или група, се наказва с лишаване от свобода до пет години.
C$
	Важно е да се подчертае дебело, че „Топлофикация“

#	Престъпва законността

	и преди всичко:
	— На първо място — Конституцията на Република България, защото погазва неприкосновеността на частната собственост (чл. 17 ал. 3) и не стопанисва дружеството в интерес на гражданите и на обществото (чл. 18 ал. 6). Нека напомним, че в правовите държави престъпването на конституцията е въздигнато в престъпление против държавността;
	— Прекъсването на топлоподаването без предварителна санкция на съда също е престъпление. Разписано е в чл. 323 от Наказателния кодекс (НК);
	— Фактурирането на неверни данни относно количеството, качеството или вида на произведеното или на извършената работа също е престъпление. Разписано е в чл. 223 НК;
	Освен това, бандитската „Топлофикация“ драстично нарушава:
	— Закона за защита на потребителите (ЗЗП), който е определил като недействителна и нищожна всяка уговорка, която изключва или ограничава правата на потребителите. Отказва да съблюдава тези права или изключва прилагането на този закон в държава-членка на ЕС (чл. 3);
	— Разпоредбата на Европейска директива 32/2006, разписала плащането да става само за количества, РЕАЛНО изразходвани и измерени;
	— Регламент 2006/2004/ЕО на Европейския парламент (възпроизведен в чл. 68а на ЗЗП), забраняващ всяко действие или бездействие, което противоречи на законодателството в защита на потребителите;
	— Директива на ЕК 97/1997 осъждаща непочтени практики;
	— Закона за устройството на територията, защото прокарва отклонения от съоръжения през чужда недвижима собственост (чл.чл. 192, 193) без да има учредено право на това

#	И без да плаща нито стотинка.

	И с просто око се вижда, че дейностите и методите на „Топлофикация“ да извлича облаги чрез подправка на документи, чрез внушаване на страх, чрез заплахи, самоуправство и пр. Си приличат като две капки вода с определението за организирана престъпна група, дадено от Международния съд в Хага, а и от българското законодателство в чл.93, т.20 и чл.321 „а“ на НК и в чл.90, ал.1, т.9 на Закона за МВР — да припомним още веднъж:
	„Престъпна организация или група е тази, която чрез използване на сила или внушаване на страх, сключва сделки или извлича облаги.“
	Ясно е като бял ден, че законът ни задължава да не сътрудничим, сиреч да не плащаме, на организираната престъпност? И става безпощадно очевадно, че всеки, който плаща на „Топлофикация“, става съучастник на организираната престъпност по смисъла на чл. 20 НК?
	Г-н Главен прокурор,
	Не е ли време съдебната власт да спре да бездейства и да постави тази престъпна организация там където й е мястото — ИЗВЪН ЗАКОНА!
	Вместо това е публична тайна, че същата тази съдебна власт активно съдейства на бандитите да си прибират парите от гражданите, като не осигурява на обикновените хора

#	Справедлив съдебен процес

	— действа тайно от тях, а после изведнъж им сервира съдебен изпълнител, който идва да им описва имуществото и да им запорира заплатите и пенсиите. Такива случаи са хиляди, но аз ще посоча само един особено драстичен!
	В писмо до председателя на Народното събрание г-н Г. Георгиев, който никога не е бил абонат на парното пише:
	„Закупих жилище за семейството си, в което има изградена топлопреносна мрежа. Семейството, от което купих апартамента, не е ползвало услугите на топлофикация поради това, че не живее в страната. След закупуването му аз и семейството ми също не сме ползвали отопление от топлофикация, а и след ремонта на жилището ни, преди две години, демонтирах и радиаторите.
	В началото на тази година обаче в дома ни пристигна полиция и представители на частен съдебен изпълнител от кантората на Петко Илиев. Оказа се, че дължа на топлофикация сумата от 5100 лв., които или ги плащам веднга, или ми се изнася имуществото на публична продан.
	Обърнах се към съда за да потъря правата си, но се оказа, че нямам такива. На първа инстанция отговориха, че това не е от тяхната компетентност. На втора — не били месечни задължения и затова съм длъжник за целия период от въвеждането на такса мощност и в последствие променена на такса сградна инталация (какви са фактурите, пращани всеки месец за дължими суми, ако не са месечни здължения?). Или казано с други думи — от съда резултатът за гражданите е плачевен! Заплатих сумата от 1700 лв. и по 510 лв. изплатих и останалата част, но се оказа, че сметката ми, не само не е погасена, а е нарастнала с още 3900 лева. Само за описа на имуществото ми е начислена сума в размер на 2160 лв. от страна на съдия изпълнителя. Служителката каза, че това е нейната комисионна. Такъв бил законът.“
	Както се казва в такива случаи, коментарът е излишен.
	Бандитската „Топлофикация“ води още 40 000 дела, подобни на това. И няма шанс да ги спечели, но вече и това не е сигурно.
	Според шефа на Федерацията за защита на потребителите инж. Павел Кърлев от парното трябва да се бръкнат за минимум 10 — 20 милиона лева, за да бъдат водени 40 000 дела. Като се прибави и заплащането на юридическите услуги, сумата ще нарасне на 100 — 120 милиона лева. От къде ще бъдат взети тези средства, след като Топлофикация София има такива огромни задължения, никой не се наема да отговори.
	От бандитската „Топлофикация“ щели да вкарват всеки месец по 1000 дела минимум в съдебната система на некоректни платци. Общата сума, която не е събрана от сметки, е 230 милиона.
	Според г-н Кърлев, ако едно подобно дело върви поне в рамките на три съдебни заседания, то това ще бъдат близо 120 000 заседания. При тази проста сметка Софийски районен съд ще трябва ежедневно да провежда по около 5000 съдебни заседания само за столичните бандити от „Топлофикация“.
	Нещо повече, според него, Софийската топлофикация

#	Няма шансове да спечели делата

	срещу абонатите, защото има много пропуски и нарушения при формирането на сметките, които при проверките във връзка с делата излизат наяве. Например наказателните лихви са по-високи от допустимите. Освен това, част от задълженията вече са влезли в погасителна давност, т.е. минал е 3-годишният период по Закона за задълженията и договорите, в който могат да бъдат изискуеми.
	Като се имат предвид съдебните такси, завеждането на едно такова дело струва на Топлофикация София средно около 1200–1400 лв., или общо над 40 млн. лева — а в същото време дружеството не си плаща дълговете към „Булгаргаз“ и продължава да съществува напук на всички икономически закони.
	И с просто око се вижда, че ДЪРЖАВНАТА бандитска топлофикация е влязла в капана, който сама си е поставила, и измъкване няма!
	А сега предлагам едно упътване на робите на Госпожа Парно

#	Как да се борим с бандитите от „Топлофикация“

	в една правова държава:
	Чл. 19, ал. 2 от Конституцията на Република България: „Законът създава и гарантира на всички граждани и юридически лица еднакви правни условия за стопанска дейност, като предотвратява злоупотребата с монополизма, нелоялната конкуренция и защитава потребителя“.
	1. За да Ви спрат парното и топлата вода, трябва да влязат в дома ви, респективно в помещението на абонатната станция, което е частна собственост. Поискайте на изпратените служители съдебно разрешение или постановление на съдебен изпълнител. — Според чл. 33 от Конституцията държавни и други служители могат да влизат в жилището ви, само:
	— при съдебно разрешение или постановление на съдебен изпълнител;
	— за предотвратяване на непосредствено предстоящо или започнало престъпление, за залавяне на извършителя му, както и в случаите на крайна необходимост.
	2. Ако имате сметки по-стари от три години, те са влезли в срока на погасителна давност, според чл. 111, буква „в“ от Закона за задълженията и договорите. Винаги може да направите възражение и да не ги платите. Но ако сте ги платили, не може да искате връщане, поради изтеклата давност.
	3. Ако са ви пратили фиш за глоба, че на определена дата са идвали да спрат парното, но не им е отворено — не го плащайте, тези фишове са незаконни и несъбираеми. Глоби могат да налагат само органи на изпълнителната власт, а не търговски дружества, каквото е „Топлофикация“. Може да възразите писмено в тридневен срок срещу наложената с фиш или наказателно постановление глоба, като посочите, че актът е незаконосъобразен — т.е. издаден от лице без материална компетентност.
	4. Необходимо е да знаете, че парични вземания се събират въз основа на изпълнителен лист от държавен или частен съдебен изпълнител. Това са единствените оправомощени от закона органи, които могат да влязат в ЖИЛИЩЕТО ВИ, (САМО, ако е имало справедлив съдебен процес, в който вие сте участвали и сте давали възражения, естествено!) да опишат вещите ви и да предприемат действия по принудително събиране на вземанията на Топлофикация. Ако представител на търговско дружество или наети от него лица ви поискат пари, това е незаконно.
	5. Ако „Топлофикация“ ви осъди — изпращат ви покана за доброволно изпълнение, защото срещу вас има издаден изпълнителен лист да платите сметките с лихвите. При получаване на поканата за доброволно изпълнение имате двуседмичен срок за обжалване на разпореждането на съда за издаване на изпълнителен лист. Жалбата се подава до горестоящия съд чрез съда, издал разпореждането, като се прилагат копие от възражението пред Топлофикация (с входящ номер), в което ЗАДЪЛЖИТЕЛНО пишете, че оспорвате сметките, отговорите на ведомствата и другите си писмени доказателства.
	6. При заповед за изпълнение — може да подадете възражение в двуседмичен срок от деня, в който съдебният изпълнител ви е връчил заповед за изпълнение. Възражението си адресирайте до районния съд, издал заповедта, като НЕ Е необходимо да го аргументирате. Важно е да направите това, защото заповедта за изпълнение СЕ ОБЕЗСИЛВА и Топлофикация трябва да предяви иск в съда и да доказва вземането си.

#	А това тя никога не може да направи!

	7. Кои действия на съдебния изпълнител може да обжалвате — постановление за глоба, насочване на изпълнението срещу имущество, което смятате за несеквестируемо, отнемане на движима вещ или отстраняването ви от имот, поради това, че не сте уведомен надлежно за изпълнението. Жалбата се подава чрез съдебния изпълнител до окръжния съд в едноседмичен срок от извършване на действието, ако сте присъствали на него, или от съобщението за това, ако не сте присъствали. В жалбата трябва да посочите какъв е срокът на извършеното от съдебния изпълнител действие, какви са доказателствата ви, като приложите всички писмено, и да заявите искането си за отмяна на извършеното действие.
	8. Може да се откажете от услугите на фирмата за топлинно счетоводство по съдебен ред, защото договорите са сключени с вас при нелоялна търговска практика и съдържат неравноправни клаузи. Тези клаузи могат да бъдат обявени от съда за нищожни. Още в началото на поставяне на топлоразпределителите, фирмите са знаели, че те не са ефективни, тъй като цялата инсталация трябва да отговаря на определени изисквания, които не са изпълнени и монтирането им е в нарушение на евронормите.
	9. Може да станете член на сдружение за защита на потребителите, включено в списък към министъра на икономиката и енергетиката. Тези сдружения водят дела за защита на колективните интереси на потребителите на определени услуги, в това число и на топлоенергия.
	10. Ако решите да съдите Топлофикация, дължите държавна такса от 4 на сто върху сумата, която се претендира като обезщетение за надписаните сметки. При представяне на декларация за имуществено състояние и молба за освобождаване от държавна такса до съда, тази такса отпада. Освен това, имате право да получите и безплатна правна помощ, поради липса на средства за заплащане на адвокатски хонорар. Молбата за правна помощ може да подадете пред същия съд, който разглежда делото ви срещу Топлофикация.
	Сами се досещате, ча ако у нас имаше съдебна система на европейско ниво, отдавна да съм спечелил следните дела срещу бандитите от „Топлофикация“:
	За рекет, измама, изнудване и тормоз да се откажа от услугите им, които аз никога не съм ползвал!
	За незаконно откриване на партида на мое име с декларация, подписана от неизвестно за мен лице, което със сигурност не съм аз.
	За фалшифициране на молба за откриване на партида.
	За изпращане всеки месец на сметки на мое име за услуги, които не съм ползвал и не съм заявявал.
	За незаконно използване на отоплителната инсталация и на абонатната станция и помещението, в което е разположена тя, от съседите и от бандитската „Топлофикация“ защото аз съм съсобствник на идеална част от използваните съоръжения по силата на договора ми за покупка на апартамента и не съм давал съгласие за това. За използването й съседите ми дължат най-малко по 50 лв месечен наем, а г-н Милевски в качеството на си на изпълнителен директор на „Топлофикация“ ми дължи месечно по 500 евро наем плюс законната лихва върху тях, считано от 17 април 2004 г. досега! Не им искам парите, стига ми удоволствието срещу тази сума да ми закритят партидата за абонат на парното!
	Признавам си отново без бой, че никога не бих водил подобни дела и пет пари не давам дали ще ги спечеля, защото у нас съдебната система работи по някакви си странни за нея правила, които не се наемам да разгадая!
	Едно е сигурно — бандитската „Топлофикация“ продължава да

#	Граби гражданите в страната като за световно

	и няма сила, която да я озапти. Единствено депутатите в парламента могат да променят закона, така че да бъде в интерес на гражданите, които са ги избрали, а не в полза на бандитстката „Топлофикация“. Време е да го сторят, за да не изпитат на гърба си народното недоволство! Случвало им се е вече!
	Защото е публична тайна, че не е луд, този който изяжда зелника, а този който му го дава, то си е народна поговорка!
	И накрай обръщам се към премиера на страната, който ми остана последна надежда, с призив, който звучи така:
C>
	Г-н Премиер,
	Над 3 милиона граждани у нас пъшкат под игото на бандитите от топлофикациите у нас, които са си осигурили законов и съдебен комфорт да ги изтезават и грабят! Тези три милиона пет пари не дават, че сме влезли в НАТО и ЕС, пука им пуловерчето за демократичните промени у нас, дреме им на жилетката за реформите, които ще ни спасят от кризата. Те искат да бъдат спокойни, че гарантираното им от Конституцията на България право сами да избират кой, кога и как да ги отоплява, няма да бъде ограничено със закони и подзаконови актове!

	ОТРЕЖЕТЕ ГЛАВАТА И ПИПАЛАТА НА ОКТОПОДА „ТОПЛОФИКАЦИЯ“

	и следващите избори (президентски, парламентарни и кметски) са Ви в кърпа вързани!
	Все пак това са три милиона избиратели, а не само роби на топлофикациите у нас!
C$
	П.П. На заседание на нашето семейство от 8 март т.г. взехме следните категорични решения:
	— Заличаваме столичната „Топлофикация“ от списъците на съществуващите фирми за нас. И не приемаме никакви възражения и обжалвания от каквато и да е институция в държавата.
	— Ще искаме политическо убежище в ЕС, защото „Топлофикация“ не е в Европейския съюз, по думите на бившия ни комисар там Меглена Кунева! И така ще се отървем от игото на бандитите!

	П.П.П. Годината е 2096. Току-що съм публикувал „Бандитската «Топлофикация» — 2096“. Топлофикация не съществува в България, но аз продължавам да получавам сметката за парно на цялата страна, която вече е САМО на мое име. Късам я с усмивка на много малки парченца и старателно ги изхвърлям в кошчето, както са ме учили в училище.
	На стената в апартамента ми, комфортно отопляван от моите френски радиатори (вече съм в Париж! — а имах такива и в софийския си апартамент), се мъдрят две грамоти, в които пише, че съм влязъл в Книгата на Гинес като най-възрастен жител на планетата — 143-годишен и като единствения жител на Земята, който е женен за софийската „Топлофикация“, без да е консумирал брака, а тя продължава да му иска издръжка!
