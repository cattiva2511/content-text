P>
	„Открий месо по кости скоро голи,
	и двата млечни хълма източи,
	та мозъкът най-млад да изтече
	преди гръд старческа да се свлече
	и да се скъсат жили.
	Савани не разсънвай, ни могили,
	но над жените, в камъка заспали,
	рогата роза, синко, окачи.

	Въставай срещу лунното господство,
	съвета на небето всемогъщ
	и на морето дворцовата злост,
	самоуправството на ден и нощ
	и слънчевото робство.
	Въставай срещу плът и кост без чувство,
	реч на кръвта, на кожата лукавство
	и червея с неизтребима мощ.“

	„Утихва жаждата, гладът ми сит е,
	сърцето си пропукано съзрях,
	лицето ми — и то е с цвят на прах,
	целувалите устни — лишей сух,
	и хлътнали — гърдите.
	За мъж ме взе едно добро момиче,
	аз го приспах с гласа на греховете
	и с розата рогата го дарих.

	А онзи червей с мощ неизтребима,
	мъжът, от примката неуловим,
	въстават срещу моя бащин блян,
	който от кичестия свински трем
	стъписва с писъка си таласъма.
	Не мога аз живота да отнема
	на слънце и сезон, мома и дума,
	да задуша пробудата от сън.“

	Нощта все още служи на луната,
	небесният закон налага ред,
	морето прогласява царски съд,
	ведно са мрак и светлина навред.
	„Война на паяка и на врабчето!
	Война на подлостите на съдбата!
	Слънце, бъди проклето!“
	Преди да те е взела от живота
	смъртта, о, ти вземи това назад.
P$
