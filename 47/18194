	Навуходоносор навлезе в Йерусалим и всички трепереха пред Вавилонския владетел. Защото мълвяха мъдреците — Бог го изпрати — евреите за греховете да накаже!
	И стигна строителят на Висящите градини до еврейски храм, близо до който клокочеше кръв.
	Запита царят свещениците:
	— Отде иде тая кръв?
	А те му рекоха:
	— Животинска е, царю. Ние, евреите, жертви принасяме на Бога.
	Но много кръв беше видял през живота си Навуходоносор. Той се наведе, наля една чаша и се взря в кръвта — както сокол се взира в жълтите поля.
	Рече вавилонецът:
	— Тази кръв не е от животно! Кого лъжете, мерзавци!
	А гласът му прогърмя като буря в треперливите еврейски сърца.
	— Истината или ви убивам начаса!
	Тогава свещениците казаха:
	— Кръвта е на Захарий — пророк и свят човек. Но не го послушаха и в замяна на благословените му слова — бе убит. Защото — намразиха го! Но от тогава кръвта извира, и ние — не можем да я спрем!
	Ядоса се Навуходоносор — та де се е видяло владетел да се лъже в очите?
	И рече:
	— Убийте ги! И хвърлете ги в кръвта — нека варварския извор с кръвта на лъжци да се насити!
	Хвърлиха телата им вавилонските войници, но — кръвта не изчезна!
	Та лудост обзе тогава ума на завоевателя, и заповяда деца да убият и хвърлят в кръвта — за да спре!
	Но — кръвта извираше!
	И тела на момци и девици полетяха, кръвната жажда на незнайна сила да наситят.
	Но — кръвта течеше!
	Сепна се тогава Навуходоносор и се замисли.
	И рече:
	— Чудно нещо, само един човек убит, и кръвта му с нищо не може да се насити! Тогава, как ще се насити кръвта на хилядите невинни хора, които аз убих?
	Разкая се великият цар и дълбоко ридание гърдите му разтресе. И разплака се Навуходоносор, а няколко сълзи паднаха там, отдето кръвта извираше.
	И — кръвта спря!
	Защото една сълза утоли кръвта на убития Захарий!
	А мълвяха мъдреците после — Господи, велика е сълзата на Милосърдието!
	Защото една сълза — хората от греха избавя!
