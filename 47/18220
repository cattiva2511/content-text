	{img:33-lubovni-mujete.jpg}
	В началото подходих наивно към сайтовете за запознанство. Мислех, че ще ми помогнат да си намеря приятелка. Как я докарах до това положение ли? Ами, много лесно: гаджето ми избяга с чужденец, приключи следването и купонът свърши! Знаете как е: от работа вкъщи, от вкъщи — на работа. Социалният кръг се стеснява и накрая оставаш сам. Повечето ти приятели са семейни. Липсва среда, липсва и възможност за нови връзки. Остават само сайтовете за запознанства, а те са пълни със самотници като теб.
	Та, в началото подходих наивно. Регистрирах профил, качих няколко снимки, описах се достоверно и зачаках. Нищо. От близо 30 000 жени в десет сайта за запознанство нито една не пожела да ме заговори. „Окей — реших аз — сигурно е като в реалния живот. Мъжът трябва да направи първата крачка.“ Прекарах дни наред в разглеждане на женски профили. Чувствах се като дете в сладкарница. Внимателно подбирах дамите, на които да изпратя съобщение. Бях изискан, възпитан и мил в обръщението си. Написах близо 200 уникални писма. И зачаках. Отново нищо. Никоя не ми отговори. Дали не бях прекалено нетърпелив?
	Започнах да изпращам съобщения само на момичета, които са онлайн, за да съм сигурен, че ги получават в реално време. Стигна се до размяната на две-три реплики и толкоз. Това беше резултат от близо едномесечен труд! Побеснях. Съотношението мъже към жени в сайтовете за запознанство сериозно надделяваше в полза на мъжете. За да привлека вниманието на женската аудитория, трябваше да сменя „имиджа“. И го направих.
	Изтрих профилите навсякъде. Избрах най-неизвестната австралийска агенция за фотомодели. Свалих портфолиото на най-неизвестния австралийски манекен. Редактирах снимките с фотошоп, за да изглеждат като любителски. В новите профили писах, че съм син на разведени родители — баща англичанин и майка рускиня. Излъгах, че прекарвам половината си време в Лондон, където имам собствен апартамент, а другата половина в Москва и Петербург, където помагам на майка ми в управлението на рекламната й агенция. Подбрах 30-те топ мацки в сайта. Изпратих им едно и също съобщение. Още не бях привършил с копи-пейста, когато отговорите заваляха.
	Близо две седмици се забавлявах да въртя около малкото си пръстче най-алчните курви в нета. Бях щедър на обещания: предлагах им да ги разходя из Лондон, изкушавах ги със скъпи подаръци, модна кариера и живот сред елита. Игнорирах всяка на момента, в който приемеше нещата твърде сериозно. Прекарвах цели нощи в чатене. Дадох пълна свобода на творческото си въображение. В един момент ми писна. Разбрах, че трябва да се превърна в човека от профила, ако искам да си намеря приятелка — такава, която да става за показване. С други думи, нямах никакъв шанс!
	Тогава се превърнах в „жена“. За пореден път изтрих всички профили и създадох нови. Бях научил достатъчно за поведението на жените онлайн. Реших да се възползвам от новите си знания. Качих примамваща галерия и обещаващо резюме. Е, този път буквално ме заляха от съобщения! Всеки път, когато влизах в някой от профилите, заварвах тонове писма: от загорели чекиджии, мускулести „батковци“ с Бе-Ем-Ве-та, съмнителни „бизнесмени“, порно актьори и обикновени воайори. Така се запознах със Сахиб. В българските сайтове има много араби, които копнеят за бяла плът. Именно те са най-лесни.
	Сахиб беше разведен адвокат от Кувейт. Говореше зле английски, имаше малък опит с интернет, голям нагон и пилешки мозък. Супер наивно копеле! Разигравах го близо три седмици. Изпращах му още и още снимки от „личния“ си архив. Пишехме си часове наред за неговия истински и за моя измислен живот.
	Дойде неизбежният момент, в който трябваше да се чуем по телефона. Спешно се нуждаех от женски глас! Сестра ми първоначално отказа да съдейства. Нарече ме „идиот“, но срещу сто лева промени мнението си на 180 градуса. Изведнъж се превърнах в „гений“. Обещах й още толкова, ако изиграе ролята добре. Накарах я да прочете всички логове от чата, за да е подготвена. Купих предплатена сим карта и една вечер той се обади.
	Говориха близо два часа! Сахиб налапа стръвта заедно с въдицата! Вече нямаше съмнение, че жената на мечтите му е истинска! Превърнах се в заплаха за човечеството — красавица с интелект. За нещастие на арабина „красавицата“ беше „обещана“ на друг. Строгият й баща не търпеше никакви възражения! И Сахиб предложи да ме „спаси“. Изрази желание да докаже сериозността на намеренията си чрез скъп подарък. Естествено, нямаше как да ми го прати у дома, заради „строгия баща“, затова му дадох номера на пощенска кутия, която регистрирах в съвсем друг град. Получих златен годежен пръстен с диамант и успях да го продам за 2000 долара! Последваха още подаръци. Няколко седмици по-късно дойде плик с хиляда долара в брой. Парите трябваше да ми послужат да организирам бягството си от България, да купя самолетен билет и да замина за Кувейт, където Сахиб вече стягаше нов дом за европейската си жена. Ежедневно получавах снимки от жилището с изглед към морето. Никой нямаше да попречи на „любовта“ ни! За нула време щях да се превърна в милионер! Та Сахиб беше само един от многото!
	Сега излежавам ефективна присъда. Виновна е алчността — моята и тази на сестра ми. Като разбра, че не мога без нея, тя започна да ме изнудва. Стоте лева, които получаваше за разговорите с арабина, вече не бяха достатъчни. Разбрахме се да делим плячката 50 на 50. Междувременно „зарибихме“ и други мъже — самотни турци, американци, англичани. Сестра ми спря да ходи на работа, защото изкарваше повече от телефонни разговори у дома.
	За съжаление, реших да премълча един от малките подаръци на Сахиб, но тя разбра и направо пощуря! Скарахме се жестоко. Реши да послуша „гузната си съвест“ и отново се върна на работа. Остави ме сам с цялата бъркотия. На всичкото отгоре пратила имейл на Сахиб, разкриващ истината за измамата. Той позвънил на българското посолство в неговата страна, оттам се свързали с тукашните власти и куките ме закопчаха, докато водех интервюта по скайп с жени, които имат приятен глас. За надомна работа с висок доход. Сестра ми получи условна присъда за съучастие.
	Най-тъпото е, че в затвора нямаме интернет. Времето тече бавно и всеки ден изоставам по малко от новостите. На едно свиждане ми обясниха за невероятните възможности на социалните мрежи, които постепенно измествали сайтовете за запознанство. Когато изляза оттук мисля да започна всичко отначало! Но този път ще организирам нещата перфектно и ще стигна далеч. Сега разполагам с много време за размисъл. Всеки ден получавам нови идеи, които внимателно си записвам. Пъзелът се намества парче по парче в главата ми. Така посрещам утрешния ден с усмивка! Междувременно сестра ми замина за Кувейт и се омъжи за Сахиб. Арабите никога не се отказват! Така й се пада. Тъпа кучка!
