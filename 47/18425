P>
	Подкрепяй зрака, ни забулвай лунната снага,
	ни вятъра загърбвай, който по костта не вее,
	но мозъка дванайсеторен свличай от кръга;
	нощта обсебвай, ни служи на царя на снега,
	умът на който въздуха бухлат изтънко вае
	в звезди полярни с ледени висулки за лъчи.

	Шепни за пролет, ни гази петльовите яйца,
	ни времето обратно пак в смокините набивай,
	но присади четириплода в своите селца;
	в часа на скрежа бял отглеждай огнени слънца,
	в червенооките градини ситен сняг засявай,
	в годините на младостта — растителния век.

	И бди над всичко, ни забравяй дяволската нива,
	ни като кръволок по семе бухльово никни,
	но огради с ребрата си тази планета жива;
	към хора на завеяните смъртната гълчава,
	о, господине мой, през пеещ облак проникни
	и мандрагора изтръгни от костния ни корен.

	Бушувай нечовешки над кръжащия се храст,
	о, пръстен морски, ни скърби, отплавам ли на воля
	от смъртните любовници далеч от всяка пръст;
	ни моята любов когато в костите на кръст
	се люшне между птиците лъкострелчати гола,
	не се върти с петела върху рошавата ос.

	Ти, който даде на морето в образа му цвят
	и на събрата ми от глина — образ, а в потопа
	небесния ковчег напълни с цветен дубликат;
	о ти, заря на всички карти с образ непознат,
	създай от мене свят сега, тъй както аз без злоба
	в човешки весел лик превърнах твоя крачещ кръг.
P$
