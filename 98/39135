>	1

	Когато влизахме в Хорорленд — Страната на ужасите, нямахме представа, че само след час ще лежим в собствените си ковчези.
	Аз съм най-спокойният член на семейство Морис. Всички казват: „Лизи, ти си най-спокойната“. Ето защо ще се опитам да ви разкажа тази история спокойно.
	Но повярвайте ми — това е невъзможно!
	Въобще не възнамерявахме да ходим в Страната на ужасите. Дори не бяхме чували за това място.
	Петимата се бяхме наблъскали в тойотата на татко с идеята да посетим зоологическата градина. Както винаги татко забрави картата вкъщи. Но мама заяви, че няма да е трудно да намерим зоопарка.
	Когато се приближихме, мама каза, че сигурно ще има предостатъчно указателни табели. Не бяхме видели нито една.
	Татко караше, а мама седеше отпред до него. Отзад едва се сместихме тримата — аз, по-малкият ми брат Люк и неговият приятел Клей.
	Не бих казала, че извадих късмет. Брат ми не може да стои на едно място и пет секунди. Особено когато е в кола. Сигурно защото кипи от неизразходвана енергия. Освен това е ужасно глупав.
	Колкото по-дълго пътувахме, толкова по-неспокоен ставаше Люк. Опита се да се сборичка с Клей, но нямаше достатъчно място. Тогава решиха, че ще си мерят силите на канадска борба, и непрестанно ме блъскаха, докато изгубих търпение и им креснах да престанат.
	— Защо не поиграете на букви? — предложи мама. — Използвайте табелите за подсказване.
	— Да, ама няма никакви табели — отвърна Люк.
	— Въобще няма нищо наоколо — добави мрачно Клей.
	Прав беше. Движехме се из плоско, покрито с пясък поле. Тук-там се мяркаше по някое сгърбено дръвче. Останалото беше пустиня.
	— Дали да не завия на следващото разклонение? — попита татко. Той смъкна шапката си с надпис „Чикаго клъбс“ и разроши русолявата си коса. — Защо ми се струва, че вече съм завивал по него?
	Татко е единственият русокос в семейството. Мама, Люк и аз имаме черни коси и черни очи.
	Освен това баща ми е нисък и пълен, с червендалесто, закръглено лице, а ние сме високи и мършави, така че въобще не изглежда като член на семейството. Все го дразня, че прилича повече на борец, отколкото на банков мениджър, какъвто е в действителност.
	— Почти съм сигурен, че вече сме минавали от тук — заяви той мрачно.
	— Трудно е да се каже. Наоколо е само пустиня — отвърна мама, загледана през прозореца.
	— Много ми помагаш, няма що — промърмори татко.
	— И как искаш да ти помагам? — тросна се мама. — Ти забрави картата на масата в кухнята.
	— Мислех, че си я прибрала в багажа — изръмжа той.
	— Защо да е мое задължение да прибирам картата? — възнегодува мама.
	— Я престанете и двамата — прекъснах ги аз. Започнат ли да се карат, няма спиране. По-добре да ги прекъснеш навреме, преди да са набрали скорост.
	— Аз съм Лудия пинчер! — обяви Люк. Той се изсмя зловещо като героя от филма и започна да дращи с нокти гърдите на Клей.
	Ужасно мразя, когато се прави на Лудия пинчер. Добре че Клей, а не аз, седеше в средата. Обикновено единственият начин да накараш Люк да престане да се прави на Лудия пинчер е да му отвъртиш един шамар.
	Клей започна да се гърчи и да се киска. Той намира за ужасно хитро всичко, което Люк измисля. Направо се залива от смях на тъпите шеги на брат ми. Мисля, че затова двамата се харесват толкова.
	Те отново започнаха да се борят. После Люк блъсна Клей в мен.
	— Хайде престанете вече! — извиках.
	Бутнах Клей на мястото му. Зная, че не биваше. Но в колата ставаше все по-топло, пътувахме от часове и какво можех да направя?
	— Лизи! Момчета! Успокойте се вече! — намеси се татко.
	— Татко, само с „успокойте се“ няма да мине — обадих се аз.
	По някаква причина той ужасно се ядоса. Започна да крещи и лицето му се наля с кръв.
	Зная, че не на мен се сърдеше. Ядосваше се, че не можем да намерим зоопарка.
	— Всички да си поемат дъх и да помълчат малко — предложи мама.
	— Ох! Престани да ме щипеш! — изпищя Клей. Той бутна силно Люк.
	— Ти престани да ме щипеш! — отвърна Люк и го бутна към мен.
	Тия двамата са като животинки.
	— Ей, вижте, отпред има някакъв знак! — Мама посочи голямата зелена табела на пътя.
	Люк и Клей спряха да се боричкат. Татко се наведе над кормилото и присви очи.
	— Пише ли къде е зоопаркът? — попита Люк.
	— Или поне къде се намираме? — добави Клей.
	Но когато приближихме табелата, оказа се, че на нея пише: „ЗЕМЯ ПОД НАЕМ“. Всички изстенахме разочаровано.
	— Завръщането на Лудия пинчер! — обяви Люк. Той се пресегна и ощипа Клей по ръката. Люк не знае кога да спре.
	— Този път не отива никъде — изпъшка татко.
	— Ще трябва да се върнем на магистралата. Ако въобще я намерим.
	— Дали да не попитаме някого за пътя? — предложи мама.
	— Да попитаме някого? Кого да попитаме? — Лицето му почервеня отново. Караше с едната ръка, а другата размахваше яростно.
	— Ами на някоя бензиностанция например — обясни мама.
	— На бензиностанция ли? — изкрещя татко. — Не виждам дори дърво!
	Прав беше. Погледнах през прозореца и там имаше само бял пясък от двете страни на шосето. Слънчевите лъчи го караха да блести. Приличаше на сняг.
	— Исках да тръгнем на север — мърмореше татко. — Пустинята е на юг. Някъде сме свърнали обратно.
	— Ами обърни още сега — предложи мама.
	— Изгубихме ли се? — попита Клей. В гласа му се прокрадваше страх.
	Клей не е най-смелото хлапе на света. Всъщност, човек може много лесно да го изплаши. Достатъчно е да се приближите тихичко зад гърба му по тъмно и да му прошепнете името — ще подскочи чак до небето!
	— Татко, наистина ли се изгубихме? — обади се Люк.
	— Да, изгубихме се — тросна се татко. — Безнадеждно изгубени сме.
	Клей извика уплашено и се отпусна на седалката. Приличаше на спукан балон.
	— Не му говори така! — кресна мама.
	— Защо да не му говоря? — озъби й се татко. — Да виждаш някъде зоологическа градина? Няма дори следа от цивилизация! Намираме се насред пустинята.
	— Достатъчно е да обърнеш обратно. Сигурна съм, че ще срещнем някого, когото да попитаме — рече мама тихо. — И престани да драматизираш нещата.
	— Сега всички ще умрем в пустинята — произнесе Люк с подигравателна усмивка. — Лешоядите ще ни изкълват очите.
	Брат ми има страхотно чувство за хумор, не мислите ли?
	Представете си какво е да живееш с такъв кръгъл идиот!
	— Люк, престани да плашиш Клей — скара му се мама.
	— Не ме е страх — опъна се Клей. Но изглеждаше уплашен. Закръгленото му лице беше пребледняло. Очите му премигваха често-често зад очилата. С късата си русолява коса и закръглено лице Клей приличаше на стреснат бухал.
	Мърморейки под нос, татко спря колата, после направи обратен завой и потеглихме в посоката, от която бяхме дошли.
	— Страхотна почивка — прецеди той през стиснати зъби.
	— Още е рано — рече мама и си погледна часовника.
	Късното утринно слънце се бе издигнало високо и напичаше. Усещах топлината върху лицето си.
	Пътувахме около половин час. Люк поиска да играе с Клей на дванайсет въпроса и на „география“, но Клей му отказа мрачно. Беше се загледал през прозореца, към безкрайната пустиня. От време на време питаше:
	— Изгубихме ли се?
	— Изгубени сме напълно — отвръщаше баща ми начумерено.
	— Ще се оправим — намесваше се мама.
	Не след дълго отново се показаха сгърбените дръвчета. Малко по-нататък пясъкът отстъпи място на потъмняла земя, сред която освен дървета имаше и шубраци.
	Седях мълчаливо, отпуснала ръце в скута, и зяпах през прозореца. Не се безпокоях за нищо. Все пак не бих имала нищо против да се покаже някоя бензиностанция.
	— Взех да огладнявам — обяви Люк. — Не е ли време за обяд?
	С протяжна въздишка, която наподобяваше изпускан от спукана гума въздух, татко отби на банкета. Пресегна се през мама и отвори жабката.
	— Тук трябва да има някаква карта — мърмореше.
	— Няма — рече мама. — Вече проверих.
	Те отново започнаха да се карат, а аз вдигнах очи нагоре, към широко отворения капак.
	— О! — извиках неволно, когато забелязах ужасно чудовище да свежда глава към колата, сякаш се готвеше да я смачка.


>	2

	Отворих уста да закрещя, но от нея не излезе никакъв звук.
	Чудовището ме гледаше през отвора в покрива. Беше високо колкото къща. Имаше червени, злобни, блестящи очи, а устата му бе разкривена в гладна усмивка.
	— Т-татко! — запелтечих накрая. Баща ми се беше навел напред и ровичкаше из жабката.
	— Ей! — чух вика на Люк.
	Обърнах се и видях, че той също гледа нагоре, ококорил уплашено очи.
	— Татко? Мамо? — Сърцето ми блъскаше толкова силно, че се уплаших да не изскочи.
	— Какво има, Лизи? — попита нетърпеливо мама.
	Чудовището наведе глава към нас. Устата му беше зейнала широко, готова да погълне цялата кола.
	И тогава Люк избухна в смях.
	— Брей! Страхотно!
	Едва сега си дадох сметка, че чудовището не е живо. Беше механична фигура, част от грамадно рекламно табло.
	Надникнах през прозореца. Колата беше спряла непосредствено до таблото. Родителите ми бяха толкова погълнати от караницата, че въобще не го бяха забелязали!
	Погледнах нагоре към чудовището с червени очи. То наведе глава и отвори уста. После челюстите му хлопнаха и то повдигна глава нагоре.
	— Направо е като истинско! — възкликна Клей.
	— Но мен не можа да измами — излъгах. Не смятах да признавам, че едва не подскочих, когато го зърнах за пръв път. Нали аз трябва да съм най-спокойната тук.
	Смъкнах прозореца и подадох глава навън. На табелата бе изписано с червени букви: „ДОБРЕ ДОШЛИ В СТРАНАТА НА УЖАСИТЕ, КЪДЕТО КОШМАРИТЕ СТАВАТ ДЕЙСТВИТЕЛНОСТ!“.
	Имаше голяма червена стрелка в горния ляв ъгъл, под която пишеше: „НА ЕДНА МИЛЯ“.
	— Може ли да идем там? — попита ентусиазирано Люк. Той се пресегна и сграбчи с две ръце седалката на баща ми. — Може ли, тате? Какво ще кажеш?
	— Изглежда ми малко страшничко — възрази меко Клей.
	Татко затвори с въздишка жабката.
	— Люк, престани да ми дърпаш седалката — каза той. — Облегни се назад.
	— Може ли да отидем в Страната на ужасите? — настояваше Люк.
	— Страната на ужасите? Каква „Страна на ужасите“? — попита мама.
	— Не съм чувал за нея — промърмори татко.
	— Само на една миля от тук е — замоли се Люк. — Ще си прекараме страхотно!
	Чудовището отново наведе глава към колата и ни загледа през отвора в покрива. Сетне я вдигна.
	— Не мисля — рече мама, докато разглеждаше огромната табела. — Тръгнали сме за зоологическата градина. Това място не ми изглежда подходящо.
	— Изглежда страхотно! — подскачаше Люк и дърпаше седалката на татко. — Изглежда наистина страхотно!
	— Люк, стой спокойно — помоли го татко.
	— Хайде да идем — предложих и аз. — И без това никога няма да намерим зоопарка.
	Мама се колебаеше, прехапала долната си устна.
	— Не зная — рече тя. — Някои от тези места не са никак безопасни.
	— Ще бъде напълно безопасно! — заяви Люк. — Напълно!
	— Люк, облегни се назад! — скастри го татко.
	— Може ли да идем? — настояваше Люк. — Може ли?
	— Сигурно ще е забавно — добави Клей.
	— Какво пък, да опитаме — присъединих се и аз. — Винаги можем да си тръгнем, ако не ни хареса.
	Татко потърка замислено брадичка.
	— Е, сигурно е по-добре, отколкото да седим насред пустинята и да се караме.
	— Ураааа! — изкрещя Люк.
	Тримата едновременно вдигнахме ръце и ги плеснахме щастливо. На мен Страната на ужасите ми звучеше като някое много готино място. Обичам да ме плашат по малко.
	— Ако и влакчетата са страшни като това чудовище, ще си прекараме отлично — рекох.
	— Но няма да е прекалено страшно, нали? — попита Клей.
	Забелязах, че е стиснал здраво юмручета. Лицето му отново бе заприличало на уплашен бухал.
	— Не, няма да е прекалено страшно — побързах да го успокоя.
	Нямах представа колко много греша!


	— Не мога да повярвам, че някой ще построи лунапарк насред тая пустош — заяви татко.
	Пътувахме през някаква безкрайна гора. Високи стари дървета преплитаха клони от двете страни на пътя, почти запречвайки лъчите на слънцето.
	— Може да не са го построили още — подхвърли мама. — Сигурно първо ще изсекат дърветата и тогава ще го вдигнат.
	Ние тримата отзад се надявахме, че мама греши. Така и се оказа.
	Пътят описа остър завой. Веднага щом излязохме от завоя, видяхме високия портал на парка.
	Зад двуметровата, боядисана във виолетово ограда, Страната на ужасите изглежда се простираше на много мили. Приведена напред, зърнах през предното стъкло гърбиците на скоростните влакчета и някакви крещящо боядисани сгради. С наближаването си дочухме подканващите звуци на органова музика.
	— Урааа! Изглежда страхотно! — възкликна Люк.
	Двамата с Клей се съгласихме ентусиазирано. Нямах търпение да сляза от колата и да разгледам всичко.
	— Паркингът е почти празен — посочи татко и погледна обезпокоено мама.
	— Тъкмо няма да чакаме дълго на опашка! — възкликнах доволно.
	— На Лизи май това място наистина й харесва — усмихна се мама.
	— На мен също! — извика Люк. Той сръга щастливо Клей.
	Пресякохме паркинга. Само няколко коли бяха спрени досами портала. В далечния край на паркинга бяха подредени два автобуса с надпис СТРАНАТА НА УЖАСИТЕ отстрани.
	Над вратата бе поставена табела с вече познатото ни грамадно чудовище. Този път надписът гласеше: „СТРАНАТА НА УЖАСИТЕ — УЖАСИ. ДОБРЕ ДОШЛИ В СТРАНАТА НА УЖАСИТЕ!“.
	— Не мога да разбера надписа — промърмори мама. — Какво означава „Страната на ужасите — Ужаси“?
	— Скоро ще разберем! — възкликнах.
	Тихата, зловеща органова музика се носеше над пустия паркинг. Татко паркира на празното място непосредствено до портала.
	Двамата с Люк отворихме задните врати още преди колата да е спряла.
	— Да вървим! — извиках аз.
	Люк, Клей и аз се затичахме към портала. Докато търчахме, вдигнах глава към голямото чудовище над табелата. Това тук не си мърдаше главата като чудовището на пътя. Но изглеждаше още по-истинско.
	Хвърлих поглед през рамо. Мама и татко бързаха да ни настигнат.
	— Чудесно ще си прекараме! — рекох.
	Изведнъж страхотна експлозия разтърси въздуха. Ококорих очи, когато видях, че колата ни е избухнала и се разпада на милион парчета.


>	3

	Отне ми доста време, преди да се изморя да крещя. Накрая виковете ми преминаха в сподавени хлипания.
	Всички бяхме шокирани. От колата бяха останали само малки, обгорени парчета тенекия.
	— Но как?… — успя само да промълви татко.
	— Не мога да повярвам — изхлипах.
	— Слава богу, че бяхме слезли — извика мама. Тя ни притегли към себе си и ни прегърна. — Слава богу, че сме живи.
	Люк и Клей не бяха издали нито звук. Стояха с изцъклени очи, втренчени в мястото, където допреди малко беше колата.
	— Колата ми! — прошепна ужасено татко. — Колата ми! Как стана? Как?
	— Нали сме живи — повтори мама. — Това е най-важното. Каква ужасна експлозия. Още ми шуми в ушите.
	— Аз… трябва да се обадя в полицията! — заяви татко.
	Той се втурна към портала, като клатеше глава и си мърмореше.
	— Как може колата да избухне просто ей така? — извика мама, забързана след него. — Нещо й е станало.
	— Откъде да зная? — сви рамене татко. — Нищо не разбирам! Нищичко! Какво ще правим сега? — Изглеждаше наистина объркан.
	Не можех да го виня. Експлозията беше страхотна.
	Като се сетих, че можеше да съм вътре в колата, когато това се случи, по гърба ми пробягаха ледени тръпки.
	— Сигурно наблизо има коли под наем — рече мама.
	Тя е като мен, спокойна по време на криза.
	Последвахме татко, който бързаше към касата на входа. В кабинката седеше зелено чудовище. Имаше изцъклени жълтеникави очи и черни рога, щръкнали над главата. Наистина страхотен костюм.
	— Добре дошли в Страната на ужасите — обяви то с приглушен глас. Откъм будката прозвучаха няколко акорда на орган. — Аз съм Ужасът на Страната на ужасите. Надявам се да прекарате един ужасен ден при нас.
	— Колата ми! — извика трескаво татко. — Тя избухна. Трябва ми телефон!
	— Съжалявам, господине. Нямаме телефони — отвърна мъжът с костюма.
	— Какво! — Лицето на татко отново почервеня. Челото му беше влажно от пот. — Но на мен ми трябва телефон! Веднага! Колата ми избухна! Не можем да си тръгнем от тук!
	— Ние ще се погрижим за вас! — отвърна Ужасът с нисък, напевен глас.
	— Вие какво? — подскочи татко. — Трябва ни кола. Трябва да се обадя по телефона! Не разбирате ли какво ви казвам?
	— Никакви телефони — отвърна чудовището. — Но моля ви, господине. Позволете ни да се погрижим за вас. Обещавам ви, че ще помислим за всичко. Не позволявайте на един дребен случай да развали прекарването ви в Страната на ужасите.
	— Да развали прекарването ми? — изкрещя татко. — Но колата ми…
	Органът отново засвири и всички подскочихме. Погребалната музика ме караше да се чувствам като във филм на ужасите!
	— Ние ще се погрижим за вас — повтори Ужасът. — Обещавам. — Странна усмивка трепкаше по лицето му. — Моля ви, наслаждавайте се на пребиваването си и не се безпокойте за транспорта. Аз и другите Ужаси ще имаме грижата с вас всичко да е наред.
	— Но… но… — заекваше татко.
	Ужасът махна с ръка към парка.
	— Моля ви, чувствайте се наши гости. Безплатно посещение. Хиляди извинения за вашата кола. Но не се безпокойте. Обещавам ви, че никога повече няма да се тревожите за колата.
	Татко се обърна към нас. От челото му капеше пот. Беше ужасно притеснен.
	— Аз… не мога сега да се разхождам из парка — рече той. — Направо не вярвам, че ни се случи. Трябва да намерим отнякъде кола и…
	— О, моля те, татко! — извика Люк. — Моля те! Защо да не влезем? Човекът каза, че ще се погрижи за нас.
	— Само за мъничко? — присъединих се и аз.
	— Толкова дълго пътувахме — намеси се мама на наша страна. — Хайде да влезем за малко. Това сигурно ще ги успокои.
	Татко сбърчи чело и се замисли.
	— Добре — кимна накрая. — Но съвсем за малко.
	Органовата музика се усили веднага щом прекрачихме прага.
	— Брей! Какво местенце! — извиках. — Наистина е като във филм на ужасите!
	Намирахме се на кафява, павирана улица. Причудливи тъмни къщи бяха подредени от двете страни. Високите дървета по паважа почти запречваха слънчевата светлина. Въздухът беше вледеняващ.
	Откъм къщите долетя протяжен вопъл, като вълчи вой.
	— Страхотно! — плесна с ръце Люк.
	На табелата пишеше: „ДОБРЕ ДОШЛИ В СЕЛОТО НА ВЪРКОЛАЦИТЕ. Моля, не хранете върколаците. Стига да можете“.
	Воят се усили.
	Двамата с Люк доста се смяхме на надписа.
	Видях зелено чудовище, един от Ужасите, да ни гледа от тъмния прозорец на отсрещната къща. Друг Ужас мина наблизо, носейки нещо, което много наподобяваше истинска човешка глава. Държеше я за косата и я подмяташе нагоре-надолу като топче на ластик.
	— Страхотно! — обяви отново Люк. Изглежда днес щеше да се ограничи само с тази дума.
	Тръгнахме по павираната улица. Звукът от стъпките ни отекваше в стените на къщите.
	— Ауу! — извикахме едновременно, когато насреща ни изскочи едър сивкав вълк. Той прекоси улицата и се скри от другата страна, преди да сме го огледали хубаво.
	— Дали беше истински вълк? — попита Клей с разтреперан глас.
	— Не, разбира се — отвърнах. — Най-вероятно е било куче. Или някоя механична играчка.
	— Но поне тук е много чисто — отбеляза мама с поободрен глас. — Няма боклуци, нито дори кошчета. Е, няма и тълпи.
	Татко вървеше най-отзад.
	— Аз… трябва да намеря телефон — повтаряше той. — Не мога да се забавлявам, след като не зная дори как ще се приберем вкъщи.
	— Но, скъпи… — подхвана мама.
	— Все някъде трябва да има телефон — прекъсна я татко. — Продължавайте без мен.
	— Не. И аз ще дойда с теб — заяви мама. — Сега си толкова объркан. Аз ще се обадя. Децата ще си прекарат по-добре, ако не сме край тях.
	— Какво, да ги оставим? — подскочи татко. — Съвсем сами?
	— Разбира се — рече мама. — Нищо няма да им се случи. Виж колко хубаво място. Какво може да ги сполети?
	Какво наистина би могло да ни сполети?
	С това разговорът приключи и мама и татко отидоха да търсят телефон.
	— Ще се чакаме тук! — извика мама на раздяла.
	Тримата останахме сами.
	Обърнах се и изпратих мама и татко с поглед. Когато отново се завъртях, сивият вълк подаваше глава зад ъгъла на близката къща. Той се наведе и изръмжа заплашително.
	И тримата замръзнахме, осъзнавайки, че гладните му червени очи са вперени в нас.


>	4

	Извиках и задърпах Люк и Клей назад.
	Вълкът излезе иззад ъгъла, като държеше главата си ниско и ни гледаше с големите си, кървясали очи.
	— Ама той… той е съвсем истински! — избърбори Клей сподавено.
	Поставих ръка на рамото му. Усетих, че трепери.
	Вълкът изръмжа отново. След това се скри зад стената на къщата.
	— Мисля, че това е робот или нещо подобно — подхвърлих на Клей.
	— Хайде да идем някъде другаде — отвърна той с пребледняло лице.
	— Какво пише на онази табелка горе? — попита Люк. Той изтича по паветата до надписа, а ние с Клей го последвахме.
	На табелката пишеше: „ЩИПАНЕТО ЗАБРАНЕНО“.
	Люк се разсмя.
	— Ама че глупаво.
	— Какъв глупав надпис! — съгласи се Клей.
	— Все едно че са го написали за теб, Люк! — възкликнах и го ощипах по ръката.
	— Ей! Не можеш ли да четеш? — извика той и посочи табелката.
	Видях един зелен Ужас да ни наблюдава от другия край на улицата. След това зърнах едно семейство, което вървеше зад редицата от къщи. Майка, баща и малко момиче. Момиченцето плачеше по някаква причина. Родителите го бяха прегърнали и изглеждаха разстроени.
	Във въздуха отекна вълчи вой.
	— Хайде да идем при влакчетата! — предложи Клей.
	— Дано да са страшни! — добави Люк.
	Почти притиснати един до друг, ние излязохме от селцето на върколаците. Улицата се разля в широк, кръгъл площад. Ярката слънчева светлина се върна веднага щом напуснахме селото.
	Няколко боядисани във виолетово сгради заобикаляха площада. Зърнах още семейства, както и издокараните в зелени костюми Ужаси, които се грижеха са всичко. Един пухкав Ужас зад виолетово-зелена количка продаваше черен сладолед.
	— Уф! — рече Люк и на лицето му се изписа отвращение.
	Подминахме количката, видяхме още един знак „ЩИПАНЕТО ЗАБРАНЕНО“ и спряхме пред нещо, наподобяващо висока, виолетова планина.
	— Това е пързалката! — възкликнах.
	В склона на планината бе пробита врата. Над вратата пишеше: „ПЪРЗАЛКАТА НА ОБРЕЧЕНИТЕ. ГОТОВ ЛИ СТЕ ДА СЕ ПЪРЗАЛЯТЕ ВЕЧНО?“.
	— Страхотно! — обяви за пореден път Люк и плесна Клей по рамото.
	— Предполагам, че трябва да се изкатерим до върха и тогава да се спуснем — рекох, като посочих планината.
	— Да тръгваме! — извика ентусиазирано Люк.
	Изтичахме при сградата и влязохме през вратата. Вътре беше тъмно и хладно. Широка стълба се виеше право нагоре.
	Чуваха се радостни крясъци и детски смях, но не виждах никого. Тримата се завтекохме нагоре, нетърпеливи да стигнем върха.
	Някъде по средата на изкачването прочетох още един надпис: „ВНИМАНИЕ — ГЛЕДАЙТЕ ДА НЕ СЕ ИЗПЪРЗАЛЯТЕ ДО СВОЯТА ОРИС!“.
	Сега вече чувах съвсем ясно писъците на децата, които се пързаляха. Но беше твърде тъмно, за да различа нещо.
	— Страх ли те е, Клей? — попитах, забелязала изопнатата му физиономия.
	— Никога! — отвърна той, засрамен от въпроса ми. — И преди съм се качвал на такива неща. Приличат на големи дървени шейни. Сядаш вътре и се пързаляш.
	— Побързайте! — подкани ни Люк, който вече беше пред нас.
	— Ей, почакай! — викнах в отговор. Последвах го до най-горната платформа. В единия й край бяха подредени количките, номерирани от едно до десет.
	Край количките ни очакваха двама Ужаси. Бяха застанали точно пред тях. Изпъкналите им жълтеникави очи светнаха, когато се приближихме.
	— Чак до долу ли ще се пуснем? — попита ги Люк.
	Ужасите кимнаха.
	— Бързо ли ще се пързаляме? — добави Клей, който пристъпваше най-отзад.
	Ужасите кимнаха отново.
	— Доста път ви чака — рече единият.
	— Внимавайте коя количка ще изберете — добави другият. — Не взимайте „количката на обречените“. — Той махна към една количка, боядисана в черно.
	— Да — кимна партньорът му. — Не я взимайте тази. С нея ще се пързаляте вечно.
	Засмях се.
	Нима се опитваше да ни изплаши?
	Опитваше ли се само?


>	5

	Избрах количка номер три, защото това е щастливото ми число. Люк седна на предишната количка с номер две, а Клей отиде чак в края и се качи на десети номер.
	Погледнах назад да видя с какво се занимават Ужасите. Но преди да успея да ги различа в тъмното, моята количка се наклони напред.
	Нададох дълъг и тънък писък и се понесох надолу.
	Вдигнах ръце над главата си, облегнах се назад и крещях през целия път до долу. Виковете ми отекваха в грамадния мрачен каньон на Пързалката на обречените.
	Чувствах се страхотно. Пързалката правеше завой след завой и аз се носех все по-бързо напред из мрака.
	От време на време на някое по-светло местенце зървах Люк на пързалката до мен. Беше се излегнал по гръб, втренчил поглед напред и зяпнал широко с уста.
	Опитах се да му извикам, но започна нова поредица от завои.
	Надолу и все по-надолу.
	Носех се толкова бързо, че мракът се превърна в размазана завеса.
	Пързалката изви нагоре, после отново се спусна. Като истинско скоростно влакче, рекох си щастливо.
	Надолу и по-надолу. Тъмно, все по-тъмно.
	Нося се по-бързо дори от скоростта на светлината, рекох си.
	Погледнах на двете страни, опитвайки се да различа Люк и Клей. Но беше твърде тъмно и се движех с прекалено голяма скорост.
	Прекалено голяма.
	И тогава чух едно _бум_!
	Отвори се някаква шахта и аз тупнах по задник на земята.
	Навън. Отново бях навън.
	_Бум!_
	До мен тупна Люк. Падна по гръб, както беше лежал в количката, и не направи никакъв опит да стане. Ухили ми се, както си лежеше.
	— Къде съм?
	— Долу — отвърнах и се надигнах. Изтупах си джинсите и вдигнах ръце да си оправя косата. — Страхотна пързалка, а?
	— Хайде пак — рече Люк, като продължаваше да лежи.
	— Първо трябва да станеш — посочих.
	— Помогни ми. — Той протегна ръка.
	Изпъшках, докато се напрягах да го вдигна.
	— Хайде напъни се де — троснах му се.
	— Ти пищеше през цялото време — подигра ми се той.
	— Направих го нарочно — отвърнах. — Така ми беше по-хубаво.
	— Да бе, повярвах ти. — Той завъртя очи. После се изправи. — Брей. Чувствам се малко замаян. Как мислиш, с каква скорост се спускахме?
	Свих рамене.
	— Доста бързичко, според мен. Но беше тъмно и не мога да определя точно.
	Едва тогава осъзнах, че от групата ни липсва един човек. Погледнах към отворите в стената на сградата.
	— Ей, къде е Клей?
	— Какво? — Люк също го беше забравил.
	И двамата погледнахме към стената, сякаш очаквахме всеки миг Клей да изхвърчи през някой отвор.
	— Къде е той? — попита пискливо Люк. — Възможно ли е да е толкова по-бавен от нас?
	Поклатих глава. Започвах да чувствам известно безпокойство. Стомахът ми се беше свил на топка. Внезапно ръцете ми взеха да изстиват.
	— Хайде, Клей — извиках, сякаш се молех на стената. — Покажи се.
	Люк се почеса по главата.
	— Къде ли се е дянал? — промърмори. — Защо не излиза?
	— Може да е излязъл от другата страна — рекох. — Нали взе количка номер десет. Хайде да проверим.
	Докато заобикаляхме тичешком сградата, се нахоках мислено задето толкова лесно се бях изплашила. Разбира се, че Клей е излязъл през друг отвор. Сигурно вече ни чакаше пред входа на сградата. Най-вероятно и той се тревожеше за нас.
	Свърнахме зад ъгъла и се озовахме на големия кръгъл площад. Огледах се за мама и татко, но ги нямаше наоколо. Видях няколко други семейства в далечния край на площада и пухкавия Ужас с количката за сладолед.
	Нито следа от Клей.
	Двамата с Люк продължихме да тичаме, докато стигнахме входа на Пързалката на обречените. Спряхме на няколко крачки от тъмния вход.
	— Няма го тук! — извика Люк, който дишаше на пресекулки.
	Аз също се бях задъхала. Стомахът ми отново се бе свил от ужасното предчувствие за нещастие.
	— Не. Никакъв го няма Клей — кимнах.
	— Какво ще правим сега? — попита Люк. Сините му очи бяха изпълнени със страх.
	Точно пред входа бе застанал един от зелените Ужаси — този път беше жена.
	— Ей! — извиках й аз и изтичах при нея. — Да сте виждали едно момче да излиза оттук? — рекох задъхано.
	Жълтите очи върху маската сякаш светнаха.
	— Не. Това е вход. Никой не излиза оттук — отвърна жената.
	— Русоляв и пълничък. Носи очила — продължих аз. — Синя фланелка и джинси.
	Ужасът поклати глава.
	— Не. Никой не е минавал оттук. Проверихте ли от задната страна? Всички излизат отзад.
	— Но не и той! — кресна Люк. — Бяхме там. Той не излезе. — Гласът на брат ми бе изтънял до неузнаваемост. Дишаше тежко и гърдите му се движеха нагоре-надолу. Беше завладян от паника.
	Аз също бях уплашена. Но не смятах да се поддавам на чувствата си. Заради Люк.
	— Той не излезе отзад — обясних на Ужаса. — И тук също го няма. Какво може да е станало с него?
	Ужасът помълча за известно време. Сетне с нисък, почти шептящ глас произнесе:
	— Да не би приятелчето ви да е избрало „количката на обречените“?


>	6

	Погледнах жената със страховития костюм.
	— Вие… шегувате се, нали? — запелтечих. — Искам да кажа, това с „количката на обречените“ е някаква шега?
	Тя ме изгледа с изпъкналите си жълтеникави очи, но не отговори на въпроса ми.
	— Табелите предупреждават — рече вместо това. — Винаги има предупреждение.
	Обърна се и изчезна в тъмния вход. Двамата с Люк се спогледахме. Преглътнах мъчително. Гърлото ми бе пресъхнало. Ръцете ми бяха студени като лед.
	— Глупава работа — промърмори Люк. Той пъхна ръце в джобовете на джинсите си. — Тъпи колички. Защо се опитва да ни изплаши?
	— Сигурно това й е работата — рекох.
	— Трябва да намерим мама и татко — предложи Люк.
	— Първо да намерим Клей — отвърнах. — Ако мама и татко разберат, че сме го изгубили, ще ни се ядосат и ще ни приберат вкъщи веднага щом Клей се покаже.
	— Ако въобще се покаже — подчерта мрачно Люк.
	Погледнах към площада. Мама и татко ги нямаше. Две деца си купуваха черен сладолед. Двама Ужаси търкаха площада с парцали.
	Някъде отдалеч долетя вълчи вой.
	Слънцето беше високо в небето. Усещах топлината му върху темето и раменете си. Но въпреки това ми беше студено.
	— Клей, къде си се дянал? — произнесох на глас.
	— Той ще се пързаля вечно — отвърна Люк и поклати глава. — Нали така пишеше за „количката на обречените“.
	— Това е тъпо — рекох. Но Люк ми бе дал една идея. — Ела — задърпах го за ръкава. Отправих се назад към тъмния вход.
	— Какво? Къде? — попита стреснато Люк.
	— Ще идем пак да се пързаляме — обясних.
	Лицето му се изкриви от страх.
	— Без Клей? Не можем да идем, докато Клей не се появи.
	— Отиваме да го намерим.
	— Искаш да кажеш… — Брат ми изглежда започна да схваща какво имах предвид.
	Кимнах.
	— Ами да. Ще го последваме. Ще вземем количката, която той избра.
	— Количка номер десет — промърмори Люк. И после добави шепнешком: — Количката на обречените.
	Изкатерихме се мълчаливо на платформата. Шумът от стъпките ни отекваше глухо.
	Минахме покрай надписа на върха. Прочетох го отново: „ВНИМАНИЕ — ГЛЕДАЙТЕ ДА НЕ СЕ ИЗПЪРЗАЛЯТЕ ДО СВОЯТА ОРИС!“.
	Клей, още ли се пързаляш, приятелю? — зачудих се аз.
	Поклатих глава. Ама че глупава мисъл. Как може човек да се пързаля вечно?
	Двамата Ужаси се навъртаха край количките.
	— Внимавайте коя количка избирате — предупреди ни един от тях.
	— Вече знаем коя искаме — заявих решително. — Номер десет. И двамата. Заедно.
	По-близкият Ужас ни даде знак да сядаме. Погледнах към Люк. Стоеше неподвижно до мен и на лицето му беше изписан страх.
	— Може би не трябва — промърмори той и ме дръпна за ръкава.
	— Защо да не трябва? — попитах го нетърпеливо.
	— Ами ако предупреждението е _вярно_? — попита Люк.
	— Не ставай глупав — озъбих му се. — Това е развлекателен парк, забрави ли? Тук не убиват деца, нито ги пращат да се пързалят вечно. Всичко е за забавление!
	— Сигурна ли си?
	— Разбира се, че съм сигурна — отвърнах. — Искаш ли да открием Клей, или не?
	Люк кимна.
	— Да тръгваме тогава.
	Седнах в предния край на количка номер десет. Люк се настани зад мен и сгъна крака.
	Подът под нас се наклони.
	Започнахме да се плъзгаме.
	— Клей, идваме при теб! — извиках.


>	7

	Този път не крещях. Стиснах юмруци и прехапах устни.
	Нямах никакво намерение да се наслаждавам на спускането. Исках само да стигна до края. Да разреша мистерията с изчезването на Клей.
	Малко след като потеглихме, Люк се вкопчи в мен. Надаваше тихи викове, когато подскачахме, сякаш се боеше да не изпаднем.
	После и двамата закрещяхме, когато количката внезапно се килна напред и се спусна стремглаво, почти отвесно надолу.
	Ударихме се здравата и веднага след това количката навлезе в остър завой. И двамата крещяхме с пълни гърди.
	Носехме се с нарастваща скорост в непрогледна тъмнина. Опитах се да разбера дали се пързаляме успоредно на другите писти. Но беше толкова тъмно, че не бих могла да си видя дори обувките на краката!
	Люк така силно се притискаше към мен, че не можех да дишам. Опитах се да му кажа да ме пусне, но той крещеше прекалено високо, за да ме чуе.
	Летяхме надолу. Все по-надолу.
	Ставаше все по-тъмно.
	Отново се блъснахме и подскочихме във въздуха. Този път количката се наклони и изви наляво.
	Отдавна трябваше да сме стигнали дъното.
	Стиснах зъби и се приготвих за падането през шахтата.
	Но нямаше шахта.
	Продължавахме да се пързаляме.
	Спускането нямаше край.
	Количката се носеше все по-бързо. Въздухът, който идеше насреща, беше топъл и влажен.
	Количката се накланяше, разтърсваше и подскачаше.
	Вечно ще се пързалям.
	Онзи надпис не лъжеше.
	Опитах се да прогоня смразяващите мисли от главата си.
	Внезапно Люк утихна.
	— Какво ти стана? — попитах през рамо.
	— Не зная — отвърна той и се притисна още по-силно. — Защо се спускаме толкова дълго?
	— По-леко, боли ме! — извиках.
	Той освободи малко хватката си.
	— Не ми харесва никак! — извика в ухото ми.
	Пак се ударихме. Усетих, че ме изпуска.
	Нов удар. Още по-силен. Помислих си, че ще изхвърча от количката и ще тупна на дъното — ако въобще имаше дъно.
	Надолу. Надолу.
	Двамата с Люк нададохме ужасени викове, когато нещо лепкаво покри лицата ни. Вдигнах ръце и се опитах да го махна.
	— Ау! — изпищя Люк. — Какво е това? Лицето ми…
	— Като паяжина е — отвърнах. — Гореща, лепкава паяжина.
	Цялото лице ме сърбеше. Беше покрито с лепкавата мрежа. Дърпах трескаво нишките.
	— Ау! — извиках този път аз, когато количката се блъсна за пореден път.
	Все пак успях да махна част от паяжината. Но лицето ме сърбеше ужасно. Имах чувството, че по него пълзят хиляди мравки.
	— Ах, колко гадно! — викаше Люк зад мен. — Лицето ми — направо боли.
	Продължавахме да се носим надолу в непрогледната тъмнина.
	И в този момент ме заслепи ярка светлина.
	Нима щяхме да излезем отвън?
	Не.
	Отворих с мъка очи, примижавайки на жълтеникавата светлина.
	И осъзнах, че виждам пламъци.
	Пързалката се спускаше право в огън!
	Море от жълто-оранжеви пламъци, над които се виеше дим.
	Вдигнах ръце към лицето си и закрещях.
	Летяхме право към пламъците.
	— Ще изгорим! — изпищя Люк. — Помощ, ей, чувате ли? Помогнете ни!


>	8

	Затворих очи, усещайки полъха на огнищата пред нас.
	Ще изгоря, повтарях си.
	Ей сега ще изгоря!
	Хладен повей ме накара да отворя очи.
	Пламъците бяха останали зад нас. Бяхме минали през тях.
	Описахме лек завой, носейки се в прохладната тъмнина. Все още виждах отблясъците от пламъците да трепкат зад нас.
	Мълчахме и двамата. Чаках сърцето ми да престане да подскача в гърдите.
	— Страхотни специални ефекти! — извика Люк. След това се засмя налудничаво. Никога досега не го бях чувала да се смее така.
	Значи пламъците са били илюзия, рекох си. Може би са ни ги прожектирали.
	Отворих уста и поех с пълни гърди от хладния въздух. Никога досега не се бях изплашвала повече.
	— Кога ще свърши това спускане? — проплака Люк.
	Никога, помислих си мрачно. Щяхме наистина да се пързаляме вечно.
	И точно когато ме споходи тази ужасна мисъл, под нас се отвори една шахта. Отдолу нахлу дневна светлина.
	_Туп._
	Паднах върху меката трева.
	След няколко секунди Люк тупна до мен.
	Премигнах няколко пъти, опитвайки се да привикна със светлината.
	След това се надигнах с разтуптяно сърце.
	Точно пред нас стърчеше жълто-зелена табела с надпис: „ДОБРЕ ДОШЛИ В СТРАНАТА НА ОБРЕЧЕНИТЕ. НАСЕЛЕНИЕ: 0 ДУШИ“.
	До знака бе застанал Клей. Той изтича при нас с щастлива усмивка на розовото си закръглено лице.
	— Ей, къде се загубихте? — извика и плесна Люк по рамото. Люк на свой ред го сръга в корема.
	— Къде сме се загубили ли? Ти къде се загуби?
	— Тук си бях — отвърна Клей. — Само дето не знам къде е това. Мисля, че е от другата страна на парка. Ето защо реших да ви почакам.
	— Върнахме се и взехме „количката на обречените“ — обясни Люк. — Пуснахме се с твойта количка. Номер десет. Какво пързаляне само! Страхотно беше!
	Само преди няколко секунди Люк пищеше от ужас. А сега се преструваше пред Клей, че се е забавлявал.
	— Ти избра най-добрата количка — продължаваше да нарежда Люк. — Страхотно беше, казвам ти!
	— Малко се изплаших — отвърна Клей. — Особено като стигнах пламъците…
	— Страхотни специални ефекти! — възкликна брат ми. — Този парк е невероятен!
	Люк е такъв фукльо. Никога няма да признае пред Клей, че го е било страх. А това си беше самата истина.
	Все пак се радвах, че ентусиазмът му се е възвърнал.
	— Ама пускането беше доста дълго — продължаваше Клей. — Даже ми се стори прекалено дълго.
	— На мен пък ми харесваше през цялото време! — фукаше се Люк.
	Аз се огледах. Определено се намирахме в друг район на Страната на ужасите. Не виждах нищо познато.
	Имаше тясна, песъчлива пътека, по която вървяха група деца по бански. Надписът пред пътеката гласеше: „УЖАСНИТЕ БЪРЗЕИ“.
	От другата ни страна слънцето се отразяваше в квадратна сграда от стъкло. Стъклените й стени сияеха ярко, сякаш бяха подпалени. Примижах срещу светлината и не без усилие прочетох: „КЪЩАТА С ОГЛЕДАЛАТА“.
	— Хайде да пробваме Къщата с огледалата! — предложи Люк и дръпна Клей за ръката.
	— Ехей! Почакайте малко! — викнах аз. — Не мислите ли, че трябва първо да намерим мама и татко?
	— Те са чак от другата страна на парка — отвърна Люк, като продължаваше да дърпа Клей със себе си. — Нека се позабавляваме, а после ще идем при тях.
	— Може би ни търсят — казах раздразнено.
	— Ще ни намерят. Паркът не е чак толкова претъпкан — отвърна Люк. — Хайде, Лизи, ела да се позабавляваме!
	Колебаех се. Мислех си за мама и татко. Вдигнах очи и погледнах към стъклената сграда.
	Изведнъж някой ме тупна по рамото.
	Обърнах се учудено.
	Беше Ужас със зелен костюм. Изпъкналите му очи се наведоха към мен.
	— Изчезвай, докато можеш! — прошепна той. После завъртя глава, сякаш да провери дали някой може да ни чуе. — Сериозно ти говоря! Изчезвай, докато можеш!


>	9

	Толкова бях изненадана, че не знаех какво да кажа. Той се обърна и се затича несръчно в обемистия си костюм, зад който се влачеше виолетовата му опашка.
	— Какво искаше тоя? — извика ми Клей. Двамата с Люк бяха съвсем близо до входа на Къщата с огледалата.
	— Ами той… каза ми да изчезвам, докато мога — отвърнах и се затичах след тях.
	Люк се засмя.
	— Тези Ужаси са страхотни! — обяви той. — Наистина поддържат нужното настроение!
	Клей ме погледна с присвити очи.
	— Той се шегуваше, нали? — попита ме с леко разтреперан глас. — Това трябва да е било шега.
	— Не зная — отвърнах. — Предполагам. — Обърнах се и погледнах към отдалечаващия се Ужас.
	— Това му е работата — махна с ръка Люк. — Разхожда се наоколо и плаши хората.
	— Може пък наистина да ни е предупреждавал — не се предаваше Клей и ме погледна отново.
	— Изключено! — заяви Люк. — Махни тая мрачна физиономия. Дошли сме да се забавляваме! Не обичаш ли да те плашат?
	— А, защо… обичам — отвърна неуверено Клей.
	Понечих да му кажа, че сигурно наистина е било шега, но Люк ме прекъсна:
	— Побързайте! Хайде да влезем в Къщата с огледалата. Да се позабавляваме, че дойдат ли мама и тате, веднага ще ни отведат у дома.
	Той дръпна Клей към входа, а аз ги последвах. Минахме покрай още един надпис: „ЩИПАНЕТО ЗАБРАНЕНО“ и спряхме пред стъклената сграда.
	Тук също имаше предупредителна жълто-зелена табела. Тя гласеше: „КЪЩАТА С ОГЛЕДАЛАТА. ПОГЛЕДНЕТЕ ОТРАЖЕНИЕТО СИ, ПРЕДИ ДА ВЛЕЗЕТЕ. НИКОЙ ВЕЧЕ НЯМА ДА ВИ ВИДИ!“.
	— Ей, почакайте! — извиках на момчетата. Те вече бяха вътре.
	Прекрачих прага и се озовах в тесен и тъмен тунел. Не виждах нищо, все още бях заслепена от дневната светлина.
	— Люк, Клей, почакайте! — повиках ги. Гласът ми отекна в ниския тунел. Чувах смеховете им отпред.
	Затичах се, привела глава заради ниския таван. Не след дълго очите ми привикнаха с тъмнината.
	Тунелът свърши и аз се озовах в тесен коридор с огледални стени и огледален таван.
	— Ох! — въздъхнах тихо. Виждах поне дузина свои отражения. Сякаш бях заобиколена от самата себе си!
	Спрях за момент и си нагласих плитката. Все се развързва. После извиках момчетата:
	— Ей, къде сте? Почакайте ме!
	Чух ги да се кискат някъде отпред.
	— Ами намери ни де — долетя гласът на Люк. Пак кикот.
	Тръгнах бавно по коридора с огледалата. Стените извиха първо надясно, после наляво. Отраженията ме следваха, простирайки се надалеч вътре в огледалата — до самата безкрайност!
	— Ей, не се отдалечавайте! — извиках.
	Отново ги чух да се кискат. После тропот от бягащи крака, който сякаш идеше иззад стената.
	Вървях бавно по коридора, докато стигнах една неголяма зала.
	— Почакайте ме! — провикнах се. — Идвам!
	Понечих да пристъпя в залата и — _прас!_ — ударих си главата в дебело стъкло.
	— Ох! — изпищях, а болката обходи челото ми, после се спусна надолу към шията и накрая слезе в гърба.
	Подпрях се на стъклото и изчаках замайването ми да премине.
	— Лизи, къде си? — чух гласа на Люк. — Опитай се да ни намериш!
	— Ударих си главата — извиках в отговор, докато си разтърквах челото.
	Чувах смеха на Клей. Гласовете им сякаш идеха зад гърба ми. Обърнах се, но зад мен имаше само огледала. Никаква врата.
	Главата все още ме болеше, но замайването беше преминало. Тръгнах, но този път по-предпазливо. Държах ръцете си изпънати напред.
	Свих зад ъгъла и се озовах в друга стая. За моя изненада тук и подът беше огледален. Отвсякъде бях заобиколена от огледала. Сякаш бях в огледална кутия.
	Направих няколко крачки. Чувствах се странно да вървя върху отражението си.
	Виждах едновременно върховете и подметките на маратонките си. Беше наистина трудно да се движа. Все ми се струваше, че ще падна върху себе си!
	— Ей, момчета, къде сте?
	Никакъв отговор.
	— Люк? Клей? Тука ли сте? — Видях хиляди отражения на устата ми да се отварят едновременно. Но се чу само един глас.
	— Люк! Клей?
	Тишина.
	— Не правете глупости! — извиках. — Къде сте?
	Мълчание. Никакъв отговор.
	Загледах се към десетките мои отражения. Всички изглеждаха много уплашени.
	— Люк? Клей?
	Къде ли бяха отишли?


>	10

	Изведнъж ме споходи ужасна мисъл.
	Ами ако момчетата са изчезнали?
	Ако са попаднали в някакъв капан?
	Ако са се изгубили в лабиринта от огледала?
	Страната на ужасите е прекалено страшна, реших. Но в момента ми се струваше, че всичко е твърде истинско. Имаше ли опасност, или това бе само игра? Една голяма, страшна шега?
	— Люк? Клей? — закрещях с разтреперан глас, докато търсех изхода.
	Мълчание.
	И тогава чух сподавен кикот.
	Шепнещи гласове. Наблизо.
	Отново кикот, този път по-силен. Смееше се Люк.
	Значи са си играели с мен.
	— Ей, вие, не е никак смешно! — извиках ядосано. — Ама наистина! Не е смешно!
	Те не се сдържаха и избухнаха в смях.
	— Ела ни открий, Лизи! — подхвърли Люк.
	— Защо се забави? — изхили се Клей.
	Отново кискане. Идваше някъде отпред.
	Плъзнах ръце по огледалните стени и продължих да напредвам бавно. Наложи се да сведа глава, за да премина през тесен отвор между огледалата.
	Озовах се в друга, по-малка стая, също заобиколена отвсякъде с огледала. Огледалата бяха наклонени под различни ъгли и отраженията ми сякаш се блъскаха едно с друго.
	— Къде сте? Приближавам ли се? — попитах.
	Светлината отслабна. Отраженията ми потъмняха. Сенките се издължиха.
	— Не те виждаме! — извика Клей.
	— Побързай! — добави нетърпеливо Люк.
	— Бързам колкото мога! — изкрещях в отговор. — Само не мърдайте, ясно? Стойте на място.
	— Ами ние стоим — отвърна Люк.
	— Как ще се измъкнем оттук? — чух гласа на Клей.
	— Ох! — отново си ударих главата в невидима, прозрачна стъклена стена.
	Замахнах и блъснах ядно с юмрук стената.
	Това не е никак смешно, рекох си. По-скоро боли.
	— Побързай! — обади се Люк някъде отблизо. — Омръзна ни да те чакаме!
	— Идвам — промърморих, докато си търках покритото с цицини чело.
	Свих зад ъгъла и този път се озовах в по-голяма стая. Тук нямаше огледала. Стените бяха от стъкло. Спрях и се огледах — и видях Люк.
	— Най-сетне! — извика той. — Защо не можа да ни откриеш?
	— Все си удрях главата — обясних. — Хайде да се махаме оттук. Къде е Клей?
	— Какво? — Люк зяпна с уста от изненада. Той се завъртя и се огледа. — Тук беше някъде.
	— Люк, не съм в настроение за тъпи шеги — рекох рязко. — Клей, къде си се скрил?
	— Не се крия. Тук съм — отвърна Клей.
	Приближих се до брат ми и Клей се появи.
	Стоеше в сянката от другата страна на една стъклена стена, опрял ръце в нея.
	— Как се озова там? — попита го Люк.
	Клей повдигна рамене.
	— Не мога да намеря пътя.
	Приближих се към Люк и спрях. Изведнъж си дадох сметка, че той също е зад стъклена стена. С Люк се намирахме в различни стаи.
	— Ей, къде е вратата? — попитах.
	Люк се огледа.
	— Какво искаш да кажеш, Лизи?
	— Не виждаш ли, че не сме в една и съща стая? — отвърнах. Приближих се до стъклената стена и я ударих с юмрук.
	— Какво? — На лицето на Люк се изписа изненада. Той се доближи и също чукна по стената, сякаш да се увери, че съществува.
	— Ти как попадна там? — попита ме той.
	Клей започна да се движи из неговата стая, като опипваше стените с ръце и търсеше някакъв отвор.
	— Стой където си — наредих на Люк. — Ще потърся начин да стигна до теб.
	Последвах примера на Клей. Започнах да обикалям бавно из стаята и да опипвам с длан стените. Светлината отслабна. Докато се движех, сянката ми падаше върху стъклото. Виждах отражението на лицето си. Очите ми ме гледаха с отчаяние.
	Преди да осъзная, описах пълен кръг.
	Намирах се там, откъдето бях започнала. Но нямаше никакъв отвор. Никаква врата.
	Никакъв изход.
	— Ей! Аз съм затворен тук! — извика уплашено Клей.
	— Аз също — рекох му.
	— Все трябва да има някаква врата — намеси се Люк. — Иначе как сме влезли?
	— Прав си — отвърнах раздразнено. — Трябва да намерим обратния път. — Започнах отново да шаря с ръце по стените.
	Сърцето ми се разтуптя. Трябваше да има някакъв изход. Не бе възможно да няма.
	Люк блъсна силно стъклото. В другата стая Клей подскачаше трескаво и удряше наред стените.
	Обиколих стаята два пъти, после спрях.
	Нямаше никакъв изход.
	— И аз съм затворена — произнесох. — Все едно че съм в кутия. Стъклена кутия.
	— Всички сме в капана! — извика Клей.
	Люк продължаваше да блъска с юмруци по стените.
	— Престани, Люк! — креснах му аз. — Това няма да помогне!
	Той отпусна ръце.
	— Това е абсурдно — чух го да мърмори. — Не може да няма изход.
	— Може би вратата е замаскирана — на пода или на тавана — разсъждавах на глас. Започнах да опипвам пода. Изглеждаше ми съвсем монолитен.
	Върнах се при стъклената стена.
	— Ама тая работа хич не е забавна — рекох.
	Люк и Клей кимнаха. Личеше си, че са много уплашени. Аз също. Но след като съм с две години по-голяма от тях, трябваше да се правя на смела.
	Само дето не бях никакъв смелчага. Въздъхнах уморено и се облегнах на стената, която ме разделяше от Люк.
	И в този момент стената започна да се движи.
	Стената се плъзгаше към мен, бавно ме притискаше.
	Отстъпих назад.
	Огледах се трескаво и забелязах, че _всички_ стени се местят.
	— Люк! — извиках. Обърнах се и видях, че той също отстъпва.
	— Стените! — извика Клей. — Помогнете ми!
	— И при мен се движат! — отвърна Люк. — Всяка стая има собствени стъклени стени!
	И тримата бяхме в отделни капани. Изпъшках отчаяно и се хвърлих върху стената, опитвайки се да я бутна назад. Но не можех да я спра.
	Стъклената кутия се затваряше, ставаше все по-малка.
	— Стените ще ни смажат! — извиках аз.


>	11

	— Направете нещо! — врещеше Клей. — Моля ви, направете!
	Люк опря рамо в стената и се помъчи да я задържи. Но не му достигна сила. Стената продължаваше да се мести към него.
	Отстъпих назад, вдигнала ръце сякаш да се предпазя.
	Стената се плъзгаше безшумно към мен. Все по-близо и по-близо.
	Продължавах да отстъпвам, докато се блъснах в насрещната стена.
	Вече нямаше накъде да отстъпвам.
	— Направете нещо! Ей, хора, _направете нещо_! — чувах ужасените писъци на Клей.
	— Стената — тя ме притиска! — пищеше Люк. — Лизииии!
	— Не мога да помръдна! — извиках му.
	Стъклените стени започнаха да ме притискат от всички страни. Включително отгоре и отдолу. Изведнъж си представих една от онези коли.
	Нали се сещате? Колите, дето ги смачкват на кубчета с големите компресорни машини.
	Цялата се разтреперих, като си представих, че и мен ще ме смажат така.
	— Ей! — извиках, когато почувствах, че подът под мен се повдига. — Хора, помогнете!
	Опитах се да крещя, но гласът ми секна в гърлото.
	Беше ми все по-трудно да дишам.
	Стъклените стени ме притискаха. Все по-силно и по-силно.
	Борех се отчаяно за глътка въздух.
	С всички сили се съпротивлявах на стъклата. Но без полза.
	И мен щяха да ме направят на кубче.


>	12

	Вече не чувах нито Люк, нито Клей.
	Чувах само собственото си задъхано дишане.
	Затворих очи.
	И усетих, че подът под краката ми изчезва.
	Преди да осъзная какво става, започнах да падам бързо надолу.
	Отворих очи и видях, че стените над мен се събират. Аз се пързалях през тясна шахта.
	След няколко секунди се озовах отвън. Приземих се с тупване на тревата.
	Люк и Клей паднаха до мен.
	Известно време седяхме, премигвахме на слънцето и се оглеждахме.
	— Нищо ни няма — рече накрая Клей, но в гласа му се долавяше неувереност. Той се надигна бавно. Закръгленото му лице беше зачервено, очилата му бяха смачкани и едва се държаха на носа. — Нищо ни няма!
	Люк се разсмя. Изправи се и заподскача от радост.
	Но на мен не ми беше чак толкова весело. Все още пред очите ми беше смачканата кола.
	Люк се наведе, хвана ме за ръцете и ми помогна да стана.
	— Какво ще е следващото? — попита той захилено.
	— Следващото ли? — попитах стреснато. — Ама ти сериозно ли говориш?
	— Това беше много страшно — призна Клей, чието лице още беше зачервено. — Помислих си, че стените ще ни смажат.
	— Велико беше! — обяви Люк.
	И този път беше забравил, че само преди минута крещеше от ужас.
	— Май беше прекалено страшно — промърмори Клей и поклати глава.
	— Клей е прав — съгласих се аз. — Прекалено страшно беше, за да е забавно. Само още секунда и…
	— Ама вие не разбирате ли? — учуди се Люк. — Точно това е смисълът. По този начин ни плашат. Карат те да си мислиш, че след миг няма да те има. Но всичко е точно изчислено. Докарват те до ужас и после — пуф — те пускат да си вървиш!
	— Мисля, че си прав — рече Клей, но в гласа му се долавяше съмнение. Той си нагласи очилата и се потърка по брадичката.
	— Това е увеселителен парк — продължаваше да ни обяснява Люк. — Тук няма да те оставят да се нараниш. Нали искат пак да дойдем? Затова са длъжни да внимават.
	— Може би — рече Клей.
	— Но, Люк, какво ще стане, ако нещо се обърка? — попитах аз. — Ако се повреди някоя машина? Ако са сгрешили в преценката? Представи си, че вратата в пода заяде. Тогава какво?
	Люк не отговори. Погледна ме замислено.
	— Хайде, кажи ми, какво щеше да стане с нас, ако подът не се бе отворил навреме? — повторих.
	Той повдигна рамене.
	— Сигурно са се постарали всичко да е наред — рече накрая.
	— Да бе. Как ли пък не? — завъртях очи аз.
	— Възможно ли е човек да бъде уплашен до смърт? — попита ме Клей със замислено изражение. — Чел съм за това в книгите, но дали може да се случи и в живота?
	— Не зная. Може би — отвърнах.
	— Обзалагам се, че може да се случи с посетителите на Къщата с огледалата — заяви сериозно Клей.
	— Изключено! — възрази Люк. — Слушай какво ще ти кажа. Това е място за забавление. Забавление чрез страх.
	Той гледаше нещо над рамото ми. Обърнах се и видях един от зелените Ужаси да пресича улицата с голям букет черни балони.
	Люк изтича при Ужаса.
	— Ей, случвало ли се е някой да умре в парка? — попита Люк.
	Ужасът продължаваше да върви. Черните балони подскачаха над главата му.
	— Само веднъж — рече той на Люк.
	— Един човек е умрял? — поиска уточнение Люк.
	Ужасът поклати голямата си зелена глава.
	— Не. Не това исках да кажа.
	— А какво? — учуди се Люк.
	— Че човек може да умре тук само веднъж — обясни Ужасът. — Никой не умира два пъти.


>	13

	— Да не искате да кажете, че тук наистина умират хора? — извиках аз.
	Но Ужасът вече се беше отдалечил, вдигнал над главата си подскачащите черни балони.
	Отговорът му ме накара да се разтреперя. И не само заради думите. Хладната увереност в гласа, ето какво ми прозвуча като предупреждение.
	— Шегуваше се, нали? — попита Клей с разтреперан глас. Той се почеса нервно по главата.
	— Ами да — отвърнах. — Предполагам.
	Покрай нас мина едно семейство, забързано към Къщата с огледалата. Имаха две малки момчета, между пет- и шестгодишни. И двете плачеха.
	— Видях доста плачещи деца из парка — промърморих.
	— Защото са пъзльовци — отвърна Люк. — Шубенца. Хайде да идем да потърсим някоя друга пързалка.
	— Не — поклатих глава. — Наистина смятам, че трябва да намерим мама и татко.
	— Така е — съгласи се Клей. — Хайде да идем да ги потърсим.
	Нещастното дете. Мисля, че наистина беше изплашено. Все пак се стараеше да не го показва — заради брат ми.
	— Добре де, какво сте се разбързали? — възрази Люк. — Нека те ни намерят.
	— Но те сигурно вече се безпокоят — настоях аз. Обърнах се и тръгнах в посока към портала.
	— Татко ще ни накара да си вървим — замърмори Люк. Но въпреки това ни последва. Клей крачеше до мен.
	Докато вървяхме по алеята, подминахме едно старо, дървено влакче. Мостовете му се издигаха на височина колкото четириетажна сграда. Табелата на входа гласеше: „ПОВРЕДЕНО. СМЕЕТЕ ЛИ ДА СЕ ПОВОЗИТЕ ВЪПРЕКИ ТОВА?“.
	Вратата беше отворена. Нямаше никакви помощници.
	— Ей, Лизи, искаш ли да се повозим? — попита Люк, загледан в старите очукани вагончета, подредени върху релсите.
	— Изключено! — извикахме едновременно с Клей. Продължихме, без да спираме.
	Алеята изви под сянката на дебели дървета. На едно от дърветата бе поставено предупреждение: „ПАЗЕТЕ СЕ ОТ ДЪРВЕСНИТЕ ЗМИИ“.
	Клей покри главата си с ръце. И тримата вдигнахме очи към клоните.
	Дали наистина там имаше змии?
	Но беше твърде тъмно, за да ги видим. Светлината едва се процеждаше през гъстите листа.
	Изведнъж чух тихо съскане.
	В началото беше само като шумолене на листа.
	Но след това шумоленето се засили — докато накрая самите дървета започнаха да съскат към нас.
	— Бягайте! — извиках.
	Тримата се затичахме по алеята, привели глави. Обувките ни трополяха по паважа. Съскането на дърветата се усилваше и ставаше все по-свирепо.
	Стори ми се, че зърнах една дълга черна змия да се извива в тревата до алеята. Но може да е било само сянка.
	Продължихме да тичаме даже след като алеята с дърветата остана зад нас и отново се показа слънцето. Пътят правеше завой покрай редица от зловещи на вид статуи. Бяха издялани от камък. Бяха все статуи на ухилени чудовища, със злобно присвити очи и протегнати напред нокти, сякаш се готвеха да сграбчат минувачите.
	Затичах се по-бавно, но не свалях очи от статуите.
	Изведнъж чух нисък, злокобен смях.
	— Той… идва откъм статуите! — извика Клей. — Да бягаме!
	Дали статуите не се втурнаха подире ни? Дали не вдигнаха по-високо ръце? Дали не ни приканваха да ги приближим?
	Не бях сигурна. Наведох глава и се затичах по-бързо, а в ушите ми ехтеше злокобният им смях.
	И тримата дишахме тежко. Не виждах други посетители наоколо. От доста време не бях виждала и служителите с жълто-зелените костюми.
	Забавихме бяг, когато приближихме следващата табела. На тази имаше стрелка, сочеше в посоката, в която се движехме, и надпис: „ГЛАВЕН ИЗХОД. НЕ СИ ПРАВЕТЕ ТРУДА. НИКОГА НЯМА ДА ИЗБЯГАТЕ“.
	Забелязах, че лицето на Клей придоби угрижен вид, докато четеше табелата.
	— Това е само шега — рекох му. — Надписите са за забавление.
	— Да де — отвърна той, като дишаше тежко.
	Люк се прокрадна зад него и изведнъж му скочи на гърба.
	— Ей, Клей, искаш ли да ме повозиш?
	— Я се разкарай! — кресна му ядосано Клей.
	— Стига, момчета — рекох успокоително. — Престанете с глупостите. Нали се опитваме да открием мама и татко.
	Но те вече се боричкаха на земята и се заливаха от смях.
	— Престанете де! — викнах им. — Ставайте да вървим! — наведох се и дръпнах брат ми за ръката.
	Очилата на Клей отхвърчаха. Той се наведе да ги вдигне от тревата. След това продължихме.
	Пътят ни отведе до една квадратна градина, пълна с черни цветя. След това спря пред голям черен хамбар. Огледах се, но не виждах накъде продължава пътят. Сякаш наистина свършваше тук.
	— Сигурно минава право през хамбара — обясни ми Люк. — Хайде, Лизи! — Той ми махна да го последвам.
	Забелязах малка табелка, прикована на стената. На нея пишеше: „ХАМБАРЪТ НА ПРИЛЕПИТЕ“.
	— Ей, вътре има ли прилепи? — извиках и почувствах, че по гърба ми преминават тръпки. Обичам животните, но винаги съм се бояла от прилепите.
	— Не виждам никакви прилепи — отвърна ми Люк. — Тук е доста тъмно.
	Долових странна миризма. Остра и кисела. Идеше откъм хамбара.
	Не исках да влизам вътре.
	— Побързай, Лизи! — подкани ме отново Люк. — Алеята излиза от другата страна. Не бъди пъзла. Ако искаш, затичай се.
	Двамата с Клей прекрачихме прага и надникнахме вътре.
	— Не виждам нищо страшно — отбеляза Клей.
	Миризмата се усилваше.
	— Уф, че гадно мирише — не се сдържах аз. Люк стоеше зад вратата и оглеждаше гредите на покрива.
	— Не виждам нищо горе — докладва той.
	Вратите на отсрещната страна зееха широко отворени. Трябваха ни не повече от десет секунди, за да претичаме през хамбара и да излезем оттатък.
	— Да тръгваме — казах на Клей.
	Ускорихме крачка. Миризмата беше почти нетърпима. Спрях да дишам и си стиснах носа с пръсти.
	Тъкмо когато се втурнахме към вратата отсреща, тя се затръшна.
	Извикахме изненадано и се обърнахме към вратата зад нас. Тя също хлопна.
	— Ей! — възкликнах ядосано.
	— Какво става? — прошепна изплашено Клей.
	Озовахме се в непрогледен мрак, по-черен от най-черното.
	Резливата миризма ни заля. Взе да ми се гади.
	И тогава чух стремително пърхане на крила. Отначало тихо и слабо, после все по-силно и по-близо.
	Нещо ме докосна по лицето и аз изпищях.


>	14

	— Махайте се! — викнах ужасено и размахах ръце пред лицето си.
	Пърхането се отдалечи, но после отново се върна.
	— Прилепи! — кресна ужасено Клей.
	Усетих, че ме хваща за ръката.
	— Нищо не виждам! — чух гласа на Люк. — Тъмно е!
	— Мразя прилепите! — изхленчих.
	Нещо просвистя съвсем близо до главата ми.
	Пърхането на криле ни заобикаляше от всички страни.
	Очите ми постепенно привикваха с мрака и започнах да различавам неясни очертания. Движеха се около нас. Все по-бързо и по-бързо.
	Нещо ме докосна по рамото.
	— Помощ! — извиках.
	Клей започна да пищи:
	— Помогнете ни! Помогнете ни!
	— Нападат ме! — врещеше Люк.
	Отново усетих удар по рамото. Изпищях.
	— Помощ! Помощ! — продължаваше да се моли Клей. Виковете му почти бяха заглушени от пърхането на крила.
	Прикрих лицето си с ръце и тръгнах към вратата.
	Резливата миризма ме задушаваше. Краката ми трепереха от ужас. Пристъпвах с мъка.
	И тогава нещо ме дръпна за косата.
	Дърпаше все по-силно. Чувах плющене на криле.
	Пронизително, пискливо съскане. Отново ме дръпнаха за косата.
	Изпищях. Не спирах да пищя.
	— Нещо ме хвана за косата! — викнах и паднах на колене.
	Отново пискливото съскане. Размахах ръце над главата си. Пръстите ми докоснаха топло, меко телце с пърхащи крила.
	Бутнах го, задърпах го от косата си.
	— Еееей, помогнете! — извиках.
	Плющенето на криле ме заобикаляше от всички страни. Чувах виковете на Люк и Клей. Но идеха някъде от много далеч.
	Нещо пак ме докосна по бузата. Около мен се стрелкаха тъмни сенки. Хамбарът буквално гъмжеше от възбудени, писукащи прилепи.
	— Ооох! Помогнете ни! Помогнете ни, моля ви!
	Дочух пърхане на криле над главата си.
	— Помощ! Помогнете ни!
	Но нямаше кой да ни помогне.


>	15

	Прикрих очите си с една ръка, а с другата се опитвах да прогоня досадните животинки.
	Задъхвах се, гадеше ми се, едва дишах.
	Чух гласа на Люк да ме вика някъде отдалече. Сякаш се намираше зад непроходима завеса от плющящи крила.
	И тогава изведнъж в хамбара нахлу слънчева светлина.
	Повдигнах глава и видях, че вратите се отварят бавно.
	Люк стоеше до тях. Лицето му беше изкривено от уплаха. Той се обърна към мен.
	— Аз… само я докоснах и тя се отвори — чух го да обяснява.
	Очилата на Клей висяха от едното му ухо. Косата му беше разчорлена. Той се оглеждаше изплашено.
	— Къде изчезнаха прилепите? — попита.
	Вдигнах очи към гредите.
	— А! — извиках от изненада. От прилепите нямаше и следа.
	Изправих се и взех да си оправям косата.
	— Да се махаме оттук! — заявих решително.
	Тримата излязохме от хамбара. Толкова беше приятно отново да сме на слънце!
	Кожата все още ме сърбеше от прилепите. Разтърках с ръка раменете и врата си.
	— Мразя прилепи! — оплаках се. — Ужасно ги мразя!
	— Но там нямаше никакви прилепи — възрази ухилено Люк. — Всичко беше илюзия.
	— Какво? Какви ги говориш? — подскочи Клей. — Там имаше прилепи. Усещах ги, чувах ги.
	— Това бяха специални ефекти — обясни Люк.
	— Не беше специален ефект, когато един от тях ми се заплете в косата — едва не заплаках аз. Само при мисълта за това ме побиха тръпки.
	— Специални ефекти и нищо повече — повтори натъртено Люк. — Но много добре направени. Аз също за малко да се изплаша.
	— За малко? — повторих ядосано. Приближих се, протегнах ръка и се престорих, че го душа. — За малко? Чух те да пищиш с цяло гърло, Люк!
	Той се освободи от ръката ми и се засмя.
	— Знаех, че не е наистина. Виках, за да ви уплаша!
	Какъв лъжец! Не му вярвах. Знаех, че се беше уплашил. Сигурна бях!
	— Това не бяха специални ефекти, а прилепи! — настоях ядосано.
	— Тогава къде изчезнаха, когато отворих вратата? — попита той.
	— Хайде да не говорим повече за това — предложи Клей. — Отиваме да търсим родителите ви.
	— Добре, добре — съгласих се и се облещих на Люк. — Ти си побъркан, знаеш ли?
	Той ми се изплези.
	Идеше ми да го фрасна. Но по принцип се старая да не прибягвам до насилие. Ето защо само го ощипах по рамото. Той извика от болка.
	— Лизи, ти си глупачка. Голяма глупачка си, да знаеш. Да те е страх от изкуствени прилепи!
	Не му обърнах внимание и продължих надолу по алеята към входа. Насреща вървяха двама души в костюми на Ужаси и разговаряха оживено.
	— Това ли е пътят за главния портал? — попитах ги аз.
	Те ни подминаха, без да отговорят.
	— Ей! — извиках след тях.
	Но двамата продължаваха да разговарят, сякаш не съществувахме.
	Слънцето печеше все по-силно. Беше топло и задушно, отникъде не подухваше ветрец.
	Изтрих потта от челото си. Все още усещах резливата миризма от хамбара с прилепите. Беше полепнала по ръцете и дрехите ми.
	Видях четирима тийнейджъри с бански — две момчета и две момичета. Тичаха през тревата към едно голямо кафяво езеро. До брега беше поставена табела: „ЕЗЕРОТО НА КРОКОДИЛИТЕ. ПРИЯТНО ПЛУВАНЕ“.
	Люк се засмя.
	— Ама тия наистина са побъркани!
	Спряхме да погледаме младежите, които приближаваха водата.
	— Как мислите, дали вътре наистина има крокодили? — попита Клей и прехапа устни.
	Свих рамене.
	— Вече не знам какво да мисля за този парк.
	Продължихме по алеята. След няколко минути познах планиноподобната гърбица на Пързалката на обречените. Малко след това се показа големият, кръгъл площад. Беше почти пуст. Дори продавачът на черни сладоледи бе изчезнал с количката си.
	— Къде ли са мама и татко? — попитах.
	— Сигурно ни търсят от часове и сега са ни страшно сърдити — рече намръщено Люк.
	— Но къде са отишли? — оглеждаше се уплашено Клей. — Трябва да ги намерим.
	— Това не са ли те? — попита Люк. Сочеше мъж и жена в сянката на голям каменен фонтан.
	Засенчих очи. Жената беше висока, с черна коса. Мъжът беше нисък и рус.
	— Да! Те са! — извиках радостно. Затичах се към фонтана и закрещях: — Мамо! Татко!
	Момчетата се втурнаха след мен.
	— Ехей! Мамо! Татко! — виках щастливо.
	Двамата се обърнаха с изненадани изражения.
	— О! — извиках разочаровано, когато видях, че не са те. Заковах на място и Люк се блъсна в мен.
	— Извинявайте — рекох на сконфузената двойка. — Помислихме ви за други хора.
	Тримата се върнахме на площада. Чувах воя на вълците откъм Селото на върколаците. Количката за сладолед стоеше самотна и изоставена до входа на Пързалката на обречените.
	— Къде ли са се дянали? — изхленчи отново Клей. — Започнах да огладнявам.
	— Ами да — съгласих се. — Отдавна мина време за обяд.
	— Може да са навсякъде — оплакваше се Клей. — Навсякъде из тоя голям парк.
	Въздъхнах.
	— Хайде да ги потърсим на сянка. Слънцето взе да пече доста силно.
	Отправихме се към сянката на Пързалката на обречените. Внезапно отпред се показаха двама Ужаси със зелени костюми. Големите им жълтеникави очи бяха изпъкнали.
	Изтичах при тях без да мисля.
	— Да сте виждали родителите ни? — попитах задъхано.
	Те ме погледнаха учудено.
	— Вашите родители? — попита единият.
	— Ами да — кимнах. — Майка ми е с черна коса. Баща ми е нисък и русокос.
	— Хммм. — Двамата Ужаси се спогледаха.
	— Мама носи яркожълта кърпа — добавих.
	— А татко е с шапка на „Чикаго клъбс“ — сети се Люк.
	— О, да. Точно така — кимна един от Ужасите, който се оказа жена.
	— Виждали ли сте ги? — попитах обнадеждено.
	Тя кимна.
	— Да. Спомням си ги. Тръгнаха си. Преди около половин час.
	— Какво? — Не можех да повярвам.
	— Помолиха ме да ви предам нещо — добави жената.
	— Да ни предадете ли? Какво да ни предадете? — попитах.
	— Сбогом — рече тя.


>	16

	— Бъркате нещо! — извиках. — Те няма да си тръгнат.
	— Преди около половин час — повтори Ужасът. Тя сви рамене под обемистия си костюм. — Бях до вратата, когато излязоха.
	— Но… но… — не знаех какво да кажа.
	Двамата Ужаси ни обърнаха гръб и закрачиха към другия край на площада, където имаше бяла барака.
	— Ей, почакайте! — извиках и се затичах след тях. — Сгрешили сте. Родителите ни няма да си тръгнат без нас.
	Те влязоха в бараката. Вратата се затвори след тях.
	Обърнах се към Люк и Клей. Гледаха ме уплашено.
	— Сигурно грешат — рекох им. — Мама и татко са още тук. Зная го.
	— Тогава защо казаха… — заговори Клей, но не можа да продължи. Виждах, че е много разтревожен. По челото му се стичаха едри капки пот.
	Люк направи опит да се пошегува.
	— Предполагам, това означава, че сега можем да се забавляваме из целия парк — рече той с пресилена усмивка.
	— Много смешно — отвърнах саркастично. — Само че нямаме пари и сме на триста мили от къщи.
	— Можем да се обадим на някого — подметна Люк.
	— Няма телефони — припомни му Клей. Той сведе глава, пъхна ръце в джобовете си и ни обърна гръб.
	— Да бе, вярно — плесна се Люк по челото. — Нали още на входа казаха на татко, че нямат телефони.
	— Това е безумие — заговорих разпалено. — Те ни лъжат. Всички Ужаси са лъжци.
	— Сигурно това им е работата — успокои ме Люк. — Лъжат, за да ни изплашат до смърт. Все пак сме в Страната на ужасите.
	— Трябваше да го нарекат Парка на глупаците — промърмори огорчено Клей.
	— Не, мястото си го бива — възрази Люк. — Обичам да ме плашат. Ти не обичаш ли? — Той сръга Клей.
	— Не — отвърна тихо Клей. Този път не направи опит да отвърне на закачката.
	— Сигурно онази е излъгала за мама и татко — настоявах аз, загледана в бялата барака. — Просто се е опитвала да ни изплаши. Мама и татко са все още някъде тук. Просто трябва да ги открием.
	— Хайде, да тръгваме — подкани ни Люк. — Надявам се скоро да ги намерим. Започнах да огладнявам.


	Скитахме се из парка часове наред. Претършувахме една мрачна, загадъчна гора и странно селище на чудовища. Минахме покрай карнавалния район с десетина страшни на вид влакчета.
	От другата страна на Селото на вампирите се натъкнахме на една сграда, наречена Зоопарк на чудовищата. Отвътре се чуваше ужасяващо ръмжене, вой и стенания. По-нататък видяхме жълта къща с надпис: „МУЗЕЙ НА ГИЛОТИНАТА. Моля наведете главата си ниско“. Люк искаше да влезе, но двамата с Клей го разубедихме.
	Страната на ужасите бе удивително пуста. Само на няколко пъти срещнахме Ужаси със зелени костюми, забързани по някаква тяхна работа. Децата в семействата, които срещнахме, почти винаги плачеха.
	Влакчетата в карнавалния район се движеха празни. Всички закусвални и ресторанти също пустееха.
	Така неусетно стигнахме другия край на парка. Чувствах се все по-изморена.
	Защо никъде не срещнахме мама и татко?
	Все някъде трябваше да ги видим.
	От известно време Клей не говореше. Виждах, че е много изплашен. Дори Люк вървеше увесил нос и прегърбил рамене. Когато отново излязохме при Езерото на крокодилите, аз също се чувствах доста зле.
	— Интересно, какво ли се е случило с децата, които видяхме да влизат в езерото? — попита Люк, загледан към водата. — Дали крокодилите са ги изяли?
	— Може би — отвърнах. Въобще не го слушах. Мислех си за мама и татко.
	— Ей, вижте! — извика Клей и посочи водата.
	Видях два зелено-кафяви дънера да се носят към нас по повърхността. Не се сетих веднага, че са крокодили.
	— Брей че са големи! — прошепна уплашено Клей.
	— По-добре да се отдалечим — предупредих ги аз.
	И тримата стояхме на ръба на езерото. Крокодилите плуваха на сантиметри под повърхността и почти не вдигаха вълнички.
	— Мама и татко не биха си тръгнали без нас — повторих, сигурно за стотен път.
	— Но нали ги търсихме навсякъде — отвърна унило Люк.
	— Не са си тръгнали — настоях. — Никога не биха си тръгнали. И така… — поколебах се. Не смеех да се замисля. Все ме спохождаха страшни видения.
	— И така? — повтори Клей.
	— И така, няма ги никъде в парка — продължих, — което означава, че им се е случило нещо. Нещо неприятно.
	Клей изохка. Люк ме погледна с присвити очи.
	— Какво искаш да кажеш, Лизи? — попита той.
	— Искам да кажа, че това място наистина е опасно — отвърнах. — Може би Ужасите, или някой друг, са сторили нещо лошо на мама и татко.
	Погледнах към кафеникавите крокодили, които се носеха плавно към нас.
	— Това е лудост — промърмори Люк.
	Знаех, че е лудост. Но нямах друго обяснение.
	— Просто това място не ми харесва — заявих. — Ама никак не ми харесва.
	Тъкмо произнесох тези думи, когато някакви яки ръце ме сграбчиха отзад и ме хвърлиха в Езерото на крокодилите.


>	17

	Изпищях.
	Чак тогава осъзнах, че не са ме хвърлили във водата.
	Ръцете ме стискаха за раменете. Завъртях се.
	— Татко! — извиках.
	— Лизи! — възкликна той. — Къде се загубихте?
	— Претърсихме целия парк поне десетина пъти! — обяви мама. Стоеше в тревата зад нас, опряла ръце на кръста.
	— И ние ви търсихме! — извиках.
	— Казаха ни, че сте си тръгнали! — добави Люк.
	— Уплашихме се — призна Клей.
	Всички заговорихме едновременно. Бях ужасно щастлива, че сме се намерили. Виждах, че Люк и Клей също са щастливи.
	Бях си представяла, че са им се случили какви ли не ужасни неща. Обикновено не позволявам на въображението си да се развихря.
	Но Страната на ужасите бе наистина страшно място. Невъзможно беше да не си мислиш лоши неща, докато си тук.
	— Искам да се приберем у дома — рекох.
	— Намерихте ли телефон? — попита Клей. — Или кола?
	Татко поклати глава.
	— Не. Никакви телефони. Онзи тип с костюма на чудовище се оказа прав. В целия парк няма нито един телефон.
	— Но Ужасите бяха много мили с нас — добави мама. — Казаха ни да не се безпокоим за нищо.
	— Просто когато свършим, да отидем при касата на входа — кимна татко.
	Мама разроши косата на Люк.
	— Повозихте ли се? Какво правихте?
	— Много страшни неща — рече й Люк.
	— Ама наистина страшни — добави Клей.
	— Гладен съм — обяви Люк.
	Татко си погледна часовника.
	— Отдавна е минало време за обяд. Сигурно всички сте гладни.
	— Ресторантите и закусвалните са от другата страна на парка — рече мама.
	— Не може ли да се наобядваме и да си тръгваме? — попитах умолително. Все още ме беше страх от това място. Щеше ми се да се махнем надалеч от Страната на ужасите.
	— С майка ти през цялото време ви търсихме — рече татко и изтри потта от челото си. — Въобще не сме се забавлявали.
	— Нека се качим поне на едно влакче, преди да си тръгнем — каза мама.
	— Не, искам да си вървим — запънах се. — Много искам.
	— Лизи, какво ти става? — повдигна вежди мама.
	— Уплашена е — обясни им Люк. — Тя е голямо шубе.
	— Дали няма влакче, което да ни откара право при входа — попита татко. — Ще го вземем, там ще хапнем и си тръгваме.
	— Чудесна идея — кимна мама. Тя ме погледна: — Съгласна ли си?
	— Ами да — въздъхнах. — Само че всички влакчета и пързалки са толкова страшни. Въобще не са забавни.
	Люк се разсмя.
	— Може да са страшни за Лизи, но не са за мен и Клей — рече той. — Нали, Клей?
	— Малко се изплаших в Хамбара с прилепите — призна Клей.
	Обърнахме гръб на езерото и пресякохме поляната. Срещнахме няколко костюмирани Ужаса, които все така разговаряха оживено.
	Някъде отдалеч долетя момичешки писък. Същият уплашен вик се повтаряше отново и отново.
	После чухме вълчи вой. От скрития в дърветата високоговорител проехтя злокобен смях, който също се повтаряше до безкрайност.
	— Все едно че сме във филм на ужасите — бе коментарът на мама.
	— Изпипана работа — добави татко, който продължаваше да държи ръката си на рамото ми.
	— Трябваше да пуснат реклами по телевизията — подхвърли мама. — Така щяха да привлекат повече посетители.
	Подминахме висока и тясна зелена сграда с надпис отпред: „БЕЗТЕГЛОВНОСТ. Единствените бънджи скокове без въже“.
	— Искате ли да ги пробваме? — предложи татко, стисна ме за рамото и ми се усмихна.
	— Не съм сигурна — отвърнах.
	Люк вървеше на няколко крачки по-напред. Той спря, върна се и каза:
	— Мисля, че мама и татко трябва да пробват Пързалката на обречените. Невероятна е!
	Нима бе забравил колко беше изплашен?
	— Не мисля, че идеята е добра — възразих.
	— Защо не потърсим нещо, което не е толкова страшно — подметна Клей.
	Татко се засмя.
	— Клей, добре ли си прекарваш?
	— Горе-долу — отвърна колебливо Клей.
	— Аз пък си прекарвам чудесно — обяви Люк.
	Алеята изви покрай тясна, кафява река. Милиони дребни насекоми подскачаха върху водната повърхност. Озарени от лъчите на слънцето, те приличаха на блестящи диаманти.
	Малко по-нататък се показа нисък, кафеникав навес за лодки. Зад него във водата покрай пристана бяха подредени издължени канута.
	На навеса беше поставен надпис: „РАЗХОДКА С КОВЧЕЗИ. Отпускащо плаване до гроба“.
	— Това може да е приятно — каза мама, загледана в малките лодки.
	— Мисля, че реката извива към входа на парка — подметна татко. — Хайде да се качим!
	Люк извика радостно и се втурна към пристана.
	Вървях най-отзад. Качих се на пристана и се огледах. Трябваше да мине известно време, преди да осъзная, че полюшващите се във водата предмети са ковчези!
	Бяха изработени от черно полирано дърво. Капаците им бяха изтеглени встрани, та се виждаше облицованата с червен плюш вътрешност. Ковчезите побираха само по един човек.
	Усетих, че по гърба ми минават студени тръпки.
	— Наистина ли ще се возим в ковчези? — попитах.
	— Изглеждат много удобни — кимна мама и ми се усмихна. — Реката е съвсем спокойна, Лизи. Няма нищо страшно.
	— Аз съм пръв! — извика Люк и изтича до края на пристана.
	Двама костюмирани Ужаси изникнаха отнякъде и се втурнаха да ни помагат да се настаним в ковчезите.
	— Излегнете се удобно — посъветваха ни те. — Приятно пътуване.
	— Ще ви бъде последното — добави другият и се изкиска зловещо.
	Веднага щом се настанихме в ковчезите, Ужасите ги отвързаха и ни тласнаха надалеч от пристана.
	И ето ме, излегната в собствения си ковчег.
	Цялото ми семейство, подредено в ковчези.
	Ковчезите се поклащаха лекичко по повърхността на водата. Погледнах нагоре, към яркосиньото небе. Виждах короните на надвесените над реката дървета.
	Беше толкова красиво, че неусетно се отпуснах.
	Защо имах предчувствието, че ще се случи нещо ужасно?


>	18

	Както бях излегната по гръб, не можех да виждам другите заради стените на ковчега. Но чувах плясъка на техните ковчези наблизо.
	— Колко е приятно — обади се мама. — Много отпускащо.
	— Скучно ми е! — извика Люк, който беше малко пред мен. — Кое му е страшното?
	— Това е просто една приятна разходка с ковчези — обясни татко. — Да не мислиш, че се движим по релси?
	— Мога да плавам така с часове — обяви мама.
	— Пързалките тук са доста дълги — произнесе замислено Клей.
	— Това в небето ястреб ли е? — попита татко. — Виждате ли го?
	Засенчих очи от слънцето и огледах небето. Точно над нас кръжеше една тъмна сянка, малко по-голяма от точка.
	— Не е ястреб. Сигурно е лешояд! — извика Люк. — Зърнал е ковчезите и чака да впие зъби в плътта ни! — Той се изсмя.
	— Люк, откъде ти идват тия ужасни идеи? — попита мама.
	— Може би Люк трябва да живее в Страната на ужасите! — подметна татко. — Ще му вземем един от онези зелени костюми, страшно ще му отива!
	— Не му трябва костюм! — пошегувах се. Започвах да се чувствам малко по-добре. Разходката наистина беше много приятна. Изведнъж си помислих, че не може да ни се случи нищо лошо, след като сме всички заедно.
	Отпуснах се на дъното на ковчега и се загледах замечтано в кръжащата из небето птица. Ковчегът се полюшваше лекичко и разплискваше водата.
	Толкова е приятно…
	И тихо…
	Изведнъж, преди да успея да издам звук, капакът на ковчега се хлопна върху мен. Озовах се в непрогледна тъмнина.


>	19

	— Ей!… — извиках. Гласът ми бе приглушен от дебелия капак.
	Чух само глухото тупване от затварянето на останалите ковчези.
	— Ей, пуснете ме да изляза!
	Заблъсках капака с две ръце. Но той не помръдваше.
	Поех си въздух и опитах отново. Този път си помагах и с крака. Въпреки това тежкият капак не се отместваше.
	Сърцето ми блъскаше толкова лудо, че се изплаших да не изскочи от гърдите. В затворения ковчег беше горещо и задушно.
	— Отворете! Отворете! — крещях.
	Опитах се отново да вдигна капака. Чувах глухите викове на Клей от съседния ковчег. Нещастникът крещеше с цяло гърло.
	Изгубила сили, започнах да стена уплашено.
	„Успокой се, Лизи — взех да си повтарям. — Вземи се в ръце. Това е само една глупава разходка. Всеки момент ще отворят капака.“
	Чаках, дишайки на пресекулки. Преброих до десет.
	После още до десет.
	Капакът не се отваряше.
	Опитах се да затворя очи и да преброя до петдесет. Когато стигна петдесет, рекох си, ще отворя очи и капакът ще се повдигне.
	— … двайсет и две, двайсет и три, двайсет и четири… — броях на глас. Гласът ми звучеше сподавено. Беше ми все по-трудно да дишам. Въздухът беше ужасно застоял.
	Спрях да броя на двайсет и пет и отворих очи. Капакът си беше на мястото.
	Колко е горещо вътре, помислих си. Няма никакъв въздух. Ще се изпека!
	Опитах се да пищя, но от гърлото ми не излезе никакъв звук.
	Отвън долитаха само приглушени викове и писъци.
	Мама ли пищеше така?
	— Това е само една разходка — викнах й аз. — Една глупава разходка по реката. Всеки момент ще отворят капаците!
	Но не ги отваряха.
	Въздухът бе непоносимо горещ и застоял.
	Защо вече не ги отварят?
	Защо?
	Опитах се да овладея нарастващата паника, но не успях. Цялата треперех неудържимо. Хладна пот бе избила на челото ми.
	— Тук нещо не е наред! — извиках. — Капакът трябваше да се отвори, а не се отваря!
	Започнах да го удрям трескаво с юмруци. Блъсках толкова силно, че ме заболяха ръцете. Но капакът не помръдваше.
	Ковчегът подскачаше и се люшкаше във водата.
	Отпуснах обезсърчено ръце. Поех глътка горещ, застоял въздух. Гърдите ме боляха. Тялото ми трепереше.
	И тогава почувствах сърбеж по краката. Нещо се движеше нагоре.
	Пълзеше бавно.
	Нещо дребно, с малки, остри крачета.
	— О, не — изстенах аз.
	Паяци!


>	20

	Опитах се да се почеша, но ръцете ми не стигаха до там. Не можех да помръдна в тесния ковчег, нито да се наведа надолу.
	Исках да изпищя, но вместо това се закашлях.
	Гъделът се местеше нагоре. В този момент капакът на ковчега се отвори. Ярката слънчева светлина ме накара да замижа.
	— Ох! — извиках и побързах да седна. Премигвайки от светлината се огледах. Другите също тъкмо сядаха в ковчезите си.
	Започнах яростно да се чеша. За моя изненада нямаше никакви паяци. Никакви буболечки.
	Ковчегът се бе приближил до един малък кей. Подпрях се с ръце на стените и се изправих.
	— Да се махаме оттук! — чух да вика Клей.
	— Това беше ужасно! — пищеше майка ми.
	Люк мълчеше. Беше пребледнял, черната му коса беше прилепнала към челото.
	— Този път стигнаха твърде далеч — заяви татко ядосано. — Ще се оплача.
	— Хайде да си вървим! — предложи мама.
	Всички се качихме на кея. Помогнах на Клей да излезе от ковчега. След това поех с пълни гърди от свежия въздух.
	Татко изтича по кея към площада отвъд него и всички го последвахме.
	— Към касите! — извика ни той. — Ей там! — посочи с ръка.
	Разходката с ковчези по реката наистина ни бе отвела до входа на парка. Вече виждах портала и редицата от зелени будки зад него.
	— Ама страхотна разходчица беше! — рече Клей, като клатеше глава.
	— Краката ме сърбят. Помислих, че има мравки — призна Люк.
	— Аз пък, че са паяци! — рекох.
	— Интересно, как ли го правят? — подхвърли замислено Люк.
	— Не ме интересува — отвърнах. — Искам да се махна оттук. Мразя това място!
	— Аз също — призна Клей.
	— Този път наистина прекалиха — рече задъхано мама, която тичаше редом с нас. — Какво забавно може да има, когато е толкова страшно? Направо щях да се задуша.
	— Аз също — добавих.
	— Ей, а как ще се приберем у дома? — сети се изведнъж Люк. — Нали колата ни избухна?
	— Може би от управата ще ни уредят кола под наем? — предположи мама. — Нали казаха на баща ти да се върнем пак при касата.
	— Не можем ли да спрем за пица? — изхленчи Люк.
	— Първо ще се махнем оттук, а после ще мислим за ядене — тросна се мама.
	Площадът беше съвсем опустял. Нямаше жива душа наоколо.
	Татко изтича при първата каса. Спря и се обърна към нас с разочаровано изражение.
	— Затворено — обяви. На прозореца бе спусната метална щора.
	Татко дишаше тежко, отдавна не беше тичал толкова дълго. Той отметна с ръка мокрия си перчем.
	— Да видим тази — посочи ни следващата каса.
	Тръгнахме след него. Но втората каса също беше затворена.
	— Чудно — рече Люк и поклати глава.
	— Не очакват ли посетители днес? — попита мама. — Как може да е затворено толкова рано?
	Татко сви рамене.
	— Трябва да питаме някого. — Той се огледа.
	Площадът бе все така пуст. Дори Ужасите ги нямаше.
	— Да проверим там. — Татко закрачи към една ниска зелена сграда, зад редицата от будки. Приличаше на канцелария.
	И тя се оказа затворена.
	Татко се почеса по главата.
	— Какво става тук? Къде изчезнаха всички? — попита той.
	Мама го улови за ръката.
	— Странна история — рече тихо.
	Погледнах към Люк и Клей. Стояха на алеята пред канцеларията. И двамата бяха напрегнати и мълчаха.
	— Сигурен ли си, че при тази каса трябваше да идем? — попитах аз.
	— Ами да — отвърна татко. — Нали това е главният вход?
	— И къде може да са изчезнали всички? — чудеше се мама, прехапала долната си устна.
	— Може да срещнем някого на паркинга — предположих аз. — Пазачът, или някой друг, който да ни каже как да се приберем у дома.
	— Добра идея, Лизи — похвали ме татко. Той ме потупа по главата, както правеше, когато бях малко момиче.
	Очаквах Люк да започне да ми се подиграва. Но той не каза нито думичка. Предполагам, че е бил прекалено притеснен.
	— Да вървим — подканих ги аз. Обърнах се и се затичах покрай празните будки. Високата метална порта на Страната на ужасите се издигаше зад последната от тях.
	Спрях за секунда да прочета един надпис върху стената на последната будка. Там пишеше: „НЯМА ИЗХОД. Никой не е напускал жив Страната на ужасите!“.
	— Ха-ха — изсмях се подигравателно. — Много са им остроумни надписите, нали?
	Отново се затичах и стигнах първа портала. Дръпнах го, но той не се отместваше. Ето защо се опитах да го избутам.
	Отново не помръдна. Едва тогава забелязах масивната верига, с която бяха заключили вратата.
	Преглътнах мъчително и се обърнах към останалите.
	— Заключени сме! — съобщих им.


>	21

	— Какво? — Татко ме погледна с объркано изражение. Стори ми се, че не ми повярва.
	— Заключили са ни! — повторих. Повдигнах с две ръце масивния железен катинар и го пуснах обратно на мястото му. Той издрънча.
	— Но това е невъзможно! — извика мама и вдигна ръце към лицето си. — Не могат да заключват хора вътре в лунапарк!
	— Може да е поредната шега — подхвърли Люк. — Тук всичко накрая се оказва шега. Може и това да е така.
	Повдигнах отново тежкия катинар.
	— Не ми прилича на шега, Люк — рекох обезсърчено.
	— Тогава трябва да има друга врата, през която да излезем — заяви мама.
	— Може би — кимна татко. — Може да има страничен изход. Аз обаче не видях такъв.
	— Какво ще правим сега? — попита Клей с пламнало лице.
	— Но къде изчезнаха всички? — обади се Люк през сълзи. — Сигурно са ни забравили! Ето това — забравили са ни!
	— Да се опитаме да запазим спокойствие — предложи татко и постави ръка на рамото на Люк. — Няма причини да изпадаме в паника. Мястото е малко странно, но не ми изглежда да е опасно.
	— Татко ви е прав — кимна мама. — Няма от какво да се страхуваме. Скоро ще си тръгнем оттук. — Тя се засмя пресилено.
	— Веднага щом излезем — обеща татко, — ще ви купя пица и сладолед. Добре ще се посмеем на прекарването си в Страната на ужасите.
	— Но как ще излезем? — попита пискливо Люк.
	— Ами… — Татко се почеса по брадичката.
	— Дали ще можем да прескочим оградата? — рекох.
	Вдигнахме очи към върха на желязната ограда. Трябва да беше висока поне пет-шест метра.
	— Не мога да я изкача — заяви Клей. — Ще падна!
	— Прекалено е висока — побърза да се съгласи мама.
	— Лоша идея — промърморих.
	Едно пухкаво бяло облаче закри слънцето. Сенките ни ставаха все по-дълги. Взе да захладнява.
	Усетих студени тръпки по гърба си.
	— Все трябва да има някакъв изход от този глупав парк! — извиках ядосано. Повдигнах катинара и го ударих в желязната врата.
	— Почакай, Лизи — спря ме татко. — Ще открием някой от костюмираните работници. Те ще ни кажат как да излезем.
	— Уф… тате… — обърнах се и видях, че Люк дърпа баща ми за ръката. — Ето ги, идват.
	Всички замръзнахме изненадано, като видяхме Ужасите да пресичат площада. Бяха поне десетина. Движеха се бързо, под строй. Не издаваха нито звук.
	Преди секунди площадът беше безлюден. Сега беше изпълнен с Ужаси със зелени костюми, които вървяха към нас, разпръскваха се и се готвеха да ни заобиколят.
	Усещах как ме обхваща нарастваща паника. Коленете ми започнаха да треперят. Гледах изплашено приближаващите се редици. Не можех да произнеса нито думичка. Не можех дори да помръдна.
	— Какво са намислили сега? — проплака Клей с разкривено от страх лице. Той се скри зад баща ми. — Какво ще правят с нас?


>	22

	Всички се скупчихме един до друг, докато Ужасите ни приближаваха. Единственият звук беше глухият тропот на обувките им по паважа и дращенето на влачещите се отзад опашки.
	— Те са стотици! — прошепна мама. Тя сграбчи татко за ръката. С другата ръка ме прегърна през раменете и ме притегли към себе си.
	Бяхме опрели гърбове в металната ограда. Гледахме безпомощно захилените зелени лица и изпъкналите жълти очи, които сякаш ни се присмиваха.
	Накрая те спряха — само на няколко крачки от нас.
	Площадът потъна в тишина. Потискаща тишина.
	Слънцето се бе скрило зад един голям облак. Две едри, черни птици кръжаха в сивото небе.
	Гледахме Ужасите и те ни гледаха. Облегнах се на рамото на мама. Усещах, че тялото й трепери.
	Поех си дъх и извиках:
	— Какво искате? — Гласът ми ме стресна.
	Един от Ужасите, млада жена, пристъпи напред.
	Опитах се да отстъпя уплашено. Но гърбът ми вече бе опрял в оградата.
	— Какво искате? — повторих с разтреперан глас.
	Жената местеше поглед по лицата ни.
	— Искам да говоря с вас — рече тя развеселено.
	— Какво? — подскочих.
	— Аз съм управителката на Страната на ужасите. Ние всички искаме да ви благодарим, задето бяхте наши гости днес. — Тя ни дари с топла усмивка.
	— Искате да кажете, че можем да си вървим? — попита Люк иззад баща ми.
	— Разбира се — ухили му се жената. — Но първо бихме искали да ви благодарим, задето бяхте гости на скритата камера в Страната на ужасите.
	Групата Ужаси зад нея избухна в овации и ръкопляскания.
	— Какво? Всичко това е било някакво шоу?
	— Виждате ли камерите? — Тя посочи два високи пилона на площада.
	Вдигнах очи. Едва сега забелязах, че отгоре им са поставени телевизионни камери.
	— Искате да кажете, че са ни показвали по телевизията? — извика Люк.
	— От момента на вашето пристигане — отвърна управителката. — Нашите скрити камери ви следяха навсякъде. Като се започне с веселата сцена, в която взривихме колата ви. Не се съмнявам, че нашата домашна публика се е забавлявала на изплашените ви изражения, както и на ужасените ви писъци, докато обикаляхте из Страната на ужасите!
	— Я почакайте малко — прекъсна я ядосано татко и пристъпи напред. Беше свил юмруци. — Казвате, че това е някакво телевизионно шоу? Но как ние не сме чували за него?
	— Показват ни всяка неделя по канал „Чудовища“ — отвърна жената.
	— Аха — кимна татко и сведе поглед. — Ние нямаме кабелна телевизия.
	— Трябва да се свържете — обясни му жената. — Изпускате страшно интересни и не по-малко страшни предавания по канал „Чудовища“!
	Останалите Ужаси започнаха да ръкопляскат и аплодират.
	— Както и да е, вие се представихте чудесно — продължи управителката, като ни разглеждаше с жълтеникавите си очи. — Много се забавлявахме с вас. За благодарност на паркинга ви очаква съвършено нова кола!
	Нови ръкопляскания и аплодисменти от Ужасите.
	— Нова кола? Та това е чудесно! — възкликна Люк.
	— А това означава ли, че можем да си тръгнем? — попита Клей.
	Жената кимна.
	— Разбира се. Време е да си вървите. Изходът е ей там, през онази врата.
	Тя посочи една висока, зелена сграда близо до оградата. Видях жълта врата от едната й страна.
	— През жълтата врата — инструктира ни Ужасът. — И благодаря още веднъж, задето бяхте гости на скритата камера в Страната на ужасите!
	Изпроводени от ръкоплясканията на останалите Ужаси, ние закрачихме към жълтата врата.
	— Не мога да повярвам, че през цялото време са ни давали по телевизията! — мърмореше мама.
	— Освен това ще получим нова кола! — подскачаше щастливо Люк. Той се хвърли на гърба на Клей и едва не го събори.
	Засмях се. Хубаво беше да видя отново стария Люк.
	— Трябва да си включим кабелна! — рече Люк на татко. — Искам да видя този канал „Чудовища“. Сигурно е страхотен!
	— Май наистина трябва да си го поръчаме, за да се видим — съгласи се мама.
	Първа стигнах до жълтата врата и я отворих. Влязох в просторна стая с бели стени, озарена от ярките светлини на тавана.
	— Това ли е изходът? — попитах учудено. Веднага щом и петимата се озовахме вътре, вратата се затръшна.
	Сетне светлините угаснаха.
	— Добре дошли в Състезанието на Страната на ужасите! — прокънтя нечий глас от високоговорителите.
	— Какво? — завъртях се слепешката с надежда да зърна поне мъничко светлина в абсолютния мрак.
	— Имате точно една минута, за да преодолеете Трасето с чудовищата — прокънтя отново гласът. — Моля, не забравяйте, че играта приключи. Този път е наистина. Заложен е собственият ви живот!


>	23

	— Измамиха ни! — чух гневния вик на татко. След това той добави с цяло гърло: — Да изчезваме оттук!
	— Бягайте! — избумтя гласът от колоните. — Остават ви петдесет и пет секунди живот.
	Татко започна да вика отново. Изведнъж просветля и пред нас се появи отвратително, четириръко същество.
	— Оооох! — извиках уплашено.
	Чудовището беше с размерите на горила, имаше големи зелени очи и гъста, рижава козина, която заобикаляше лицето му. От устата му капеше слюнка. То разтвори паст и ни показа два реда остри зъби и виолетовите си венци.
	— Не стойте там! Бягайте! Това е състезание! — проехтя нетърпеливо гласът. — Остават ви петдесет секунди! Поне се затичайте малко!
	Чудовището изръмжа заплашително и се наведе към нас. То разтвори широко уста, готово да ни погълне. Ръцете му пореха въздуха.
	Бях твърде изплашена, за да помръдна.
	Но изведнъж почувствах, че нечия ръка ме сграбчва и започва да ме дърпа.
	Беше татко. Опитваше се да ми помогне.
	Чак сега чух писъците на момчетата. Мама изтича покрай мен и едва не се спъна.
	— Бягайте! Бягайте! — ехтеше гласът, по-силен от момчешките писъци.
	Не виждах накъде тичам. Светлината бе твърде слаба, бях заобиколена от сенки.
	Чудовището нададе оглушителен рев. Запуших уши и продължих да бягам.
	Четирите му закривени лапи се пресегнаха към татко. Пропуснаха го.
	Профучахме край него.
	За да се изправим срещу две гигантски птици, високи поне три метра. Приличаха на кранове. Те грачеха и размахваха грамадните си крила. Звукът, който издаваха, наподобяваше плющящи на вятъра знамена.
	— Ооох! Помощ!
	Аз ли крещях така?
	Дали вече не бях попаднала в прегръдката на тези грамадни, топли, перушинести крила? Дали не бях смазана? Задушена?
	— Не, моля ви!
	Как да се освободя?
	Дали мен преследваха шест ръмжащи свинеподобни същества със заострени бивни, които стърчаха от зурлите им?
	Писъците и ужасените викове на моето семейство се възнасяха над плющенето на птичите криле, ръмженето на чудовището и грухтенето.
	Чух вика на татко. Видях го в здрача, опитваше се да се освободи от прегръдката на четириръкото чудовище.
	— Не! — изкрещях на свой ред, когато почувствах, че нещо топло се увива около глезена ми. Змия, покрита с козина!
	Изпищях отново и заритах като подивяла, а змията отхвърча в тъмнината.
	Но преди да успея да се отдалеча, друга космата змия се уви около краката ми и ме стисна здраво.
	Наведох се и я задърпах с ръце, а тя съскаше злобно.
	Хвърлих я настрани.
	— Бягайте! Бягайте! — ехтеше гласът от високоговорителите. — Остават ви двайсет секунди живот!
	Нови чудовища изникнаха пред нас. Отвратителни жълтеникави гущери, с издължени, черни езици. Подскачащи топки с козина, които издаваха ръмжащи звуци и показваха заострени зъбки.
	Съскащи змии, гигантски бръмчащи насекоми със светещи в червено очи и още от грухтящите зъбати свине. След тях се появи едно гигантско мечкоподобно същество, което вървеше насреща ни на два крака. То отметна назад кръглата си черна глава и се изсмя като хиена, махайки с лапи във въздуха.
	— Помогнете! — чух вика на Люк. И тогава го видях да изчезва, обгърнат от крилете на гигантската птица.
	Птицата нададе победоносен вик, докато притискаше брат ми към гърдите си.
	— Десет секунди! — проехтя гласът.
	— Не! — извиках. Хвърлих се към птицата, сграбчих крилата и ги задърпах.
	Люк успя да се изплъзне от хватката и двамата побягнахме заедно.
	Чудовищата ръмжаха, пляскаха с криле, грухтяха и ревяха.
	— Дали… ще успеем? — попита Люк с изтънял гласец.
	Нямах възможност да отговоря.
	Две грамадни лапи ме сграбчиха през кръста, повдигнаха ме във въздуха и след това ме тръшнаха на пода.
	Тупнах по корем. Челото ми се удари в земята.
	Замаяна и стресната от болка, вдигнах глава навреме, за да видя едно грамадно слоноподобно създание, което се готвеше да ме смаже с огромния си космат крак.
	Няма да успея, рекох си.
	Няма да успея.


>	24

	Огромният крак увисна над мен. Чудовището се наслаждаваше на момента.
	Всичко се случваше като на забавен кадър.
	Исках да помръдна. Исках да се претърколя встрани.
	Но ударът в земята ме беше оставил без дъх. Лежах като парализирана и гледах как кракът на чудовището се спуска към мен.
	— Ооох! — изстенах. Все още не можех да си поема въздух. Не можех и да помръдна.
	Вече усещах топлината на чудовищния крак. Подушвах сладникавия му мирис.
	Кракът ме притисна в корема.
	Затворих очи и зачаках да дойде болката.
	Пронизително електрическо иззвъняване ме накара отново да отворя очи.
	Звънът отекна из цялото помещение.
	Чудовището повдигна тежкия си крак от тялото ми. Подът се разтърси под него, когато започна да се отдалечава.
	Жива ли съм? — питах се.
	Или само сънувам, че живея.
	Чудовището наистина ли си тръгна, без да ме смачка?
	Звънът отекваше в ушите ми. После изведнъж спря. Високоговорителите изпращяха.
	— Времето изтече! — обяви женски глас.
	Гласът на управителката на Страната на ужас.
	— Времето изтече! — повтори тя. — Какво вълнуващо състезание!
	Изпъшках и се надигнах, останала без сили. Огледах се. Всички чудовища бяха изчезнали.
	— Страхотна битка — продължаваше да говори управителката. — Имаме ли оцелели?
	— Да, имаме — отвърна й дълбокият, басов глас.
	— Колко са оцелелите? — попита жената.
	— Трима — рече гласът. — Трима оцелели от общо петима.


>	25

	По тялото ми преминаха студени тръпки.
	Отворих уста в ням вик и скочих на крака.
	Трима от петима?
	Значеше ли това, че двама от нас са мъртви?
	Гърдите още ме боляха. Коленете ми трепереха. Озърнах се в здрача на стаята, търсейки отчаяно някой от останалите.
	В средата на помещението видях Клей и Люк. Бяха се прегърнали и вървяха замаяно към отсрещната стена.
	— Ей!… — опитах се да ги повикам. Но гласът ми беше само сподавен шепот.
	Къде бяха мама и татко?
	Тях ли са убили чудовищата?
	Трима от петима. Трима от петима.
	— Неееееееее! — най-сетне си възвърнах гласа и нададох болезнен писък, който отекна в стените.
	— Извинете. Малка грешка — обади се басовият глас. — Всъщност са петима оцелели от петима участници.
	— Петима от петима! — възкликна управителката. — Нов рекорд! Никога досега не сме имали подобно постижение. Хайде, всички да ги аплодираме!
	Поех си дъх и го задържах, опитвайки се да овладея треперенето.
	Всичко е наред! — рекох си. Мама и татко са живи.
	И тогава ги видях. Бяха прегърнали Люк и Клей и вървяха към мен.
	— Живи сте, значи! — извиках и се втурнах насреща им. — Живи сте!
	Петимата се скупчихме в средата на помещението, прегръщахме се и плачехме.
	На ръката на татко имаше дълбока кървава рана. Едно от чудовищата го бе клъвнало с клюн.
	Но като се изключи това, всички бяхме невредими.
	— Сега какво? — попита Люк разтреперан. — Ще ни пуснат ли вече?
	— Няма да им позволя да се отърват безнаказано — заяви татко ядосано. — Не могат да постъпват така с хората. Не ме интересува дали ни показват по телевизията!
	— Тези чудовища бяха истински! — възкликнах и се разтреперих. — Не бяха изкуствени. И наистина се опитваха да ни убият.
	— Но как ще се измъкнем? — настояваше Люк. — Дали ще ни пуснат?
	Всички заговорихме едновременно, с уплашени гласове.
	Изведнъж блеснаха светлините и озариха цялото помещение. Гласът на управителката прекъсна развълнувания ни разговор.
	— Нека поздравим нашите победители с аплодисменти! — рече тя жизнерадостно.
	Всички извикахме, когато подът под краката ни се наклони. Сграбчих татко за ръката и започнах да се свличам настрани.
	Подът се завъртя като гигантска чиния. Напуснахме стаята и се озовахме отново на площада.
	Все още замаяна, скочих на крака, а управителката на Страната на ужасите вече бързаше насреща, за да ни поздрави. Тълпата от Ужаси зад нея ръкопляскаше и подвикваше окуражаващо.
	— Не може да постъпвате по този начин с нас! — креснах й аз.
	Бях толкова ядосана, че не знаех какво правя. Чувствах се като пощуряла.
	Скочих към жената, сграбчих я за маската и започнах да я дърпам с двете си ръце.
	— Не можете да постъпвате така! Просто не можете! — крещях аз. — Искам да ти видя лицето! Искам да те видя коя си!
	Дръпнах маската с всичка сила.
	И тогава изпищях, защото осъзнах истината.


>	26

	Това не беше маска!
	Захиленото, чудовищно лице беше нейното лице.
	Тя не беше облечена в костюм на чудовище. Нито един от Ужасите не носеше костюм.
	Отстъпих назад и вдигнах ужасено ръце, за да се предпазя.
	— Вие… вие наистина сте чудовища! — промълвих.
	Те ми кимнаха, с доволни усмивки на грозните си лица. Жълтите им очи ме гледаха възторжено.
	— Вие всички сте чудовища! — изкрещях. — Но… нали казахте, че това е телевизионно шоу!
	Управителката ми се облещи с жълтеникавите си очи.
	— Щастлива съм да ви осведомя, че това е най-гледаното шоу по канал „Чудовища“ — произнесе тя зарадвано. — Благодарение на участници като вас и вашето семейство. Канал „Чудовища“ се гледа от над два милиона чудовища по целия свят.
	— Но… но… — не знаех какво да кажа и отстъпих назад.
	— Хората невинаги го приемат на сериозно — продължи тя. — Те идват в Страната на ужасите и си мислят, че всичко е една голяма шега. Те се смеят на табелите в парка. Смеят се на влакчетата и атракционите. Но за нас всичко това е съвсем сериозно. Съвсем.
	Баща ми пристъпи до мен, размахвайки гневно юмруци.
	— Не можете да постъпвате по този начин с невинни хора! — извика той. — Не можете да ги вкарвате в парка, да ги измъчвате, да ги…
	— О, съжалявам — прекъсна го жената и поклати голямата си зелена глава. — Времето ни за тази седмица изтече. Колкото и да ми е тъжно, дойде моментът да кажем сбогом на нашите специални гости за седмицата.
	— Но, почакайте… — викна татко и вдигна ръце.
	Тълпата от Ужаси пое мълчаливо напред. Не ни оставаше друго, освен да вървим с тях.
	— А сега, приятели, ще ви покажа по какъв начин ние тук, в Страната на ужасите, казваме _сбогом_ по време на шоуто „Скрита камера“ — обяви управителката.
	Татко се опита да забави крачка и да се възпротиви, но неколцина Ужаси отзад се блъснаха в него. Изтикваха ни напред, към кръглото, виолетово езеро отвъд площада.
	Не можехме да ги надвием. Просто бяха твърде много.
	Не можехме да избягаме. Бяха ни заобиколили.
	Подкараха ни като овце на заколение. След няколко секунди вече стояхме на брега на езерото.
	Откъм езерото се надигаше неприятна, задушлива миризма. Виолетовата течност бълбукаше и гъргореше, издавайки зловещи звуци.
	— Пуснете ни да си вървим! — извика пискливо Люк. — Искам вкъщи!
	Управителката се направи, че не е чула молбите му, и пристъпи на брега на бълбукащото езеро.
	— Раздялата винаги е тъжна — поде тя. — Ето защо се опитваме да се пошегуваме с тези, които си отиват.
	— Пуснете ни да си вървим! — молеше се Люк.
	Татко положи ръка на раменете му и се опита да го успокои.
	Всички вперихме очи в управителката, която вдигна един голям камък и го протегна над бълбукащото езеро.
	— Гледайте — покани ни тя с усмивка.
	И пусна камъка в езерото.
	В мига, когато докосна повърхността, той бе засмукан вътре с отвратителен звук.
	— Виждате ли колко е лесно да се сбогуваме? — попита жената, като се обърна към нас. — А сега, сами ли ще скочите, или трябва да ви бутаме?


>	27

	Ужасите тръгнаха мълчаливо към нас. Все по-близо и по-близо.
	Клей заотстъпва назад, спъна се в крака ми и едва не падна в гъргорещото виолетово езеро. Сграбчих го за ръката и го задържах, докато си възвърна равновесието.
	И петимата стояхме на ръба на езерото.
	Неприятната миризма ме заля. Призля ми. Гъста, лепкава слуз се плискаше до краката ми, сякаш се опитваше да ме сграбчи за глезена.
	— Мамо! Татко! — извиках. Не знаех какво очаквах да направят. Бяхме безпомощни.
	Нямаше да ни позволят да избягаме.
	Без да осъзнаваме, бяхме се хванали за ръце.
	— Ще скочите ли, или… или трябва да ви бутнем? — повтори въпроса си управителката.
	— Ужасно съжалявам — прошепна ни татко, без да й обръща внимание. — Ужасно съжалявам, че ви доведох тук. Аз… аз… нямах представа… — Той млъкна и сведе глава.
	— Татко! Вината не е твоя! — извиках и го стиснах за ръката.
	И в този миг ми хрумна една идея. Глупава идея. Налудничава идея.
	Знаех, че трябва да опитам. Това беше единствената идея, която имах.
	„Хората се смеят на всичко в парка — ни беше казала управителката. — А за нас е на сериозно.“
	„Съвсем сериозно.“
	„Ужасно сериозно…“
	Тя стоеше пред нас, нетърпелива да види как ще скочим в гъргорещото езеро, където ни очакваше смъртта.
	Знаех, че това е последната ни възможност. Знаех, че е безумие.
	Но също така знаех, че трябва да опитам.
	Пристъпих бързо напред, пресегнах се към управителката и я ощипах силно по ръката.


>	28

	Тя отвори уста и извика изненадано.
	Опита се да си дръпне ръката. Но аз я държах и щипех все по-силно.
	— Завръщането на Лудия пинчер! — извиках, припомнила си досадния лозунг на Люк.
	Големите й жълти очи се ококориха.
	— Не! — замоли се тя.
	Още по-силно. Още по-силно.
	И тогава аз извиках, защото тя отвори уста и въздухът напусна гърдите й с остро изсъскване.
	Отскочих назад.
	В мига, когато започна да издишва, тялото й се сви като спукан балон.
	Зяпнах от изненада, когато тялото на управителката се сви на земята.
	Гневен ропот се надигна сред тълпата Ужаси.
	— Надуйте я! — крещеше един от тях. — Надуйте я незабавно!
	Те взеха да подскачат около нас, да ръмжат и да отправят заплахи.
	— Щипете наред! — извиках на семейството си. — Щипете ги! Не помните ли оня глупав знак „Щипането забранено“? Никак не е бил глупав — от щипането Ужасите се пукат!
	Един от Ужасите пристъпи напред, разперил ръце, с намерение да ме бутне в езерото. Ощипах го силно по ръката и само след няколко секунди той се сви на земята.
	Чух съскане на въздух отляво и забелязах, че Люк също се бе справил с един от Ужасите.
	Фъшшш! Още един Ужас се сви на паважа.
	Колко малко им трябваше.
	Площадът се изпълни с уплашени викове и стенания. Ужасите се обърнаха и побягнаха. Разпръснаха се из парка като погнати диви животни и само писъците им долитаха до нас.
	Въздъхнах облекчено и ги изпратих с доволен поглед.
	— Видяхте ли колко лесно било? — обърнах се към моето семейство.
	Но не мисля, че някой въобще ме чу. Те подскачаха, прегръщаха се и крещяха радостно.
	— Да изчезваме оттук! — предложих. Обърнах се и се затичах към портала. Останалите ме последваха.
	Вратата беше отворена. Предполагам, че я бе отворил някой от Ужасите, уверен, че ние скоро ще свършим на дъното на виолетовото езеро.
	Без да поглеждаме назад, изтичахме на пустия паркинг. И спряхме.
	— Няма нито една кола — промърморих. Във вълнението си бях забравила, че колата ни беше взривена.
	Въздъхнах изнурено. Чувствах се, сякаш и от мен са изпуснали въздуха.
	— Сега какво ще правим? — попитах, оглеждайки грамадния пустеещ паркинг.
	— Не можем да вървим пеша — оплака се Люк. — Как ще се измъкнем оттук?
	— Автобусите! — извика мама и посочи с ръка. Обърнах се и погледнах към виолетово-зелените автобуси, подредени в далечния край на паркинга. Сияеха ярко на следобедната светлина на слънцето.
	— Ами да! — възкликна радостно татко. — Ще подкараме един от тях!
	Затичахме се към другия край на паркинга.
	— Моли се да са оставили ключовете на таблото — рече ми татко по пътя. — Това е единственият ни шанс!
	— Побързайте! — викна отзад Люк. — Те идват!
	Сърцето ми подскочи в гърдите. Обърнах се към вратата.
	И наистина, цяла тълпа Ужаси излизаше от парка и се насочваше след нас.
	— Откажете се! — чувах виковете им. — Не можете да избягате!
	— Никой не може да избяга оттук! — крещеше друг.
	— Побързайте! — подкани ни Люк. — Ще ни настигнат!


>	29

	Следвани по петите от Ужасите, които крещяха и ни заплашваха, ние тичахме презглава към рейсовете.
	Сърцето ми тупкаше почти толкова силно, колкото и маратонките по паважа. Болеше ме гърлото, усещах и остра болка в хълбока.
	Но продължавах да тичам.
	— Не можете да избягате!
	— Спрете веднага!
	— Предайте се!
	Гневните викове на Ужасите ехтяха все по-близо. Не смеех да се обърна, за да проверя колко са близо.
	Вратата на най-близкия автобус беше отворена. Татко стигна пръв до нея и скочи вътре.
	Последваха го мама и двете момчета.
	Моторът се закашля, изръмжа и се запали в мига, когато изтичах нагоре по стълбите. Вратата на автобуса се хлопна зад мен.
	— Татко, ключовете! — извиках сподавено.
	— Да! — кимна той. — Бяха ги забравили! Дръжте се! Потегляме!
	Той натисна педала за газта и автобусът подскочи напред. Запрепъвах се по пътеката и тупнах на седалката до Люк и Клей.
	— Побързай! Идват! Близо са вече! — крещяха едновременно Люк и Клей.
	— Няма страшно! — успокояваше ги татко. — В безопасност сме! Скоро ще се махнем от това място!
	— Да! — извиках щастливо. — Да!
	Всички започнахме да надаваме радостни писъци. Викахме, докато излязохме от паркинга и се отправихме към магистралата.
	Смеехме се и викахме през целия път до вкъщи.
	Пътуването отне много часове, но и това не можеше да ни стресне. Бяхме в безопасност! Измъкнахме се!
	Беше вече нощ, когато татко спря автобуса пред нашата къща.
	— У дома, най-сетне у дома! — пропя той радостно.
	Всички наскачахме през вратата. Спрях и поех с пълни гърди хладния въздух. Миришеше на свежест и на цветя. Луната озаряваше ярко моравата пред къщата.
	И тогава го видях. Един от Ужасите се бе вкопчил отзад в автобуса.
	— О, не! — извиках.
	— Какво правиш там? — попита го татко.
	— Така ли се вози през целия път? — не можеше да повярва Люк.
	Отскочих назад, когато Ужасът се пусна и тупна на земята. Жълтеникавите му очи ни оглеждаха заплашително. Той тръгна към нас.
	Клей и Люк се скриха зад татко. Устата на мама увисна от уплаха.
	— Какво искаш? — извиках.
	Той протегна зелената си ръка.
	— Заповядайте — рече. — Забравихме да ви дадем безплатни пропуски за следващата година!
