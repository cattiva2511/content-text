	Един селянин орял нивата си край гората. Из шубраците излязла една мечка.
	— Ей, байно — изръмжала мечката, — хайде да се сортачим и орем заедно.
	— Бива — съгласил се селянинът.
	Разпрегнал единия вол, впрегнал на негово място мечката и започнал да я боде с остена:
	— Дий!
	Цял ден орали, изорали нивата. На другия ден мечката предложила:
	— Байно, хайде сега да посеем житото!
	— Да го посеем — отвърнал селянинът.
	Посели житото. През лятото, когато дошло време за жънене, селянинът повикал ортака си от гората:
	— Бабо Мецо, ела да си поделим житото!
	Мечката дошла, заоглеждала житото, дълго се чудила какво да вземе и най-после отсякла:
	— Аз ще взема долното, а ти горното.
	— Тъй да бъде — съгласил се селянинът, пожънал класовете, овършал ги, напълнил два чувала зърно. Мечката прибрала сламата, ровила я, ровила и като не намерила нито зърно, въздъхнала:
	— Излъгах се тоя път, но до лято аз ще взема горното.
	— Тъй да бъде! — усмихнал се селянинът.
	На другата година ортаците посадили картофи. Щом заесенило, мечката прибрала стеблата, а селянинът изкопал два чувала картофи.
	— Пак ме излъга! — кипнала мечката и се втурнала да изяде ортака си. Но тъкмо в туй време от гората се показала една лисица. Мечката си помислила: „Ех, че е сладко Лисиното месо! Дано дойде насам да изям и нея!“.
	— Повикай Лисана при нас! — рекла тя на селянина.
	— Кума Лисо, защо не приближиш насам? — провикнал се селянинът.
	— Страх ме е от мечката! — отвърнала лисицата.
	Мечката застанала неподвижно и рекла:
	— Кажи, че не съм мечка, а съм стар пън.
	Селянинът се провикнал повторно.
	— Ела, кумичке! Туй дето е при мене, не е мечка, а стар пън.
	— Щом като е пън, мушни го в чувала!
	Мечката тихо проговорила:
	— Мушни ме в чувала!
	Селянинът побързал да изпълни желанието й.
	— Ха сега — викнала лисицата, — вържи чувала с едно въже отгоре… Върза ли го? Сега грабни секирата и удари тоя пън яката.
	Селянинът грабнал секирата и раз-прас — съсякъл мечката. След туй повел лисицата към село и я пуснал в курника да си избере най-тлъстата кокошчица за награда.
