>	1

	Не помня как стигнахме до гробището. Помня, че небето притъмня — и после се озовахме там.
	Двамата със сестра ми Тери подминахме няколко редици стари, напукани и покрити с мъх надгробни камъни. Беше лято, но над земята се беше спуснала влажна сивкава мъгла, от която повяваше хлад.
	Разтреперих се и се загърнах по-плътно с якето.
	— Тери, почакай! — извиках. Както обикновено сестра ми бързаше напред. Гробищата винаги са я възбуждали. — Къде си? — едва не ревнах.
	Напрегнах очи. Едва различавах очертанията й през сивата мъгла. Тери спираше за няколко секунди пред всеки от надгробните камъни.
	Прочетох думите, изписани върху един камък в краката ми:
C>
	В памет на Джон,
	син на Дейниъл и Сара Нап,
	който почина на 25 март 1766 г.
	на 12 години и 22 дни
C$
	Странно, рекох си. Това хлапе е било на моята възраст, когато е умряло. През февруари навърших дванайсет. В същия месец Тери стана на единайсет.
	Забързах нататък. Отнякъде повя студен вятър. Затърсих между редовете от стари гробове дребната фигура на сестра ми. Беше изчезнала в гъстата мъгла.
	— Тери? Къде се изгуби?
	— Тук съм, Джери — долетя отговорът.
	— Къде? — попитах, докато стъпвах по гнилите листа. Вятърът се завъртя около мен.
	Някъде отблизо долетя тих вой.
	— Трябва да е куче — промърморих полугласно.
	— Дже-ри! — Гласът на Тери сякаш идеше от хиляди мили.
	Повървях още малко, сетне се подпрях на един надгробен камък.
	— Тери! Почакай ме де! Спри да щъкаш наоколо!
	Пак този страховит вой.
	— Не вървиш накъдето трябва — извика ми Тери. — Тук съм.
	— Страхотно. Много ти благодаря — троснах се аз. Защо си нямах сестра, която да харесва бейзбол, вместо да ме влачи по гробища?
	Вятърът довяваше странни, шептящи звуци. Облак изсушени листа ме блъсна в лицето. Затворих очи.
	Когато ги отворих, видях Тери, клекнала до малък гроб.
	— Не мърдай — рече тя. — Ей сега идвам.
	Заобиколих няколко паметника и застанах до нея.
	— Стъмва се вече — казах. — Да си вървим от тук.
	Обърнах се. Направих крачка и… нещо ме сграбчи за глезена.
	Изпищях и направих опит да се освободя. Но хватката се затягаше.
	Ръка. Протягаща се от калта до гроба. Изпищях отново. Тери също пищеше. Ритнах силно и се освободих.
	— Бягай! — крещеше Тери.
	Вече се носех презглава.
	Докато двамата с Тери тичахме през мократа трева, отдолу изскачаха зелени ръце: Щрак! Щрак! Прас! Прас!
	Ръцете се надигаха. Протягаха се към нас. Хващаха ни за глезените.
	Свърнах наляво. Щрак! Отскочих надясно. Прас!
	— Бягай, Джери! Бягай! — врещеше сестра ми. — Вдигай високо крака!
	Чувах маратонките й да тропат зад мен. След това чух ужасен вик:
	— Джери! Хванаха ме!
	Обърнах се задъхан. Две яки ръце я бяха сграбчили за глезените.
	Замръзнах неподвижно, втренчил очи в сестра ми, която се дърпаше отчаяно.
	— Джери, помогни ми! Не искат да ме пуснат!
	Поех дъх с пълни гърди и се хвърлих към нея.
	— Хвани се за мен — наредих й и протегнах ръце.
	Изритах всяка от ръцете, които я държаха. Но те не помръдваха, не я пускаха.
	— Аз… не мога да се помръдна! — проплака Тери.
	Почвата под краката ми се разтърси. Погледнах надолу и видях от земята да се подават още ръце.
	Задърпах Тери за китката.
	— Тичай! — изкрещях й истерично.
	— Не мога!
	— Разбира се, че можеш! Опитай пак! Оххх! — изстенах, когато и в моите глезени се вкопчиха две ръце.
	Сега и аз бях техен пленник.
	И двамата бяхме паднали в капана.


>	2

	— Джери! Какво ти става? — попита ме Тери.
	Премигнах. Сестра ми стоеше до мен върху една скалиста площадка на брега. Погледнах към спокойните води на океана под нас и поклатих глава.
	— Уф. Ама че странна работа — промърморих. — Спомних си един кошмар отпреди няколко месеца.
	Тери ме погледна начумерено.
	— Сега пък какво беше?
	— Ами за гробището — отвърнах. Обърнах се и погледнах към малкото гробище в покрайнините на боровата гора, което бяхме открили преди няма и половин час. — Сънувах, че от земята се подават зелени ръце и ни сграбчват за краката.
	— Трева — отвърна Тери. Тя отметна назад един кичур. Като се изключи, че е с няколко сантиметра по-висока от мен, инак си приличаме като брат и сестра. И двамата имаме кестеняви коси, луничави лица и кафяви очи.
	Една-единствена разлика — Тери има трапчинки на бузите, когато се усмихва, аз нямам. Слава на Бога.
	Няколко минути се разхождахме по брега. На места боровата гора стигаше почти до водата.
	— Може би си спомняш съня, защото си нервен — рече замислено Тери. — Нали знаеш? Задето цял месец ще сме далеч от дома.
	— Може и тъй да е — съгласих се. — Никога не сме отсъствали толкова дълго. Но какво може да ни се случи тук? Брад и Агата са наистина страхотни.
	Брад Садлер е наш далечен братовчед. Стар далечен братовчед ще е по-точно. Татко казва, че Брад и жена му Агата били стари още когато той бил дете!
	И двамата са много забавни и дейни за възрастта си. Ето защо, когато ни поканиха да им гостуваме в къщата им в Ню Ингланд на брега на океана, двамата с Тери се съгласихме ентусиазирано. Идеята ни се стори великолепна — особено сравнена с възможността да останем в тесния, задушен апартамент в Ню Джърси, където живеехме.
	Пристигнахме с влак тази сутрин. Брад и Агата ни чакаха на перона и ни откараха в боровата гора, където беше тяхната къща.
	След като си разопаковахме багажа и обядвахме, Агата предложи:
	— А сега, деца, защо не се поразходите наоколо? Има толкова много интересни места.
	Ето как двамата се озовахме на брега.
	Тери ме сграбчи за ръката:
	— Ей, хайде да се върнем и да разгледаме онова малко гробище! — предложи тя ентусиазирано.
	— Ами… не знам.
	Сънят все още бе жив в спомените ми.
	— О, я стига. Няма да срещнем никакви зелени ръце. Обещавам ти. Обзалагам се, че има много интересни надгробни камъни.
	Тери обожава да изследва стари гробища. Въобще обича всякакви страшни неща. Все чете книги на ужасите. Най-странното е, че първо прочита последната глава.
	Прави го, защото иска да узнае тайната. Не може да търпи да не знае отговора.
	Сестра ми има милион интереси, но разходките из стари гробища са най-странното й хоби. Понякога залепва оризова хартия върху надписите и драска отгоре с химикал, за да ги отпечата.
	— Ей! Почакай! — извиках я.
	Но Тери вече тичаше към крайбрежното гробище.
	— Побързай, Джери — подкани ме тя. — Не бъди такова шубе.
	Последвах я по брега и в боровата гора. Миришеше на смола. Гробището започваше веднага след първите дървета. Беше заобиколено от порутена каменна ограда. Пъхнахме се през един тесен отвор в нея.
	Тери се зае да разглежда паметниците.
	— Брей. Някои от тези надписи са ужасно стари — обяви тя. — Виж тоя например.
	Тя посочи един малък камък. Отпред бяха изрисувани череп с криле от двете страни на темето.
	— Това е ръката на смъртта — обясни сестра ми. — Много стар пуритански символ. Страшничко, а? — Тя се наведе и прочете надписа: — „Тук лежи тялото на г-н Джон Садлер, който напусна този живот на 18 март 1642 г., навършил 38 години“.
	— Садлер. Като нас — рекох. — Брей. Интересно, дали не ни е роднина. — Направих някои бързи изчисления. — Ако е така, този Джон Садлер трябва да ни е прапрапрапрапрадядо. Умрял е преди 350 години.
	Тери вече се беше преместила на следващия камък.
	— Този тук е от 1647, другият — от 1652. Мисля, че нямам толкова стар надпис. — Тя изчезна зад един висок надгробен камък.
	Вече знаех къде ще прекараме целия месец. Но за днес ми стигаше да се мотая из гробища.
	— Тръгвай. Хайде да се разходим по брега — рекох и се огледах за Тери. — Ей, Тери? Къде изчезна? — Надникнах зад високия камък.
	Нямаше я там.
	— Тери? — Океанският бриз разлюля клоните над нас. — Тери, престани, чуваш ли? Нали знаеш, че не харесвам тия номера.
	Главата на Тери се показа иззад един камък.
	— Защо? Плашиш ли се?
	Не ми харесваше усмивката на лицето й.
	— Кой, аз ли? Никога.
	Тери се изправи.
	— Добре, пъзльо. Но утре пак ще се върна тук. — Тя ме последва надолу към скалистия бряг.
	— Интересно, какво ли ще видим там — мърморех, докато се оглеждах.
	— О, я погледни това. — Тери се наведе и откъсна някакво жълто диво цвете, щръкнало между два камъка. — Обикновена петлюга — обяви тя. — Странно име за диво цвете, нали?
	— Вярно — съгласих се. Второто хоби на Тери Садлер са дивите цветя. Къса ги и ги поставя между страниците на дебелите книги да изсъхнат.
	Тери се намръщи.
	— Какъв ти е проблемът сега?
	— Непрестанно спираме. Искам да огледаме всичко наоколо. Агата каза, че там долу има един малък плаж, където може да плуваме.
	— Добре, добре — отвърна тя и завъртя очи.
	Вървяхме още известно време и стигнахме малък пясъчен залив. Но и тук камъните бяха повече от пясъка. От водата се подаваше дълъг, скалист вълнолом.
	— Питам се това за какво може да е — рече Тери.
	— За да задържи пясъка — обясних аз.
	Готвех се да подхвана една кратка лекция за крайбрежната ерозия, когато Тери неочаквано възкликна:
	— Джери, погледни! Виж там! — Сочеше към високия каменист хълм до брега. Сгушена сред камъните, на върха на една широка площадка се виждаше тъмна пещера.
	— Хайде да се изкатерим и да влезем в пещерата — предложи тя разпалено.
	— Не, почакай! — изведнъж си спомних какво ми казаха мама и татко тази сутрин, когато се качвахме на влака: да държа под око Тери и да не й позволявам да измисля разни налудничави идеи. — Може да е опасно — казах. — Аз съм по-големият от двама ни. Освен това съм и по-разумният.
	Тя се начумери.
	— О, я стига — рече и се затича към основата на скалата. — Поне ще я погледнем отблизо. По-късно ще попитаме Брад и Агата дали може да се качим.
	Последвах я неохотно.
	— Добре де, добре. Ако си мислиш, че старците ходят по пещери.
	Докато се приближавахме, започнах да осъзнавам, че пещерата е доста голяма. Никога не бях виждал по-голям вход, освен в едно списание за скаути.
	— Интересно, дали някой живее там — бърбореше развълнувано Тери. — Някой отшелник например. — Тя сви ръце на фуния и извика: — Ехоооо!
	Понякога Тери е голяма досадница. Представяте ли си, да живеете в пещера и някой да ви крещи отвън?
	— Ехоооооо! — повтори отново сестра ми.
	— Да си тръгваме — подканих я.
	И тогава от вътрешността на пещерата долетя протяжно изсвирване.
	Двамата се спогледахме.
	— Брей! Какво беше това? — прошепна Тери. — Бухал?
	Преглътнах.
	— Не мисля. Бухалите спят денем.
	Отново този звук. Протяжно изсвирване от вътрешността на пещерата.
	Какво можеше да е това? Вълк? Койот?
	— Обзалагам се, че Брад и Агата вече се питат къде сме — прошепна Тери. — Може би трябва да вървим.
	— Да. Права си. — Обърнах се и понечих да тръгна. Но отново чухме звука. Този път беше по-силен.
	Засенчих очи с длан и погледнах нагоре.
	— Не! — сграбчих Тери за ръката, когато мярнах една сянка — грамаден прилеп се носеше право към нас и съскаше злобно, беше с ококорени кървясали очи и щръкнали зъбки.


>	3

	Прилепът се стрелна надолу. Беше толкова близо, чу усетих полъха, вдигнат от крилете му.
	Двамата с Тери се проснахме на земята. Прикрих глава с ръце.
	Сърцето ми блъскаше лудо, толкова силно, че не чувах пърхането на криле.
	— Ей, къде изчезна? — попита Тери.
	Отворих очи. Зърнах прилепа да кръжи високо в небето. Той описа дъга и полетя надолу. Летеше към нас, но се удари в скалите наблизо. Черните му криле продължаваха да пърхат отчаяно.
	Надигнах се бавно, все още с разтуптяно сърце.
	— Какво го накара да падне? — попитах разтреперан. Приближих се към животинчето.
	Тери ме задържа.
	— Стой настрани. Прилепите разнасят бяс, не знаеш ли?
	— Не смятам да го пипам — рекох. — Исках само да го погледна отблизо. Никога не съм виждал истински прилеп. — Сигурно моето хоби щеше да е науката. Обичам да изучавам различни животни.
	— Внимавай, Джери — предупреди ме сестра ми. — Ако хванеш бяс, здравата ще загазиш.
	— Благодаря за загрижеността — промърморих подигравателно.
	Спрях на три-четири крачки от прилепа.
	— Уха! Не мога да повярвам! — извиках.
	Тери избухна в смях.
	Не беше прилеп. Беше хвърчило.
	Облещих се. Двете червени очи бяха изрисувани върху хартията. Едно от крилете се бе скъсало при удара в камъка.
	И двамата се наведохме да разгледаме останките.
	— Внимавай, хапе! — викна момчешки глас зад нас.
	Двамата с Тери подскочихме от изненада. Обърнах се и видях момче на нашата възраст, изправено на един камък. Държеше в ръката си канапена топка.
	— Ха-ха. Голяма шега — рече подигравателно Тери.
	Момчето ни се усмихна, но не отговори. Приближи се към нас. Видях, че има лунички по носа, също като мен, и кестенява коса като моята. Обърна се към скалите и извика:
	— Хайде, може да идвате!
	Откъм скалите се приближиха още две деца: момичето беше на наша възраст, а момчето — около петгодишно. Момчето имаше къса руса коса и сини очи и ушите му бяха щръкнали. Момичето беше с кестенява коса, завързана на плитка. И тримата имаха лунички по лицето.
	— Вие роднини ли сте? — попита ги Тери.
	Високото момче, онова, което се появи първо, кимна с глава.
	— Да. Ние сме Садлерови. Аз съм Сам. Това е Луиза. А този малкият е Нат.
	— Брей — възкликнах. — И ние сме Садлерови. — Представих Тери и себе си.
	Сам не изглеждаше впечатлен.
	— Наоколо има доста Садлерови — обясни той.
	Известно време се разглеждахме. Не ми се сториха особено дружелюбни. Но после Сам ме изненада, като попита искам ли да хвърляме камъчета по водата.
	Последвахме го до скалистия бряг.
	— Наблизо ли живеете? — поинтересува се Тери.
	Луиза кимна.
	— Вие какво правите тук? — запита тя. Гледаше ни с подозрение.
	— На гости сме у едни братовчеди. Ще стоим месец — обясни й Тери. — И те са Садлерови. Живеят в една малка къща зад фара. Познавате ли ги?
	— Разбира се — потвърди Луиза, без да се усмихва. — Тук всички се познават.
	Взех един гладък камък и го метнах върху водата. Три подскока. Не беше зле.
	— С какво се забавлявате тук? — попитах.
	— Берем къпини и се разхождаме по брега — каза Луиза, без да откъсва очи от водата. — После се обърна към мен. — Защо? Вие какво правихте днес?
	— Нищо. Току-що пристигаме — отвърнах й и се засмях. — Е, нападна ни едно хвърчило.
	Те също се засмяха.
	— Аз пък ще ходя в гробището да снемам отпечатъци от надписите по камъните — похвали се Тери. — И ще събирам диви цветя.
	— В гората е пълно с красиви цветя — рече й Луиза.
	Гледах как Сам хвърля „жабки“ по водата. Седем подскока.
	Той се обърна и ми се усмихна.
	— Всичко е от тренировки.
	— Не е лесно да се тренира в апартамент — промърморих.
	— Тъй ли? — рече Сам.
	— Живеем в Хобокън — обясних. — В Ню Джърси. Там няма много езера.
	Тери посочи пещерата.
	— Ходили ли сте там? — попита тя.
	Нат зяпна. Лицата на Сам и Луиза се изопнаха от изненада.
	— Шегуваш ли се? — попита Луиза.
	— Не сме я и доближавали — отвърна Сам и изгледа многозначително сестра си.
	— Никога ли? — изненада се Тери.
	И тримата поклатиха глави.
	— И защо? — интересуваше се Тери. — Какво толкова ви плаши?
	— Да, наистина — намесих се. — Защо не сте влизали вътре?
	Очите на Луиза се ококориха.
	— Вярвате ли в призраци? — попита тя.


>	4

	— Да вярваме в призраци? Глупости! — отговори Тери.
	Мълчах. Зная, че призраците не съществуват. Но ако учените грешат?
	Разказват се толкова много истории за призраци по целия свят, как може да не съществуват?
	Сигурно затова лесно се плаша, когато попадам на непознати места. Струва ми се, че вярвам в духовете. Разбира се, никога няма да го призная пред Тери. Тя се прави на голям учен. Ще има да ми се присмива!
	Трите деца се скупчиха около нас.
	— Я стига — тросна се Тери. — Вие да не би да вярвате?
	Луиза пристъпи напред. Сам се опита да я дръпне, но тя му махна с ръка.
	— Ако се приближите до пещерата, може и да си промените мнението — рече тя, присвила очи.
	— Да не искаш да кажеш, че там има призраци? — попитах. — И какво правят? Излизат през нощта ли?
	Луиза понечи да отговори, но Сам я прекъсна.
	— Трябва да вървим — настоя той и побутна другите двама.
	— Ей, почакайте! — викнах след тях. — Искаме да чуем за призраците!
	Те ускориха крачка. Видях, че Сам се кара на Луиза. Сигурно й беше сърдит задето бе споменала онази история с призраците.
	Те изчезнаха надолу по брега.
	В този момент откъм пещерата отново долетя изсвирването.
	Тери ме погледна.
	— Сигурно е вятърът — предположи тя.
	Не й повярвах. Тя също изглежда не си вярваше.
	— Защо не попитаме Брад и Агата за пещерата? — предложих.
	— Добра идея — кимна Тери. Дори тя изглеждаше малко уплашена.
	Къщата на Брад и Агата е на няколко минути път от пещерата. Стърчи самотно в края на боровата гора и гледа към фара.
	Изтичах до тежката дървена врата и я побутнах. Надзърнах в малкото преддверие. Дъските на старата къща поскърцваха, докато стъпвах по тях. Таванът беше нисък, можех да го докосна, ако се изправя на пръсти.
	Тери вървеше след мен.
	— Тук ли са?
	— Не мисля — отвърнах, докато се оглеждах.
	Заобиколихме дивана и широката каменна камина и погледнахме в кухнята. До нея беше складът, където щях да спя аз. На горния етаж бе спалнята на Агата и Брад и една малка стаичка, в която настаниха Тери. От стаята на Тери към задния двор се спускаше стръмна стълба.
	Тери погледна през прозореца.
	— Ето ги. В градината са!
	Видях Брад при лехата с домати. Агата простираше някакви дрехи зад него.
	Изтичахме до вратата на кухнята.
	— Къде бяхте вие двамата? — попита Агата.
	С Брад имаха побелели коси и очи, които изглеждаха безцветни. Бяха толкова крехки и чупливи. В сравнение с тях аз приличах на бикоборец.
	— Разхождахме се по брега — отговорих.
	Коленичих до Брад. На лявата му ръка липсваха два пръста. Каза ни, че паднал във вълчи капан като млад.
	— Долу в скалите видяхме една пещера. Вие знаете ли я? — попитах.
	Той изсумтя и продължи да бере доматите.
	— Точно до брега е, на една скала — добави Тери. — Не може да не сте я виждали.
	Чаршафите на Агата плющяха на вятъра.
	— Време е за обяд — рече тя, сякаш не бе чула въпроса за пещерата. — Тери, ще дойдеш ли вътре да ми помогнеш?
	Тери ме погледна и сви рамене.
	Обърнах се към Брад. Тъкмо щях да продължа да го разпитвам за пещерата, когато той ми подаде кошницата с набраните домати.
	— Ако обичаш, отнеси ги на Агата.
	— Добре — рекох и последвах Тери вътре.
	Кухнята беше малка и тясна. От едната страна бе шкафът с умивалника. От другата — печката и хладилникът. Агата вече бе намерила работа на Тери да подрежда масата в ъгъла.
	— Тери, скъпа — обясняваше тя, — ако искаш да си набереш богородички, ще ги намериш на голямата ливада до морския фар. Тъкмо сега цъфтят. Там също има и жълтурчета.
	— Страхотно! — възкликна ентусиазирано Тери.
	Не зная какво толкова й харесват тези цветя.
	Агата забеляза кошницата с домати на рафта.
	— О, чудесно! Какви хубави домати! — Тя отвори чекмеджето и извади един стар нож. — Защо не ги нарежеш, ще ги добавим към зелената салата.
	Сигурно съм се начумерил.
	— Не обичаш ли зелена салата? — попита Агата.
	— Не особено — отвърнах. — Да не съм зайче.
	Агата се засмя.
	— Прав си. Защо да разваляме чудесните домашни домати с маруля? Ще нарежем само тях и ще им сложим малко сос.
	— Това вече е по-добре — кимнах и взех ножа.
	Няколко минути слушах как Агата и Тери си говорят за цветя с надежда отново да изникне въпросът за пещерата. Нямах късмет. Зачудих се защо нашите роднини не желаят да говорят по този въпрос.
	След обяда Брад извади едно старо тесте карти и се зае да ни покаже как се играе на вист. Това е една стара игра, за която не бях чувал досега.
	Брад положи доста усилия да ни научи на правилата. После двамата с него играхме срещу Тери и Агата. Всеки път, когато бърках, а това ставаше доста често, той размахваше пръст към мен. Сигурно за да не ми се тросне сърдито.
	Когато се наиграхме, отидохме да си легнем. Още беше рано, но бях изморен. Денят беше дълъг и имах нужда от почивка. Леглото се оказа твърдо, но заспах веднага щом положих глава на възглавницата.


	На следващата сутрин двамата с Тери излязохме в гората да берем цветя.
	— Какво ще търсим сега? — попитах сестра ми и изритах една купчина изсъхнали листа.
	— Индиански лулички — отвърна Тери. — Приличат на малки, розово-бели костици, щръкнали от земята. Наричат ги също трупни цветя, защото живеят от останките на мъртвите цветя.
	— Уф. — Изведнъж си спомних щръкналите ръце в моя гробищен сън.
	Тери се засмя.
	— Тези цветенца ще ти харесат — рече тя. — Те са научна загадка. Бели са заради недостига на хлорофил. Нали знаеш. Онова, което прави листата зелени.
	— Колко интересно — промърморих презрително и завъртях очи.
	Тери продължи с лекцията.
	— Агата каза, че индианските лулички растели само на сенчести места. Приличат по-скоро на гъби, отколкото на цветя. Най-странното при тях е, че с течение на времето почерняват. Затова искам да си хербаризирам няколко.
	Трябва да призная, че този път ме заинтригува. Обичам чудатостите на природата.
	Взех да надзъртам под гъсталаците.
	— Навлязохме доста навътре в гората. Сигурна ли си, че сме там, където ни праща Агата?
	Тери кимна. Тя посочи един паднал дъбов дънер.
	— Това ни е ориентирът. Гледай да не го изгубиш.
	Загледах се в голямото дърво.
	— Дали да не го разгледаме по-внимателно? — предложих. — Току-виж около него открием индиански лулички.
	Коленичих до извитите като змии корени и разрових шумата. Нямаше цветя. Само червеи и буболечки. Отвратително.
	Хвърлих око през рамо към Тери. Тя също не беше открила нищо.
	И тогава забелязах с крайчеца на окото нещо бяло да се подава от земята. Наведох се да го разгледам по-внимателно.
	Имаше късо стъбло, щръкнало нагоре. Стъблото беше покрито с навити на фунийки листа. Дръпнах го, но не поддаде.
	Дръпнах по-силно.
	Стъблото тръгна да излиза, повличайки със себе си рохкавата почва.
	Едва сега осъзнах, че това не е стъбло. Приличаше на корен. Корен с листа.
	Странно.
	Изтеглих го още малко. Оказа се доста дълъг.
	Задърпах по-силно. Още по-силно.
	Странният корен измъкна голяма буца пръст.
	Погледнах надолу към дупката, която бях направил, и от устата ми изскочи сподавен вик.
	— Тери, ела бързо! — извиках пресипнало. — Открих скелет!


>	5

	— Какво? — Тери изтича при мен.
	И двамата се изправихме мълчаливо.
	Скелетът, който бях открил, лежеше на една страна с прилежно подредени кости. Кухите му очни ябълки бяха втренчени в нас.
	— Ч-човешки ли е? — запелтечи шепнешком Тери.
	— Не, освен ако хората нямат четири крака, умнице! — отвърнах.
	Тери ококори очи и ме погледна.
	— Тогава какво е това?
	— Някакво едро животно — обясних. — Може да е елен.
	Наведох се и го разгледах отблизо.
	— Не. Не е елен. Има пръсти на краката, а не копита.
	Огледах черепа, който беше доста голям и имаше остри резци. Когато бях деветгодишен, проявявах голям интерес към скелетите.
	— Мисля, че е на куче — обявих.
	— На куче? — повтори Тери. — О, горкичкото кученце. Как според теб е умряло?
	— Може да го е нападнало друго животно.
	Тери се наведе до мен.
	— Защо някой ще яде куче?
	— Защото са богати на белтъчини! — пошегувах се.
	Тя ме сръга.
	— Джери! Дръж се сериозно. Кое животно яде кучета?
	— Вълкът може би. Или лисицата — рекох замислено.
	— Вълкът и лисицата няма ли да строшат някои от по-малките кости? — попита тя. — Виж, скелетът е напълно запазен.
	— Може да е умряло от старост — подметнах. — Или някой го е заровил тук.
	— Ами да. Може въобще да не е нападано — кимна Тери. Лицето й отново възвръщаше цвета си.
	Постояхме смълчани около минута над скелета, замислени за кучето.
	Пронизителен животински вой ни накара да подскочим едновременно. Ужасният звук отекна надалеч в гората.
	Запушихме уши, защото воят ставаше все по-силен.
	— К-какво беше това? Какво издава тези отвратителни звуци? — закрещя Тери.
	Погледнах я и вдигнах рамене. Не знаех.
	Знаех само, че идва към нас.


>	6

	Воят секна също тъй внезапно, както бе започнал.
	Видях ги веднага щом погледнах през рамо. Сам, Нат и Луиза се бяха спотаили зад близкото дърво. И се смееха.
	Озъбих им се. Веднага се сетих, че те бяха издавали звуците. За какви се мислеха тези?
	Посмяха се доста дълго. Не можех да повярвам, че една тъпа шега е в състояние да ги забавлява толкова време.
	Погледнах към Тери. Беше се изчервила. Моите страни също пламтяха. Сигурно и аз се бях изчервил.
	Когато най-сетне спряха да се смеят, поканих ги да дойдат и да погледнат скелета.
	Сега беше техен ред да се ококорят.
	Сам пръв изцъкли очи. Луиза извика уплашено. Нат, най-малкият, сграбчи сестра си за ръкава и започна да хленчи.
	Тери бръкна в джоба на джинсите си и извади кърпичка.
	— Не се плаши — успокои го тя, като му попиваше сълзите. — Това не е човешки скелет. Трябва да е на някое куче.
	Тези думи накараха Нат да се разреве с цяло гърло.
	Луиза го прегърна през раменете.
	— Шшшт — рече му тя. — Успокой се.
	Но Нат не можеше да се овладее.
	— Зная какво е станало с това куче — хлипаше той. — Убил го е някой призрак. Кучетата надушват призраците. Те винаги лаят, когато ги усетят.
	— Нат — обади се тихо Тери, — призраците не съществуват. Те са измислица.
	Сам пристъпи напред и поклати глава.
	— Грешиш — рече той на Тери, присвил очи. — В тези гори има доста скелети. Все жертви на призрака. Той оглозгва костите и ги оставя да се въргалят ей така.
	— О, не говори глупости, Сам — възрази сестра ми. — Да не искаш да кажеш, че в гората живеят призраци?
	Сам я гледаше, без да отговори.
	— Е, какво, има ли ги? — настоя Тери.
	Изведнъж лицето на Сам се промени. Очите му се разшириха от ужас.
	— Ето го! — извика той и вдигна ръка. — Точно зад теб!


>	7

	Изпищях и сграбчих Тери за ръката.
	Но в същия миг се досетих, че пак са ме надхитрили. Кога най-сетне ще престана да се хващам на шегичките на Сам?
	— Вас двамата лесно може да ви уплаши човек — захили се той.
	Тери сложи ръце на кръста и го погледна свирепо.
	— Момчета, какво ще кажете да сключим мир? Тия шеги започват да стават много тъпи.
	Всички погледи бяха вперени в Сам.
	— Добре де. Съгласен. Мир — промърмори той. Но усмивката не слизаше от лицето му. Не знаех дали го казва на сериозно.
	— Сам, разкажи ни на нас двамата с Джери малко повече за този твой призрак — настоя Тери. — Сериозно ли говореше, когато каза, че той е убил кучето, или това беше поредната ти прочута шега?
	Сам изрита една купчина пръст.
	— Някой друг път — промърмори той.
	— Някой друг път? Защо не сега? — попитах.
	Луиза понечи да каже нещо, но Сам я дръпна встрани.
	— Да вървим — нареди той рязко. — Веднага.
	На лицето на Тери се четеше объркване.
	— Но аз мислех…
	Сам закрачи към дърветата, като дърпаше Луиза след себе си. Нат се затича да ги догони.
	— Чао — извика Луиза. — До скоро.
	— Видя ли? — почти извика Тери. — Те наистина вярват, че в гората има призраци. Не искат да говорят за това и си тръгнаха.
	Погледнах надолу, към скелета на непознатото животно.
	Беше съвсем оглозган.
	_Оглозган от призрак._
	Тези думи прокънтяха в главата ми.
	Загледах се в щръкналите от черепа зъби. После обърнах глава.
	— Да се връщаме в къщата — рекох.


	Открихме Брад и Агата да седят в люлеещите се столове под сянката на едно дърво. Агата режеше праскови в една голяма дървена купа, а Брад я гледаше.
	— Обичате ли сладкиш с праскови? — попита Агата.
	Двамата с Тери отвърнахме, че ни е любимият.
	Агата се усмихна.
	— Довечера ще ви направя. Не зная дали баща ви ви е казвал, че моят сладкиш с праскови е истински специалитет. Намерихте ли индиански лулички?
	— Не — отвърнах аз. — Но открихме скелет на куче.
	Агата започна да реже малко по-бързо и острието на ножа се плъзгаше между навлажнените й от сока пръсти.
	— О, боже — промърмори тя.
	— Що за животно ще убие куче? — попита Тери.
	— Да не би в гората да се въдят вълци и койоти?
	— Никога не съм ги мярвал — отвърна припряно Брад.
	— Тогава как ще обясниш скелета? — попитах. — Беше съвсем оглозган.
	Агата и Брад си размениха обезпокоени погледи.
	— Нямам представа — повдигна рамене Агата. Хряс. Хряс. Хряс. — Брад? Ти да знаеш нещо?
	Брад продължаваше да се люшка напред-назад.
	— Май не.
	Не знаели, значи, рекох си аз.
	— Запознахме се с три деца — продължих. Разказах им за Сам, Нат и Луиза. — Те казаха, че ви познават.
	— Ами да — кимна Брад. — Съседи са ни.
	— Казаха също, че кучето го е убил призрак.
	Агата остави ножа, облегна глава назад и се засмя тихичко.
	— Това ли казаха? О, боже. Подигравали са ви се. Умират да разправят истории за призраци. Особено най-големият — Сам.
	— Така си помислих и аз — вметна Тери и ме изгледа.
	Агата кимна.
	— Те са добри деца. Трябва да ги поканите някой път с вас. Може заедно да берете къпини.
	Брад се изкашля. Разглеждаше ме с безцветните си очи.
	— Твърде голям си, за да се връзваш на приказки за духове, нали?
	— Ами да. Предполагам — отвърнах неуверено.


	Прекарахме остатъка от деня да помагаме на Брад в градината. Плевенето не влиза в представите ми за забавление. Но след като Брад ни показа кои растения са полезни и кои не, двамата с Тери си поиграхме добре, особено с инструментите, които ни даде.
	Същата вечер ядохме сладкиш с праскови за десерт и той беше страшно вкусен. Агата и Брад искаха да им разкажем за училище и за нашите приятели.
	След вечеря Брад ни покани да играем на вист. Този път се справих далеч по-добре. Брад ме заплаши с пръст само един-два пъти.
	Не ми беше никак лесно да заспя. Пердето на прозореца бе съвсем прозрачно и луната грееше право в лицето ми. Имах чувството, че ме осветяват с прожектор.
	Опитах се да си скрия лицето с възглавницата, но не можех да дишам. Тогава закрих очите си с ръце, но скоро ръцете ми започнаха да изтръпват.
	Дръпнах чаршафа над главата си. Така бе далеч по-добре.
	Затворих очи. Щурците вдигаха ужасна врява.
	Изведнъж чух нещо да се удря отвън в стената. Трябва да е клон от дърво, рекох си.
	Още едно тупване. Пъхнах се малко по-навътре под завивките.
	Когато за трети път чух шума, въздъхнах и отметнах чаршафа.
	Станах и огледах бавно стаята. Нищо.
	Пак легнах.
	Дъските на пода до вратата изскърцаха.
	Обърнах се към прозореца.
	Нещо помръдваше зад пердетата.
	Нещо бледо. Призрачно.
	Дъските изскърцаха отново и призрачната фигура се люшна към мен.


>	8

	Отворих уста и нададох нисък, дрезгав писък. Дръпнах чаршафа над главата си.
	Стаята потъна в тишина. Треперех неудържимо.
	Къде беше призракът?
	Надникнах изпод чаршафа.
	Иззад пердето се подаде Тери.
	— Хвана се — прошепна тя.
	— Ах, ти, гадино — рекох сподавено. — Как можа да го направиш?
	— Лесно — отвърна тя през смях. — Май доста се наплаши от всички тия приказки за призраци.
	Изръмжах гневно, но не отговорих. Сърцето ми още туптеше.
	Тери приседна на края на леглото. Уви се по-плътно с нощницата.
	— Просто не можах да се удържа — рече извинително. — Дойдох да си побъбрим, но като те видях да лежиш, завит презглава, почувствах непреодолимо изкушение.
	Погледнах я свирепо.
	— Следващия път си избери някой с твоя щур акъл — казах ядосано. — Бях се завил презглава, защото не можех да заспя.
	— Аз също — призна тя. — Матракът ми е на бучки. — Тя погледна през прозореца. — Освен това си мислех за призраци.
	— Ей, нали твърдеше, че не вярваш в тях?
	— Зная. Наистина не вярвам в призраци. Но Сам, Луиза и Нат очевидно вярват.
	— И какво от това?
	— Исках да разбера причината. Ти не искаш ли?
	— Не особено. Не ме е грижа, дори ако никога вече не ги срещна.
	Тери се прозя.
	— Луиза изглежда приятно момиче. Много по-дружелюбна е от Сам. Мисля, че можем да я накараме да ни разкаже за призраците. Днес едва не се изпусна.
	— Не ти вярвам, Тери — отвърнах и дръпнах чаршафа до брадичката си. — Нали чу какво каза Агата? Сам обича да си измисля разни истории.
	— Не мисля, че това е измислена история — възрази Тери. — Зная, че трябва да подхождаме към въпроса научно. Но според мен, Джери, тук стават странни неща.
	Не отговорих. Спомних си оглозгания животински скелет.
	— Утре сутринта пак ще ги питам за призрака — обяви Тери.
	— Откъде знаеш, че ще се появят?
	Тери се усмихна.
	— Винаги се появяват, нали? Където и да сме, и те са там. Как мислиш, дали ни преследват?
	— Надявам се, че не — рекох.
	Тери се разсмя.
	— Ти си такъв пъзльо.
	— Не съм! — подскочих аз.
	Тери започна да ме дразни:
	— Пъзльо! Пъзльо! Пъзльо!
	Сграбчих я за ръката и я извих.
	— Вземи си думите обратно — наредих й аз.
	— Добре, добре — развика се тя. — Предавам се.
	— И никога вече няма да ме наричаш „пъзльо“?
	— Никога!
	Веднага щом я пуснах, тя изтича до вратата.
	— Ще се видим утре, пъзльо! — извика. След това се скри в кухнята.


	На закуска Агата ни попита:
	— Деца, днес какво смятате да правите?
	— Ще поплуваме, предполагам — отвърнах и погледнах към Тери. — Долу на брега.
	— Внимавайте с прилива — предупреди ни Брад. — Вдига се висока вълна, може да повлече и възрастен човек навътре.
	Двамата с Тери се спогледахме. Досега май не бяхме чували Брад да произнася две изречения едно след друго.
	— Ще внимаваме — обеща Тери. — Може да се разхождаме, вместо да плуваме.
	Агата ми подаде очукана желязна кофичка.
	— Вземи, ако искаш да си събираш миди.
	След няколко минути, въоръжени с кофичката и две дебели плажни кърпи, ние с Тери заситнихме по пътеката към брега.
	Катерехме се и слизахме по скалите, докато стигнахме едно място недалеч от песъчливия бряг и пещерата.
	Тук се спуснахме право надолу и излязохме до неголяма локва с морска вода, пълна с водорасли, само на няколко крачки от брега. Локвата бе голяма колкото детска вана.
	— Ей, Джери! — възкликна Тери. — Тук има тонове миди. — Тя пъхна ръка във водата и извади една морска звезда. — Виж колко е тъничка. По-малка е от дланта ми. Може да е бебе.
	Когато я обърна, крачетата на звездата помръднаха.
	— Здрасти, малка, сладка морска звезда — пропя Тери.
	— Ще ида да взема кофичката — казах аз. Върнах се нагоре между скалите, където си бяхме оставили багажа.
	Познайте кой беше вече там и ровичкаше из нещата ни.
	— Намери ли си нещо? — попитах грубо.
	Сам вдигна бавно глава.
	— Тъкмо се чудех на кого са тия кърпи — рече той безгрижно.
	Нат и Луиза се подадоха зад купчина камънаци.
	— Къде е Тери? — попита Луиза.
	Махнах към водата.
	— Долу, при една локва. — Сграбчих кофичката.
	Тримата ме последваха. Тери ги посрещна с усмивка. Личеше си, че се радва да ги види.
	— Вижте какво намерихме тук — похвали се тя. Беше наредила по края на локвата морската звезда, няколко миди и един рак.
	Скупчихме се да ги огледаме.
	— Не са ли сладки? — попита Нат.
	Той се изкиска.
	Прекарахме няколко минути надвесени над животинките. Нат ни разказа всичко, което знаеше за раците. Накрая Луиза го прекъсна.
	— Искам да чуя за призраците — подхвана направо Тери и погледна Луиза.
	— Няма много за казване — отвърна Луиза. Тя хвърли уплашен поглед на Сам.
	Той ли я беше предупредил да не говори?
	Тери не се отказваше толкова лесно.
	— Къде живее този ваш призрак? — попита тя.
	Луиза и Сам се спогледаха.
	— Хайде бе, деца. Все някъде трябва да живее!
	Нат погледна към брега и пещерата. Вятърът разроши русата му коса. Той шляпна една зелена муха, кацнала на ръката му.
	— На брега ли живее? — питаше Тери.
	Нат поклати глава.
	— В пещерата? — подметнах аз.
	Нат стисна устни.
	— Ето това е — кимна Тери. — Живее в пещерата. — Тя се засмя триумфално. — Какво друго?
	Лицето на Нат поруменя. Той се скри зад Луиза.
	— Не исках да им казвам — прошепна.
	— Няма нищо — успокои го Луиза и го погали по главата. Тя се обърна към нас. — Този призрак е много стар. Никой не го е виждал да излиза.
	— Луиза! — скастри я Сам. — Не мисля, че трябва да говорим за това.
	— Защо да не говорим? — тросна се Луиза. — Те имат право да знаят.
	— Но те дори не вярват в призраци — настояваше Сам.
	— Може пък да си променим мнението — намеси се Тери. — А вие сигурни ли сте, че този призрак съществува? Виждали ли сте го с очите си?
	— Виждали сме скелетите — отвърна Луиза.
	Нат подаде глава иззад нея.
	— Призракът излиза по пълнолуние — обяви той.
	— Още не го знаем със сигурност — възрази Луиза. — Казват, че от край време обитавал онази пещера. Хората твърдят, че бил на триста години.
	— Но щом не сте го виждали — попитах, — откъде знаете, че е в пещерата?
	— Виждали сме нощем вътре да трепка светлина — обясни Сам.
	— Светлина? — повторих. — О, я стига! Това не значи нищо. Може да е бил някой от града с фенерче.
	Луиза поклати глава.
	— Светлината не беше такава. Съвсем различна беше.
	— Е, трепкащите светлини и скелетът на кучето не са достатъчни, за да ме убедят — рекох. — Мисля, че просто се опитвате да ни изплашите. Но този път няма да се хвана на номера ви.
	— Не е и необходимо — отвърна Сам. — Забавлявайте се. — Той повдигна рамене и поведе братчето и сестра си обратно към гората.
	Веднага щом се скриха Тери ме сръга в хълбока.
	— Джери, защо го направи? Тъкмо щях да изкопча всичко от тях.
	Поклатих глава.
	— Не виждаш ли, че се опитват да ни изплашат? Няма никакъв призрак. Поредната тъпа шега.
	Тери ме изгледа строго.
	— Не съм сигурна — промърмори тя.
	Вдигнах поглед към грамадната дупка в скалата. Въпреки напичащото слънце по гърба ми пробяга хлад.
	Дали пък горе наистина не се спотайваше някой древен призрак?
	И да е така — исках ли да узная истината?


	За обяд Агата направи страхотна пилешка яхния. Изядох почти всичко, с изключение на морковите и граха. Не обичам зеленчуци.
	Двамата с Тери й помогнахме да измие чиниите.
	— Джери, една от плажните кърпи я няма — каза ми Агата. — И двете ли взехте от брега?
	— Май и двете — отвърнах.
	— Да не сме я забравили долу? — рече Тери.
	Опитах се да си спомня.
	— Не, не мисля. Ще ида да погледна.
	— Не си прави труда — рече Агата. — Навън се стъмва. Утре ще идеш.
	— О, няма нищо — отвърнах. Хвърлих кърпата, с която бършех чиниите, и изтичах през задната врата, преди да успеят да ме спрат.
	Предпочитах да съм на въздух. В тясната кухня направо се задушавах. Нямаше място да се обърна.
	Слязох по пътеката към брега, щастлив, че мога поне за малко да остана сам. Тери е чудесна сестра и двамата се разбираме отлично. Но понякога обичам да съм сам.
	Намерих голямата скала, до която тази сутрин бяхме оставили багажа, но от кърпата нямаше и следа. Може Сам да я е взел, помислих. Решил е да се загърне с нея и да ни изплаши.
	Погледнах нагоре към входа на пещерата.
	Какво?
	Премигнах и неволно пристъпих напред.
	Каква беше тази трепкаща светлина?
	Пристъпих още една крачка. Сигурно луната се отразяваше, рекох си.
	Не. Не беше луната.
	Направих още няколко крачки. Не можех да откъсна очи от трепкащата светлинка, призрачно бледа, озаряваща черната паст на пещерата.
	Сам! — сетих се. Трябва да е Сам. Качил се е горе и пали кибритени клечки. Надява се пак да се вържа.
	Можех ли да се изкатеря горе?
	Маратонките ми затъваха в мекия пясък.
	Дали да се кача? Да се кача ли?


>	9

	Да. Трябваше да се кача горе.
	Светлината ставаше все по-ярка, сякаш ме викаше.
	Въздъхнах, прескочих локвата и започнах да се катеря нагоре по скалата.
	Пещерата бе разположена високо, между две обли издатини. На няколко пъти се подхлъзнах, докато стигна по-близката издатина.
	Площадката бе озарена от лунна светлина. Какво бе казал Нат за луната? Че призракът излиза при пълнолуние.
	Преодолях издатината и продължих нагоре.
	Сега вече виждах съвсем ясно трепкащата светлинка.
	Скалите бяха влажни и хлъзгави.
	— Ох! — извиках, когато за миг усетих, че губя опора под краката си. Дребни камъчета се търкулнаха надолу по склона.
	Сграбчих отчаяно един щръкнал между камъните корен. Успях да се задържа, докато отново намеря опора за краката си.
	Спрях и си поех дъх.
	След това продължих да пълзя бавно нагоре. Пещерата бе точно над мен. Още десетина крачки и съм там.
	Изправих се и зяпнах.
	Какъв беше този шум зад мен?
	Замръзнах неподвижно. Чаках и се ослушвах.
	Има ли някой там?
	Дали не е призракът?
	Не се наложи да чакам дълго.
	Една студена, лепкава ръка ме сграбчи за врата.


>	10

	Издадох сподавен вик и се задърпах.
	Студените пръсти охлабиха хватката си.
	— Шшшт — прошепна Тери. — Аз съм.
	Изръмжах ядосано.
	— Какво си мислиш, че правиш?
	— Няма значение — рече тя. — А ти какво си мислеше, че правиш?
	— Аз ли… просто търся плажната кърпа — отвърнах.
	Тери се засмя.
	— Търсеше призрака, Джери. Признай си.
	И двамата вдигнахме погледи към пещерата.
	— Виждаш ли светлинката? — прошепнах.
	— А? Каква светлина?
	— Трепкащата светлина в пещерата — отвърнах нетърпеливо. — Какво ти става? Да нямаш нужда от очила?
	— Съжалявам. Не виждам никаква светлина — настояваше Тери. — Пещерата е съвсем тъмна.
	Погледнах към входа. Наистина беше тъмно.
	Права беше. Трепкащата светлинка беше изчезнала.


	Същата нощ, докато лежах в леглото, се опитах да приложа един метод, който нашият учител по физика г-н Хендриксън нарича „умение за критично мислене“. Това означава да се опитате да подредите фактите и да направите логично заключение.
	Ето защо се запитах: Какво знам всъщност?
	Зная, че имаше светлина. После тя изчезна.
	Какво е обяснението? Оптическа илюзия? Моето въображение? Сам?
	Под прозореца излая куче.
	Странна работа, рекох си. Не бях виждал кучета наоколо.
	Запуших ушите си с възглавницата.
	Лаенето се усилваше, ставаше все по-предизвикателно. Идеше зад стената.
	Седнах и се заслушах.
	Спомних си какво ни бе казал Нат. Кучетата надушват духовете.
	Затова ли лаеше толкова развълнувано това куче?
	Да не е надушило призрака?
	Целият разтреперан, скочих от леглото и се прокраднах до прозореца.
	Погледнах навън.
	Не видях никакво куче.
	Заслушах се.
	Лаят беше секнал.
	Щурците пееха. Клоните на дърветата шумяха.
	— Ела, куче — повиках тихо.
	Никакъв отговор. Потреперих.
	Тишина.
	Какво става тук? — запитах се.


	— Шшшшт. Ще ги изплашиш — прошепна Тери.
	Ранното слънце все още беше червеникава топка ниско над хоризонта, когато наближавахме гнездото на чайките, открито от Тери предния ден.
	Зяпането на птици бе третото любимо хоби на Тери. За разлика от копирането на надписи от надгробни камъни и събирането на диви цветя, с това можеше да се занимава и вкъщи, от прозореца на нейната стая.
	Проснахме се на скалата. Само на десетина крачки от нас майката се опитваше да върне трите си малки обратно в гнездото. Тя писукаше пронизително и ги преследваше насам-натам.
	— Не са ли сладки бебчетата? — прошепна Тери. — Приличат на плюшени играчки.
	— На мен ми приличат на плъхове — озъбих се аз.
	Тери ме сръга с лакът.
	— Не бъди чудовище.
	Известно време ги наблюдавахме мълчаливо.
	— Разкажи ми сега за кучето, дето лаяло снощи — попита Тери. — Не мога да повярвам, че не съм го чула.
	— Няма нищо за разказване — отвърнах. — Когато изтичах до прозореца, то млъкна.
	Долу на брега видях тримата ни нови познати — по къси панталонки и фланелки, да се разхождат боси по пясъка. Скочих и се затичах към тях.
	— За къде се забърза? — извика Тери зад мен.
	— Искам да им кажа за трепкащата светлина — викнах през рамо.
	— Почакай! — извика Тери и стана да ме последва.
	Заслизахме надолу към брега. Видях, че Сам носи няколко стари въдици, а Луиза — кофа с вода.
	— Здравейте — посрещна ни тя почти радостно.
	— Хванахте ли нещо? — попитах.
	— Не — отвърна Нат. — Още не сме хвърляли въдици.
	— Какво има в кофата тогава? — попитах.
	Нат бръкна вътре и извади дребна сребриста риба.
	— Цаца. Ползваме я за стръв.
	Наведох се и надникнах в кофата. Вътре имаше още дузина дребосъци, които щъкаха насам-натам.
	Брей.
	— Искате ли да дойдете? — покани ни Луиза.
	Двамата с Тери се спогледахме. Идеята ни се стори примамлива. А и ще може да попитаме уж случайно за пещерата.
	— Разбира се — отвърнах. — Защо не?
	Последвахме ги до едно сенчесто място на брега.
	— Обикновено тук хващаме по нещо — обясни Сам.
	Той извади една малка рибка от кофата и подпря пръчката на крака си. С ловки движения закачи рибката на кукичката, сетне ми подаде пръчката. Рибката подскачаше нагоре-надолу.
	— Ще опиташ ли? — попита.
	Зачудих се защо изведнъж стана толкова любезен. Дали Луиза не го бе убедила? Или ме подготвяше за поредната шега.
	— Разбира се, че ще опитам — отвърнах. — Какво да правя?
	Сам ми показа как се хвърля примамката.
	— Не се безпокой. Никой не се е научил отведнъж. Ще ти трябват доста тренировки.
	Този Сам определено бе различен от другия, когото познавах. Може би му е нужно известно време, преди да се сприятели, рекох си.
	— А сега какво да правя? — попитах.
	— Хвърляй и вади — посъветва ме той. — Като усетиш дръпване, викай ме.
	Сам се обърна към Тери.
	— Искаш ли и ти да опиташ?
	— Разбира се! — отвърна тя.
	Сам се наведе да извади една цаца от кофата.
	— Недей — спря го Тери. — Аз сама ще се справя.
	Сам отстъпи назад и й предостави честта. Сигурен съм, че Тери искаше да се изфука. Никога досега не съм я виждал да поставя жива стръв. Мрази лигавите животни.
	Тери започна да хвърля въдицата си без чужда помощ. Не се сдържах и тъкмо се готвех да я обвиня, задето се прави на по-голяма, когато кукичката й се закачи в клоните на дървото над нас.
	Това разсмя всички — особено след като рибката се откачи от куката и падна в косата й. Тери изпищя, размаха ръце и рибката тупна във водата.
	Сам толкова се смя, че седна на скалата. Останалите не падахме по-долу. Накрая всички налягахме по брега.
	Моментът ми се стори подходящ, за да повдигна въпроса за пещерата.
	— Знаете ли какво? — подех. — Снощи слязох на брега и забелязах трепкащата светлина в пещерата, за която говорехте.
	Усмивката на Сам се стопи мигновено.
	— Наистина ли?
	Луиза ококори уплашено очи.
	— Ти… не си се качвал там, нали? Моля те, кажи, че не си.
	— Не, не съм влизал вътре — успокоих я.
	— Защото е много опасно — продължи тя. — Не бива да се качваш горе. Наистина.
	— Да, така е — побърза да се съгласи Сам. Очите му ме изгаряха.
	Погледнах към Тери. Знаех какво си мисли. Тези тримата изглеждаха наистина уплашени. Не искаха да го признаят. Не искаха дори да говорим за това.
	Но се страхуваха от пещерата.
	Защо?
	Знаех само едно: че трябва сам да открия отговора.


>	11

	На вечеря седяхме около кръглата маса в гостната. Брад ронеше с ножа зърната от царевичния кочан, за да може да ги яде с вилица.
	— Брад — заговорих аз. — Знаеш ли… исках да те питам за пещерата.
	Усетих, че Тери ме побутва с крак под масата.
	— Какво за нея? — попита Брад.
	— Ами… уф… случи се нещо странно… — поколебах се.
	Агата завъртя рязко глава.
	— Не си влизал в пещерата, нали?
	— Не — признах.
	— Не бива да ходиш там — предупреди ме тя. — Опасно е.
	— Точно за това исках да поговорим — продължих. Забелязах, че всички са спрели да се хранят. — Снощи, когато слизах на брега да търся кърпата, в пещерата трепкаше светлина. Знаете ли какво е това?
	Брад ме погледна с присвити очи.
	— Оптическа илюзия — рече той лаконично. След това отново се захвана с кочана.
	— Не разбирам — рекох. — Какво искаш да кажеш?
	Брад остави спокойно царевичния кочан.
	— Джери, чувал ли си някога за Северното сияние? Аврора Бореалис?
	— Ами да — рекох. — Разбира се, но…
	— Такива са и тези светлини — отвърна той и отново се зае да рони царевицата.
	— Аха — кимнах. Обърнах се към Агата с надежда тя да ми обясни останалото.
	— Случва се в определени периоди от годината — започна Агата. — Във въздуха се насъбира електричество. Тогава цялото небе се подпалва като лампи.
	Тя се пресегна към купата.
	— Искаш ли още картофи?
	— Да, благодаря — усетих крака на Тери отново да ме побутва под масата. Поклатих глава. Брад и Агата грешаха. Това не беше като Северното сияние. Светлините идеха откъм пещерата, не от небето.
	Дали те грешаха?
	Или ме лъжеха преднамерено?


	След вечеря двамата с Тери слязохме на брега. Около луната се носеха облачни повлекла. Сенките ни се разтягаха далеч напред върху пясъчния бряг.
	— Лъжат ни — настоявах пред Тери, пъхнал ръце в джобовете на джинсите. — Брад и Агата крият нещо. Не искат да узнаем истината за пещерата.
	— По-скоро се тревожат — отвърна сестра ми.
	— Сигурно не искат да се нараним. Чувстват се отговорни за нас…
	— Тери, виж! — извиках и посочих нагоре към пещерата.
	Този път и Тери видя трепкащите светлини.
	Докато стояхме, вдигнали глави нагоре, облаците закриха луната и небето притъмня.
	— Това не е Северно сияние — прошепнах. — Там горе има някой.
	— Хайде да проверим — отвърна ми шепнешком Тери.
	Преди още да осъзнаем какво правим, двамата вече се катерехме нагоре. Имах усещането, че съм притеглен от силен магнит.
	Трябваше да се кача там горе и да разбера причината за тези светлини.
	Зад нас океанските вълни се разбиваха в скалите и хвърляха пръски във всички посоки.
	Почти стигнахме при входа на пещерата. Погледнах назад, към брега под нас. Светлината в пещерата продължаваше да мъждука.
	Изкатерихме последния скален участък и се изправихме на площадката. Входът на пещерата се издигаше високо над нас.
	Надникнах вътре. Колко ли е дълбока пещерата? — зачудих се.
	Стори ми се, че зърнах тунел, който водеше встрани.
	Пристъпих напред. Тери ме последва отблизо. Виждах, че лицето й е изкривено от страх. Беше прехапала долната си устна.
	— Е? — попита ме с дрезгав шепот.
	— Хайде да влезем — отвърнах.


>	12

	Сърцето ми блъскаше лудо, когато прекрачихме входа. Маратонките ни се плъзгаха по гладкия влажен под. Едва не се задавих от резливата миризма на мухъл.
	— Ехей! — извиках, когато Тери ме стисна за ръката.
	— Светлината, виж! — прошепна тя.
	Трепкаше в дъното на пещерата.
	Притиснати един към друг, ние пристъпвахме бавно напред. Обувките ни тропаха приглушено. Въздухът стана по-топъл.
	— Там има тунел — прошепнах.
	Спрях, когато чух тих звук, напомнящ чуруликане.
	Пещерата се стесняваше, после правеше завой. Бледата светлина трепкаше зад ъгъла, някъде навътре.
	Преглътнах мъчително.
	— Да идем още малко напред — предложих.
	Тери не смееше да мръдне.
	— Има нещо зловещо в този тунел — рече.
	— След като стигнахме дотук — настоях, — ще продължим поне още малко.
	Наведохме глави и продължихме напред, следвайки светлината. Чувах някъде наблизо да капе вода. Въздухът ставаше все по-топъл и влажен.
	Тунелът описа завой, после неочаквано се разтвори към голяма, кръгла кухина.
	Отново чух чуруликане. Беше придружено от пърхане. Звукът постепенно се усилваше.
	— Какъв е този шум? — попита уплашено Тери. Пискливият й глас отекна в скалните стени.
	Преди да успея да отговоря, пърхането се засили и стана почти оглушително.
	— Нееее! — викът ми бе заглушен от ужасяващ рев.
	Вдигнах очи тъкмо на време, за да видя как черният таван на пещерата се разпуква и пада върху нас.


>	13

	— Неееее! — продължавах да крещя, когато тупнах на пода. Прикрих главата си с ръце.
	Чаках. Чаках смазващата болка.
	Около мен се чуваше тракане. Пискливо подсвиркване надвиваше оглушителния шум.
	Сърцето ми туптеше — отворих очи и видях прилепите.
	Хиляди черни прилепи, които пърхаха с криле и пищяха, носеха се напред-назад из пещерата и се стрелкаха към нас.
	Таванът не се беше срутил.
	С влизането си в кухината двамата с Тери бяхме събудили прилепите. Те писукаха и съскаха, докато размахваха криле над нас.
	— Да се махаме от тук! — извиках и дръпнах Тери да се изправи. — Мразя прилепите!
	— Ето значи защо Брад и Агата ни предупреждаваха да не идваме! — викна в отговор сестра ми, опитвайки се да надвие шума в пещерата.
	И двамата се извърнахме да си вървим. Но трепкащата светлина в дъното на пещерата ме накара да спра.
	Само още няколко крачки. Още няколко крачки и ще разрешим загадката.
	И никога повече няма да се връщаме в тази страшна пещера.
	— Ела! — извиках. Сграбчих Тези за ръката и я задърпах.
	Прилепите прелитаха над нас с пронизителни писъци. Опрях гръб в стената на тунела и запристъпвах напред, без да изпускам ръката на Тери.
	Бледата светлина се усили.
	Приближавахме се.
	Тунелът ни отведе във втора кухина, по-голяма от първата. Двамата с Тери засенчихме очи. Вътрешността бе озарена от ярка, премигваща светлина.
	Направих още няколко крачки, докато очите ми привикнат със светлината.
	И тогава ги видях.
	Свещи. Двайсетина къси бели свещи, стърчащи от издатините в стената. Всичките запалени. С мъждукащи пламъчета.
	— Ето го обяснението — прошепнах. — Пламъчета от свещи.
	— Това нищо не обяснява! — възрази Тери, по чието лице играеха сенки. — Кой ги е поставил тук?
	И двамата забелязахме мъжа едновременно.
	Беше старец с дълга, масуреста, бяла коса и клюноподобен нос. Седеше прегърбен над една маса, скована от гнили цепеници.
	Имаше снежнобяла кожа и мършаво тяло, загърнато в тънка бяла риза, която висеше свободно надолу. Очите му бяха затворени. По лицето му сенките се движеха. Сякаш той самият трепкаше със светлината.
	Сякаш беше част от светлината.
	Част от призрачното сияние.
	Двамата с Тери замръзнахме, неспособни да откъснем очи от него. Дали ни беше видял? Жив ли беше?
	Или беше призрак?
	Той отвори очи. Големи, черни, хлътнали навътре в кухините.
	Обърна се към нас и ни загледа с тези хлътнали очи.
	Бавно протегна сгърчен, костелив пръст.
	— Елате тук. — Гласът му беше пресипнал шепот.
	И преди да успеем да помръднем, той се надигна и запристъпва към нас.


>	14

	Исках да побягна. Но краката ми бяха като залепени за пода.
	Сякаш призрачната фигура ме задържаше на място, не ми позволяваше да помръдна.
	Тери нададе приглушен писък. Усетих как се бутна в гърба ми.
	Помислих, че се е спънала. Но тласъкът й раздвижи и двама ни.
	Хвърлих последен поглед към призрачната потрепваща фигура. Костеливото тяло сияеше като пламък на свещ.
	Старецът пристъпваше към нас със сгърчена в зловеща усмивка уста. Черните му очи бяха като забодени в лицето на снежен човек въглени.
	И тогава побягнахме.
	Тери търчеше пред мен в тунела и маратонките й се хлъзгаха по влажния под. Аз също се подхлъзнах, но успях да се задържа и да не изоставам от нея.
	Имах чувството, че краката ми са натежали с хиляди тонове. Кръвта пулсираше толкова силно в слепоочията ми, че главата ми щеше да се пръсне.
	— Бягай! Бягай! Бягай! — крещях с цяло гърло.
	Обърнах се и погледнах назад.
	Той ни преследваше!
	— Нееееее! — изпищях.
	Не биваше да се обръщам.
	Спънах се в един камък и се проснах на твърдия под.
	Паднах болезнено на лакти и колене.
	Обърнах се задъхан.
	Тъкмо навреме, за да видя как костеливата ръка на призрака се протяга към гърлото ми.


>	15

	Нададох ужасен писък, подскочих и побягнах надалеч от тази зловеща, кокалеста ръка.
	На няколко крачки от мен Тери наблюдаваше всичко с разширени от ужас очи и зейнала уста.
	Призракът изстена и протегна към мен двете си ръце.
	Не зная откъде намерих сили да се затичам.
	Тери се втурна пред мен. Бягахме по тесния извит коридор. Пресякохме кухината с прилепите, която сега беше празна.
	Стигнахме входа на пещерата.
	Изхвърчахме навън и започнахме да се спускаме стремглаво по влажния скалист склон.
	Обърнах се само веднъж. Не можах да се сдържа.
	Входът на пещерата тънеше в мрак. Беше по-тъмен и от нощното небе.
	Затичахме се покрай брега, после свърнахме в гората. Когато стигнахме къщата, и двамата дишахме на пресекулки.
	Отворих вратата, пропуснах Тери да влезе, сетне я затръшнах след нея.
	— Тери? Джери? Вие ли сте? — чух гласа на Агата откъм кухнята. Тя дотича, триейки ръцете си в кърпата. — Е? Намерихте ли?
	— Кое? — ококорих се в нея, докато се опитвах да си поема дъх.
	„Намерихте ли призрака?“
	Това ли питаше Агата?
	— Намерихте ли я? — повтори Агата. — Плажната кърпа.
	Двамата с Тери избухнахме в истеричен смях. Тя ни погледна учудено.


	Тази нощ не можах да заспя. Пред очите ми непрестанно беше призракът. Масурестата му бяла коса. Хлътналите му очи. Костеливите пръсти, които се пресягат към мен.
	Чудех се дали с Тери постъпихме правилно, като не разказахме за призрака на Агата и Брад.
	— Ще ни се скарат, че не сме ги послушали — бях казал на сестра си.
	— А може и въобще да не ни повярват — добави тя.
	— Защо да ги безпокоим? — продължих. — Те са толкова мили с нас. Казаха ни да не ходим в пещерата, а ние отидохме.
	В края на краищата решихме да премълчим за призрака с хлътналите очи.
	Но сега, докато лежах в леглото и си спомнях цялата случка отново и отново, ме обзеха колебания. Може би трябваше да разкажем всичко?
	Лунната светлина не ме ободри. Тя също ми напомняше за призрака.
	Мислите ми внезапно бяха прекъснати от някакво потропване.
	Чук-чук. Чук-чук.
	Седнах в леглото.
	Звукът се повтори. Чук-чук. Чук. Чук-чук.
	И тогава чух шепота на призрака:
	„Ела тук.“
	Чук-чук-чук.
	„Ела тук.“
	Знаех, че призракът ме е проследил до дома.


>	16

	„Ела тук.“
	Седнал в леглото, смразен от ужас, аз се загледах в прозореца, където се беше появило озареното от лунна светлина лице.
	Първо зърнах бледия кичур коса. Сетне широкото чело. Чифт черни очи, сияещи с ярка светлина.
	Нат!
	Той ми се ухили иззад прозореца.
	— Нат! Познах те! — извиках облекчено, скочих от леглото, наметнах се с халата и изтичах при отворения прозорец.
	Той се кикотеше.
	Надзърнах навън. Сам, който държеше Нат на раменете си, го положи внимателно на земята. До тях стоеше Луиза, с бели шорти за тенис и размъкнат сив пуловер.
	— К-какво правите тук бе, хора? — запелтечих. — Изплашихте ме до смърт.
	— Не сме искали да те плашим — отвърна Сам. — Видяхме ви с Тери да тичате от брега. Чудехме се какво може да е станало.
	— Няма да повярвате! — възкликнах.
	Едва сега се сетих, че Брад и Агата може да ни чуят. Не исках да ги събуждам.
	— Влизайте в моята стая — махнах на трите деца. — Вътре ще ви разправям.
	Сам повдигна Нат до прозореца. Издърпах го при мен. Другите двама се изкатериха след него.
	Тримата се настаниха на леглото. Аз се изправих срещу тях.
	— Двамата с Тери ходихме в пещерата — разказах им тихо. — Видяхме призрака. Седеше в една кухина, пълна със свещи.
	И тримата изглеждаха изненадани от думите ми.
	— Той е много стар и страшен на вид — продължих. — Не върви, а сякаш се носи. Когато ни видя, втурна се да ни преследва. Аз паднах и едва не ме сграбчи. Но успях да се измъкна.
	— Брей — възкликна Сам. Другите двама ме гледаха с почуда.
	— И после какво стана? — попита Нат.
	— Побягнахме към къщи с всички сили. Това е.
	Настъпи мълчание. Те ме разглеждаха удивено. Опитвах се да си представя какво си мислят. Дали ми вярваха?
	Сам пръв се надигна и се приближи към прозореца.
	— Не искахме да ти казваме за призрака — рече той и отметна черната си коса.
	— Защо? — попитах.
	Сам се поколеба.
	— Не искахме да те плашим.
	Изсмях се презрително.
	— Опитвате се да ни изплашите всеки път, когато се срещаме.
	— Това е за забавление — обясни Сам. — Но знаехме, че ако разберете за призрака… — Той млъкна.
	— И вие ли сте го виждали? — попитах.
	Тримата кимнаха едновременно.
	— Но не ходим там — каза Нат. — Призракът е много страшен.
	— Освен това е опасно — добави Луиза. — Мисля, че той иска да ни убие. — Тя впери очи в мен. — И вас с Тери също.
	Неволно потреперих.
	— Но защо? Ние нищо не сме му сторили.
	— Няма значение. Никой не е в безопасност — отвърна приглушено Сам и погледна към прозореца. — Нали видя скелета в гората? Това ще направи призракът и с теб, ако те хване.
	Потреперих отново. Сега вече бях изплашен здравата.
	— Има начин да се отървем от призрака — заяви Луиза, прекъсвайки обърканите ми мисли. — Но ни е нужна вашата помощ — продължи тя. — Не можем да го направим без теб и Тери.
	Преглътнах уплашено.
	— Какво можем да ви помогнем двамата с Тери? — попитах.
	Преди да успее да ми отговори, чухме поскърцване над главите ни. И гласове.
	Дали не бяхме пробудили Агата и Брад?
	Луиза и братята й изтичаха до прозореца и се спуснаха на земята.
	— Ще се видим на брега — утре заранта — инструктира ме Сам.
	Останах до прозореца и ги изпроводих с поглед, докато се скриха в гората.
	В стаята се възцари тишина. Пердето помръдваше лекичко. Загледах се в поклащащите се борове.
	С какво можехме да им помогнем, за да се отърват от стария призрак? — зачудих се аз.
	Какво можехме да направим?


>	17

	На следващата сутрин ме събуди шумът на дъжда. Скочих от леглото и изтичах до прозореца. Вятърът носеше на талази дъждовните струи. В двора вече се бяха образували големи локви. Гъста мъгла бе скрила гората.
	— Какво мислиш за временцето? — попита Тери, която тъкмо влизаше в стаята ми.
	Обърнах гръб на прозореца.
	— Тери, слушай. Трябва да ти кажа нещо. — Разказах й за снощния разговор със Сам, Нат и Луиза.
	Когато свърших, Тери се загледа през прозореца.
	— И какво ще правим сега? Как ще се срещнем на брега, след като вали проливно?
	— Не можем — отвърнах. — Ще трябва да изчакаме да спре.
	— Мразя напрежението! — оплака се Тери. Тя излезе от стаята и отиде да се облича.
	Нахлузих си старите, скъсани на коленете джинси и сивия пуловер. Агата ни беше приготвила овесени питки, покрити с едри парчета карамелизирана захар.
	След закуска Брад запали огнището, а Тери се зае да си подрежда цветята.
	Докато лепеше изсушените цветя на картонени листове, аз седях и чаках дъждът да спре. Мразех го.
	Слънцето се появи едва след обяд. Още щом го зърнахме, двамата с Тери изтичахме на брега.
	Чакахме близо час. Тренирах се да хвърлям камъчета, а Тери събираше наоколо миди. Нито следа от Сам, Нат и Луиза.
	— Сега какво ще правим? — попитах. Денят ми изглеждаше провален.
	— Взела съм си оризова хартия за надгробните камъни — подхвърли Тери. — Хайде да идем да прекопирам няколко надписа.
	Отидохме в малкото гробище, прескочихме стената и се огледахме. Гробовете бяха ужасно стари. Много от надгробните паметници бяха повалени, строшени и обрасли с тръстика.
	Гората постепенно превземаше гробището. Сред камъните стърчаха дървета, един едър дънер се бе стоварил върху стената и я бе порутил.
	— Ще ида да разгледам падналото дърво — обяви Тери.
	Тя се затича, а аз се втурнах да я последвам. Последния път, когато идвахме тук, се придържахме към покрайнините на гробището. Сега вървяхме право към центъра.
	Започнах да чета надписите на паметниците. Първият, който прочетох, гласеше: „ТУК ЛЕЖИ ТЯЛОТО НА МАРТИН САДЛЕР“.
	Странно, рекох си. Още един Садлер. Спомних си какво ни каза Сам — че по този край се срещали много Садлерови. Може пък да ги погребват в тази част от гробището.
	Надгробният камък до този на Мартин Садлер бе на жена му, Мери Садлер. Следваха два детски гроба — на Сара и Майлс.
	Преместих се на следващия ред и продължих да чета надписите. Още един Садлер. Този тук се казваше Питър. До него бе положена Мириам Садлер.
	Брей! — рекох си и усетих, че ме побиват тръпки. Тук въобще погребвани ли са други фамилии?
	Или това е семейно гробище на Садлерови?
	— Джери! — извика Тери. — Ела тук!
	Открих я при падналия бор. Изглеждаше обезпокоена.
	— Виж! — рече тя и ми посочи няколко паметника пред нея.
	Наведох се и разгледах двата големи камъка.
C>
	ТОМАС САДЛЕР
	ПОЧИНАЛ НА 18 ФЕВРУАРИ 1641
	и
	ПРИСИЛА САДЛЕР, СЪПРУГА НА ТОМАС
	ПОЧИНАЛА НА 5 МАРТ 1641
C$
	— Да, зная — казах на Тери. — Цялото гробище е пълно с тези Садлерови. Страшничко, а?
	— Не. Не. Погледни гробовете на децата — рече Тери нетърпеливо.
	Видях три малки камъка, подредени зад тези на родителите. И трите бяха изправени и почистени от мъх, сякаш някой се беше грижил за тях.
	Наведох се и прочетох имената.
	„Сам Садлер, син на Томас и Присила.“
	Изправих се.
	— Е, и?
	— Прочети следващия — нареди Тери.
	Наведох се отново.
	„Луиза Садлер.“
	— Майчице — промърморих. — Обзалагам се, че знам третото име.
	— Така е, досещаш се вече — кимна Тери с пресеклив шепот.
	Преместих очи към последния камък.
	„Тук лежи Нат Садлер, който умря на петгодишна възраст.“


>	18

	Втренчих очи в трите камъка, докато погледът ми започна да се замъглява.
	Три надгробни камъка. Три деца.
	Сам, Луиза и Нат.
	Всичките починали в първата половина на седемнадесети век.
	— Нищо не разбирам — промърморих. Виеше ми се свят. — Просто не мога да разбера.
	— Ще трябва да попитаме Брад и Агата — рече Тери. — Тази история хич не ми харесва!
	Тичахме почти през целия път до къщата. Пред очите ми все бяха трите камъка.
	Сам, Луиза и Нат.
	Открихме Агата и Брад в задния двор, настанени на люлеещите се столове.
	Агата ни се присмя, когато се втурнахме в градината задъхани.
	— Ама вие непрестанно ли търчите? Да имах вашите сили.
	— Бяхме на гробището — изстрелях аз. — Трябва да ви питаме за нещо.
	— Така ли? Отпечатъци ли снемахте?
	— Не можахме да стигнем до тях — призна Тери. — Четохме надписите. Там всички са Садлерови. Всички до един.
	Агата продължаваше да се люшка напред-назад. Тя кимна, но не каза нищо.
	— Помните ли онези деца, с които се запознахме на брега? — намесих се аз. — Открихме гробове на Сам, Луиза и Нат Садлер. И тримата починали около 1640-та година. Но това са същите имена, като на децата от плажа!
	Агата и Брад се люшкаха в синхрон. Агата ми се усмихна.
	— Е, и какъв е въпросът ти, Джери?
	— Защо има толкова много Садлерови в гробището? — попитах. — И защо на онези камъни са изписани имената на нашите нови приятели?
	— Умни въпроси — кимна Брад.
	Агата се засмя.
	— Хубаво е, че вие двамата сте толкова наблюдателни. Сядайте. Това е дълга история.
	Двамата с Тери седнахме на тревата.
	— Разказвай — рекох нетърпеливо.
	Агата си пое дъх и започна:
	— През зимата на 1641-ва голяма група Садлерови, цял един род, пристигнали тук от Англия. Емигранти, дошли да дирят нов живот.
	Тя погледна към Брад, който продължаваше да се люшка, загледан в дърветата.
	— Зимата била необичайно сурова — заговори отново Агата. — За съжаление, семейството не било подготвено за студа. Те измрели един по един и били погребани в малкото гробище. До 1642-ра не останал почти никой.
	Брад зацъка с език и поклати глава.
	Агата продължи:
	— Вашите приятели Сам, Нат и Луиза са ви далечни братовчеди. Също както ние двамата с Брад. Кръстени са на своите предци, децата, погребани в гробището. Ние също сме кръстени на предците си. В гробището ще откриете паметници на Агата и Брад Садлер.
	— Така ли? — попита Тери.
	Агата кимна замислено.
	— Така е. Но и ние с Брад вече сме готови да се преместим там. Нали, Брад?
	Брад поклати глава.
	— Не, мамче — отвърна той захилено.
	Двамата с Тери се засмяхме.
	Радвах се, че получихме обяснение на мислите, които не ни даваха покой. Изведнъж ми се дощя да разкажа на Агата и Брад за призрака в пещерата.
	Но Тери започна да говори за диви цветя, а аз се унесох в мисли.


	На следващата сутрин Нат, Сам и Луиза ни очакваха на брега.
	— Къде се загубихте? — попитах ги аз. — Чакахме ви вчера следобед.
	— Как да дойдем, като валеше? — оправда се Сам. — Не ни пускаха навън.
	— Ходихме в старото гробище — каза им Тери.
	— Видяхме три надгробни паметника с вашите имена.
	Луиза и Сам размениха погледи.
	— Това са наши далечни предци — обясни Сам. — На тях сме кръстени.
	— Джери каза, че имате план как да се отървете от призрака — прекъсна го Тери.
	Сестра ми е много експедитивна.
	— Така е — кимна Сам и лицето му стана сериозно. — Елате с нас. — Той тръгна по каменистия бряг към пещерата.
	— Къде отиваме? — попитах, след като го догоних. — Няма да се кача пак горе. За нищо на света!
	— Аз също — присъедини се Тери. — Не искам пак да ме преследват призраци.
	Сам втренчи поглед в мен.
	— Няма да влизаме в пещерата. Обещавам.
	Той ни отведе при скалите в подножието на пещерата. Вдигнах глава и засенчих очи с длан.
	През деня пещерата не изглеждаше толкова страшна. Камъните около нея блестяха ярко. Черният вход не излъчваше заплаха.
	Сам посочи нагоре.
	— Виждате ли тези черни камъни, струпани върху пещерата?
	— И какво? — попитах.
	— От вас се иска да се изкатерите и да ги бутнете долу. Камъните ще запушат входа на пещерата и старият призрак ще остане затворен вътре завинаги.
	Двамата с Тери се загледахме в грамадните, назъбени камъни. Всеки от тях тежеше поне триста килограма.
	— Шегуваш се, нали? — попитах.
	Луиза поклати глава.
	— Говорим напълно сериозно.
	— Да запушим входа на пещерата? — повторих, загледан нагоре. Тъмната дупка приличаше на гигантско черно око. — И това, според вас, ще задържи призрака вътре? А какво ще го спре да не ни подгони отново? Той е призрак, не забравяйте. Може да минава през стените.
	— Не, не може — обясни Луиза. — В една стара легенда се казва, че пещерата е светилище. Това означава, че ако злото бъде затворено вътре, няма да може да премине през скалите. Призракът ще бъде вечен затворник на пещерата.
	Тери се намръщи.
	— Защо тогава вие не бутнете онези камъни?
	— Страх ни е — призна Нат.
	— Ако не успеем, призракът може да ни подгони — обясни Сам. — Ние живеем тук. Ще намери къщата ни и ще си отмъсти.
	— От доста време чакаме някой като вас, за да ни помогне — добави Луиза, като ме гледаше умолително. — Някой, комуто да се доверим.
	— Ами ние? — попитах. — Ако се опитаме тази вечер да затворим призрака и не сполучим, няма ли да тръгне подире ни?
	— Този път ще действаме заедно — отвърна спокойно Сам. — Всички ние. Ако призракът излезе, Нат, Луиза и аз ще му отвлечем вниманието. Няма да му позволим да види, че сте отгоре.
	— Ще ни помогнете ли? Моля ви! — добави Луиза. — Този призрак ни преследва откак се помним.
	— Ако се съгласите, толкова много хора ще бъдат щастливи — обясни Сам.
	Колебаех се. Толкова много неща можеха да се объркат.
	Ами ако скалата не поддаде? Ако призракът се покаже и ни завари двамата с Тери там? Ако се подхлъзнем и паднем в пещерата?
	Не, рекох си. Няма начин. Не можем да го направим. Прекалено рисковано е.
	Обърнах се да им съобщя решението си.
	— Разбира се, че ще ви помогнем — чух Тери да казва.


>	19

	Следобеда брахме къпини с Агата. След това си направихме къпинов сладолед. Беше далеч по-вкусен от сладоледите в града. Според Агата, причината била, че сами сме брали къпините.
	С наближаването на вечерта ставах все по-неспокоен. Наистина ли щяхме да опитаме да затворим призрака в пещерата тази нощ?
	Най-сетне дойде време за вечеря. Почти не хапнах. Агата ме попита какво ми е и аз й казах, че е заради сладоледа.
	След вечеря двамата с Тери й помогнахме да измие чиниите. След това Брад настоя да ми покаже някои моряшки възли. По това време стомахът ми бе по-стегнат и от най-заплетения възел!
	Най-сетне двамата с Тери обявихме, че ще излезем да се поразходим по брега, за да подишаме чист въздух. Побързахме за срещата с нашите трима приятели.
	Беше ясна, безоблачна нощ. Хиляди звезди блещукаха над главите ни. Беше паднала роса. Луната беше толкова голяма, че можеше да се вижда без фенерче.
	Спускахме се мълчаливо надолу към брега. Никой от нас не смееше да заговори. Все си спомнях предупреждението на нашите да не позволявам на Тери да ме забърка в някоя каша.
	Вече сме се забъркали, помислих си. Здравата. И двамата.
	А може би и петимата.
	Сам, Луиза и Нат ни очакваха на брега. Луната караше черната вода да блести. Изведнъж ми се дощя да не беше толкова ярка. Бих предпочел дори непрогледния мрак.
	Възлите в стомаха ми се стегнаха още повече, докато си разменяхме поздрави.
	Сам докосна с пръст устните си и ни даде знак да го последваме. Заизкачвахме се мълчаливо към скалната площадка.
	— Ей, вижте — прошепнах, загледан в пещерата. Вътрешността й беше озарена от светлина.
	Призракът си беше у дома.
	Огледах пътя, който ни предстоеше да изминем. Щяхме да минем по същия маршрут като снощи. Но вместо да влизаме в пещерата, щяхме да се изкатерим от едната й страна и да стигнем върха.
	Тери отърка рамо в мен.
	— Готова ли си? — прошепнах.
	Тя кимна навъсено.
	— Ние ще чакаме тук — прошепна Сам. — Ако призракът излезе, ще се постараем да му привлечем вниманието. Успех.
	Тримата стояха плътно един до друг. Лицата им бяха напрегнати, уплашени. Нат стискаше Луиза за ръката.
	— Довиждане, Тери — рече той с тъничкия си глас.
	Мисля, че я харесваше.
	— Ще се видим след пет минути — прошепна му Тери. — Не се безпокой, Нат. Ще ви отървем от лошия призрак. Хайде, Джери.
	Краката ми сякаш бяха гумени, докато двамата с Тери вървяхме нагоре. Катерехме се бавно. Предпазливо.
	Тери ме следваше на няколко крачки. Дишаше тежко, очите й бяха присвити, съсредоточени.
	Стигнахме входа на пещерата. Светлината вътре грееше ярко.
	Посочих надясно. Тери кимна. Тя ме последва нагоре, от тази страна на пещерата.
	Скалите бяха влажни и хлъзгави заради росата. Налагаше се да пълзим на четири крака. Беше по-хлъзгаво, отколкото предполагах.
	Опитвах се да овладея треперенето си. Една погрешна крачка и надолу щяха да се затъркалят камъни. Призракът щеше да разбере, че отпред има някой.
	Първо се хващах с ръце, сетне се изтеглях.
	Бавно. Внимателно.
	Спрях да си поема дъх и погледнах надолу към брега. Трите деца не бяха помръднали от местата си.
	Стиснал камъка с една ръка, им помахах с другата. Нат ми махна в отговор. Другите двама стояха неподвижно, без да откъсват очи от нас.
	Заобиколих последната издатина и се озовах на върха. Обърнах се и помогнах на Тери да се изкачи при мен.
	Едва сега се огледахме. Камъните, които трябваше да избутаме пред входа на пещерата, не бяха толкова големи, колкото ни се струваше отдолу. Бяха подредени като стена. Не изглеждаше никак трудно да застанем зад тях и да ги избутаме.
	Тъкмо щях да се приближа към камъните, когато за миг погледнах надолу към брега. За моя изненада Сам размахваше ръце и подскачаше. Луиза и Нат също подаваха трескави сигнали.
	— Какво има? — попита Тери. — Защо го правят?
	— Опитват се да ни кажат нещо — отвърнах, усещайки как ужасът парализира всичките ми мускули.
	Дали призракът не се е показал от входа на пещерата?
	Ами ако вече ни е подгонил?
	Поех си дъх и, потискайки страха, надникнах от ръба и погледнах към входа на пещерата.
	Там нямаше никого.
	— Джери, отдръпни се! — извика Тери. — Ще паднеш!
	Изправих се и отново потърсих с очи трите деца.
	— Ей!… — извиках, когато видях, че тичат към гората.
	Прониза ме ужасно съмнение.
	— Нещо се е случило — рекох с пресипнал глас. — Да изчезваме от тук!
	Обърнах се тъкмо навреме, за да видя призрака, който се показа зад нас.
	Тялото му блещукаше като сноп бледа лунна светлина. Хлътналите му очи ни гледаха разгневено.
	Той ме сграбчи за рамото и обгърна Тери през кръста с костеливата си ръка.
	— Тръгвайте с мен — рече с дрезгавия си шепот, сякаш ни говореше съдбата.


>	20

	Призракът ни влачеше надолу към входа на пещерата.
	Ама че е силен, рекох си. Изглежда толкова стар и немощен, а е як.
	Краката ми се пързаляха по хлъзгавата скала. Дълги сенки се протягаха към мен, сякаш за да ме дръпнат надолу.
	Опитах се да извикам, но гърлото ми се бе свило от ужас и не издаде звук.
	Помъчих се да се освободя. Но призракът бе прекалено силен.
	Тери хлипаше уплашено и се дърпаше отчаяно.
	Но старият призрак я държеше здраво.
	Преди да разбера какво става, вече се носехме из тъмния влажен тунел. Трептящите светлинки от свещите ставаха все по-ярки. Бяхме твърде изплашени, за да се борим, твърде изплашени, за да се освободим.
	Рамото ми се отърка в стената на тесния тунел. Бях така вцепенен от ужас, че не можех дори да простена от болка.
	Призракът ни пусна едва когато се озовахме в кухината със свещите. Изгледа ни строго и ни даде знак с пръст да го последваме до масата.
	— К-какво ще правите с нас? — попита със сподавен глас Тери.
	Той не отговори.
	Отметна с ръка дълъг бял кичур от лицето си. След това ни махна да седнем.
	Рухнах на земята. Краката повече не ме държаха.
	Погледнах към Тери. Долната й устна трепереше. Беше свила ръцете си в скута.
	Старият призрак се покашля. Наведе се над грубо скованата маса.
	— И двамата сте загазили здравата — произнесе той с тънък, пресипнал глас.
	— Ние… не искахме да ви сторим нищо лошо — опитах да ни защитя.
	— Опасна работа е да се захващате с призраци — рече той, без да обръща внимание на думите ми.
	— Ще си идем веднага. И никога повече няма да идваме.
	— Не искахме да ви обезпокоим — добави Тери изплашено.
	Хлътналите му очи внезапно се разшириха от изненада.
	— Мен? — рече той. На лицето му се появи странна усмивка.
	— Никому няма да кажем, че сме ви видели — обещах аз.
	Усмивката му стана още по-широка.
	— Мен? — повтори той. След това се облегна с ръце на масата. — Аз не съм призрак! — извика той. — Вашите трима приятели са призраци!


>	21

	— Какво? — подскочих и втренчих очи в стария призрак.
	— Казвам ви истината — кимна той и потърка снежнобялата си скула с костелива ръка.
	— Опитвате се да ни измамите — възрази Тери.
	— Тези три деца…
	— Те не са деца — прекъсна я рязко старецът. — Те са на 350 години!
	С Тери се спогледахме. Кръвта пулсираше толкова силно в слепоочията ми, че не можех да разсъждавам трезво.
	— Позволете да ви се представя — продължи старецът и бавно се поклони. — Аз съм Харисън Садлер.
	— Още един Садлер? — изтърсих аз.
	— И ние сме Садлерови! — извика Тери.
	— Зная — отвърна той меко и се закашля. — Дойдох тук от Англия преди много време.
	— През 1641-ва? — попитах.
	Той е призрак, осъзнах с трепет. Въпросът ми изглежда го изненада.
	— Не съм тук чак от толкова отдавна — отвърна той суховато. — Пристигнах, след като завърших колежа, за да се запозная с историята на моите предци. Изучавах призраци и окултни явления. — Той въздъхна. — Оказа се, че тук има доста материал.
	Втренчих очи в него. Истината ли казваше? Човек ли беше — или призрак?
	Или това бе някаква зла шега?
	Черните му хлътнали очи не издаваха нищо.
	— Защо ни доведохте тук? — попитах и се изправих.
	— За да ви предупредя — отвърна Харисън Садлер. — Да ви кажа за призраците. Намирате се в голяма опасност. От доста време ги изучавам. Видях на какво са способни.
	Тери извика уплашено. Не знаех дали вярва на стареца.
	Аз самият все още не можех да му повярвам. Историята му изглеждаше невероятна.
	— Ако наистина сте учен, който се занимава с окултното — рекох, — защо сте се затворил в тази зловеща пещера?
	Той повдигна бавно ръка и посочи тавана, по който играеха сенки.
	— Тази пещера е светилище — отвърна приглушено.
	Светилище? Тази дума бе използвал и Сам.
	— Попаднат ли веднъж в пещерата — продължи Харисън, — призраците не могат да се измъкнат през стените.
	— Това означава, че и вие сте затворен в нея — не се предавах.
	Той ме стрелна с присвити очи.
	— Планът ми е да примамя призраците вътре — обясни меко. — Ето защо съм струпал камъни над входа. Надявам се някой ден да го осъществя.
	Обърнах се към Тери. Тя разглеждаше замислено Харисън.
	— Но защо живеете тук? — попитах.
	— Тук съм в безопасност — отвърна той. — Светилището ме пази. Не се ли питате защо пратиха вас, вместо да дойдат сами?
	— Пратиха ни, защото казаха, че ги е страх от вас! — креснах, забравил страха си. — Пратиха ни, защото казаха, че сте призрак!
	Изражението му се промени. Той се надигна от масата и тръгна към нас. Хлътналите му очи бяха като святкащи въгленчета.
	— Какво ще правите? — извиках.


>	22

	Харисън извървя още няколко крачки към нас.
	— Вие не ми вярвате, нали? — попита той.
	Двамата с Тери бяхме твърде изплашени, за да отговорим.
	— К-какво ще правите? — заекнах с писклив гласец.
	Той ни изгледа за миг, а светлината от свещите трепкаше по лицето му.
	— Ще ви пусна да си вървите — обяви накрая.
	Извикахме от изненада.
	Започнах да отстъпвам назад към тунела.
	— Ще ви пусна да си вървите — повтори Харисън Садлер. — За да огледате по-внимателно източния ъгъл на старото гробище. — Той махна с костеливата си ръка. — Вървете. Тръгвайте веднага. Идете в гробището.
	— Ама… наистина ли ни пускате? — попитах обнадеждено.
	— Погледнете ли веднъж източния край, сами ще се върнете — каза Харисън загадъчно. — Ще дойдете пак.
	Никога вече, рекох си. Сърцето ми блъскаше лудо.
	Никога вече няма да вляза в тази ужасна пещера.
	— Вървете! — извика ни призракът.
	Двамата с Тери се завъртяхме и побягнахме към изхода на пещерата. Никой от нас не погледна назад.


	Докато се спускахме надолу по скалистата стена, не можех да прогоня лицето на Харисън от мислите си. Постоянно виждах неговите зли, святкащи очи, дългата му бяла коса, пожълтелите зъби, когато се смееше злокобно.
	Мислех си също и за Сам, Луиза и Нат. Изключено бе да са призраци. Те бяха наши приятели. Опитваха се да ни предупредят, че старият призрак се е промъкнал зад гърбовете ни.
	Признаха ни, че откак се помнят живеят в страх от Харисън. Спомних си тъжното лице на Нат, докато ни казваше колко много го е страх от призраци.
	Харисън Садлер е лъжец, рекох си огорчено.
	Триста и петдесет годишен призрак и лъжец.
	Когато слязохме на брега, двамата спряхме да си поемем дъх.
	— Той… е толкова страшен! — рече задъхано Тери.
	— Не мога да повярвам, че ни пусна — отвърнах и се наведох да подпра ръце на коленете си.
	Потърсих с очи нашите приятели. Нямаше и следа от тях.
	— Ще отидем ли до гробището? — попитах.
	— Зная какво иска да видим — каза Тери, загледана нагоре, към тъмния вход на пещерата. — Зная защо ни праща в източния край. Там открихме гробовете на Луиза, Нат и Сам.
	— Е, и какво?
	— Харисън се опитва да ни сплаши. Мисли, че като видим старите гробове, ще решим, че Луиза, Сам и Нат са призраци.
	— Но ние вече знаем истината за тези гробове — рекох.
	Отдалечихме се от брега и навлязохме в гората. Въздухът тук бе по-хладен. Лунните лъчи преминаваха през клоните и хвърляха причудливи сенки по земята.
	Спряхме, когато стигнахме входа на гробището.
	— Защо пък да не погледнем — промърмори Тери.
	Тя се пъхна през отвора и аз я последвах. Насочихме се право към източния край. Един слаб лъч лунна светлина падаше върху трите гроба на децата.
	— Да виждаш нещо странно? — прошепна Тери.
	Обходих с поглед района.
	— Нищо.
	Приближихме се бавно към гробовете.
	— Изглеждат съвсем като вчера — говорех аз. — Изгладени, подравнени… ехей!
	Нещо привлече вниманието ми.
	— Какво има? — попита Тери.
	Напрегнах очи в слабата светлина.
	— Мисля, че видях нещо…
	— Какво си видял? — прекъсна ме Тери.
	— Там, в ъгъла, пръстта е съвсем прясна — посочих. — От другата страна на падналото дърво. Прилича ми на нов гроб.
	— Изключено — поклати глава Тери. — Тук никой не е бил погребван от петдесет години насам.
	Приближихме се към падналото дърво.
	— Джери! Прав си! Това наистина е гроб! — зашепна Тери. — Съвсем пресен.
	Прескочихме падналото дърво, като се държахме един за друг. Тесен сноп лунна светлина озаряваше рохкавата пръст.
	— Това са два гроба! — ахнах. — Два прясно изкопани гроба с малки плочи върху тях.
	Наведох се да прочета надписите. Тери приклекна до мен.
	— Какво пише там, Джери?
	Устата ми пресъхна. Не можех да й отговоря.
	— Джери? Не можеш ли да ги прочетеш?
	— Мога — отвърнах. — Това сме ние, Тери. Тук са нашите имена: „Джери Садлер и Тери Садлер“.


>	23

	— К-какво означава това? — запелтечих.
	— Кой е изкопал тези гробове? — попита Тери. — Кой е поставил надписите?
	— Да се махаме от тук — предложих. — Ще разкажем всичко на Агата и Брад.
	Тери се колебаеше.
	— Трябва да го направим — настоявах. — Длъжни сме да им разкажем всичко.
	— Добре — съгласи се Тери.
	Обърнах се — и възкликнах изненадано, когато откъм сенките се приближиха три фигури.
	Сам застана до падналото дърво.
	— Къде отивате? — попита той. — Какво правите тук?
	Луиза и Нат спряха зад него.
	— Ние… прибираме се вкъщи — рекох. — Късно е и…
	— Убихте ли призрака? — попита Нат. В очите му се четеше надежда.
	Погалих го по главата. Беше съвсем истинска. Дори топла. Не ми приличаше на призрак. Най-обикновено малко момче.
	Харисън Садлер е лъжец, помислих си.
	— Убихте ли призрака? — повтори Нат.
	— Не. Не можахме — рекох му аз.
	Той въздъхна разочаровано.
	— Тогава как се измъкнахте? — попита подозрително Сам.
	— Избягахме — каза му Тери.
	Това бе почти вярно.
	— А вие къде бяхте? — попитах.
	— Тъй де. Нали трябваше да му отвлечете вниманието? — сети се Тери.
	— Ние… се опитвахме да ви предупредим — рече Луиза, като подръпваше нервно кичурите си. — После се изплашихме. Избягахме и се скрихме в гората.
	— А като не чухме камъните да падат, се изплашихме още повече — продължи Сам. — Бояхме се, че призракът ви е хванал. И че никога вече няма да ви видим.
	Нат изхлипа уплашено.
	— Трябва да убием призрака — рече той и се притисна към Луиза. — Трябва.
	Сам и Луиза полагаха усилия да успокоят малкото си братче. Погледнах надолу към двата прясно изкопани гроба. Откъм дърветата повя хладен вятър.
	Понечих да попитам Сам за двата гроба, но той заговори преди мен.
	— Да опитаме отново — рече и втренчи умоляващ поглед в Тери.
	Луиза положи ръце на крехките рамене на Нат.
	— Да — подкрепи го тя меко. — Да се върнем и да опитаме отново.
	— Изключено! — надигнах глас. — С Тери едва се измъкнахме. Повече няма да се върна там…
	— Но сега моментът е най-подходящ! — настояваше Луиза. — Тази вечер няма да ви очаква. Ще го заварим неподготвен. Ще бъде изненадан.
	— Моля те! — намеси се с тъничкия си гласец Нат.
	Отворих уста, но не можах да кажа нищо. Направо не вярвах, че искат това от нас.
	С Тери рискувахме живота си, когато се качихме горе. Старият призрак можеше да ни убие. От нас щяха да останат само оглозгани скелети. А те настояваха да се изкачим отново. Идеята беше абсурдна. Никога нямаше да се съгласим. Никога!
	— Добре — чух гласа на сестра ми. — Ще го направим.
	Луиза и братята й нададоха радостни викове.
	Тери пак ме беше изпреварила.


>	24

	Тери вървеше отпред. Аз пристъпвах след нея. Трите деца ни следваха в редица.
	Нощта изведнъж ми се стори по-тъмна, сякаш някой бе намалил светлините. Вдигнах глава и потърсих луната. Но тя бе изчезнала зад гъсти облаци.
	На ръката ми падна дъждовна капка, после още една на челото. Вятърът откъм океана се усилваше.
	— Да не си полудяла? — зашепнах на сестра ми, когато излязохме на каменистия бряг. — Как можа да се съгласиш?
	— Трябва да разрешим тази загадка — каза Тери и погледна нагоре към пещерата. Нямаше и следа от светлината. Нито от стария призрак.
	— Това не е някоя от тъпите ти книжки — продължавах ядосано. — Случва се наистина и този път може да загазим здравата.
	— Вече загазихме — отвърна тя загадъчно. Добави още нещо, но вятърът отнесе думите й.
	Дъждът се усилваше. Падаха едри, тежки капки.
	— Тери, спри — настоях аз. — Хайде да се връщаме. Ще кажем на децата, че се отказваме.
	Тя поклати глава.
	— Нека поне се върнем в къщата и да разкажем всичко на Агата и Брад — молех я. — Утре ще затворим призрака. През деня ще е по-лесно…
	Тери продължаваше да върви. Дори ускори крачка.
	— Трябва да разрешим тази загадка, Джери — подхвърли тя през рамо. — Онези два прясно изкопани гроба — ужасно ме изплашиха. Трябва да открия истината.
	— Но, Тери… истината е, че може да ни убият!
	Тя сякаш не ме чу. Избърсах дъждовните капки от челото си. Дъждът плющеше по камъните, сякаш удряха барабани.
	Спряхме в подножието на скалата. Високо над нас пещерата тънеше в мрак.
	— Ще ви чакаме долу — рече Сам. Все поглеждаше плахо към пещерата. Личеше си, че го е страх. — Този път обещавам да не бягаме, ако призракът се покаже.
	— Дано да не се показва — промърморих.
	Една светкавица раздра небето над нас.
	Потреперих.
	— Качете се с нас — предложи Тери на трите деца. — Тук долу не можете да ни помогнете с нищо.
	Те се отдръпнаха назад. По лицата им се четеше неописуем страх.
	— Елате поне до входа на пещерата — настояваше Тери. — Ако призракът се покаже, ще избягате надолу.
	Луиза поклати глава.
	— Страх ни е — призна тя.
	— Нуждаем се от помощта ви — не се предаваше Тери. — Не искаме призракът да разбере, че сме се изкатерили на върха. Качете се — ще останете на площадката пред входа. После…
	— Не! Той ще ни хване и ще ни изяде! — извика Нат.
	— С Джери не можем да се изкатерим горе, ако не ни помогнете — запъна се Тери.
	Луиза и Сам размениха изплашени погледи. Нат се притискаше към сестра си и трепереше. Дъждът ни шибаше по лицата.
	Накрая Сам кимна.
	— Добре. Ще ви чакаме при входа на пещерата.
	— Нищо не можем да направим, разберете — заизвинява се Луиза. — Този призрак ни е взел страха. Той… той… — гласът й потрепери.
	Обърнахме се и започнахме да се катерим. Този път беше много по-трудно. Беше съвсем тъмно, дъждът ни заслепяваше. Скалите бяха влажни и хлъзгави.
	Подхлъзнах се веднъж, паднах напред и си издрасках коленете. Още една светкавица проряза небето и озари входа на пещерата.
	Качихме се и спряхме на площадката пред входа. Треперех неудържимо. Заради дъжда, студа и от страх.
	— Хайде да се постоплим вътре — предложи Тери. — Съвсем за малко.
	Трите деца се притиснаха едно към друго.
	— Не можем — отвърна Луиза. — Страх ни е.
	— Само за малко — настояваше Тери. — Колкото да изтрием дъжда от лицата си. Вижте как вали на талази.
	Тя почти избута Луиза и братята й в пещерата. Нат започна да плаче. Стискаше сестра си за ръката.
	Една оглушителна гръмотевица ни накара да подскочим.
	Това е най-глупавото нещо, което съм правил някога, рекох си аз.
	Никога няма да го простя на Тери. Никога.
	И тогава откъм входа на пещерата ни озари жълтеникава светлина.
	След нея се показа и старият призрак. В едната си ръка носеше запалена факла. По бледото му лице играеше странна усмивка.
	— Гледай, гледай — произнесе той с глас, заглушен от дъжда. — Виж кой е дошъл тук.


>	25

	— Нееееее! — извика Нат и зарови лице във фланелката на сестра си. Сам и Луиза стояха като истукани. Трепкащата светлина на факлата озаряваше вцепенените им от ужас лица.
	Харисън Садлер стърчеше на входа и запречваше единствената посока, в която можехме да избягаме. Хлътналите му очи ни стрелкаха един по един.
	Зад него дъждът се стелеше като непрогледна пелена, раздирана само от блясъка на светкавиците.
	Той се обърна към нас двамата с Тери.
	— Вие доведохте призраците тук — рече.
	— _Ти_ си призракът! — извика Сам.
	Нат се разрева и се притисна още по-силно към Луиза.
	— Вие плашите хората от доста време насам — говореше старецът на трите треперещи деца. — Повече от триста години. Време е да напуснете това място. Време е да си отдъхнете.
	— Той е побъркан! — извика ми Луиза. — Не го слушайте!
	— Не му позволявайте да ви мами — добави Сам. — Погледнете го! Вижте очите му! Вижте как живее — съвсем сам, в тъмна пещера! Той е тристагодишният призрак. Той ви лъже!
	— Не ни причинявай зло! — хленчеше Нат и се притискаше към Луиза. — Моля те, недей!
	Дъждът внезапно отслабна. От входа на пещерата се стичаха ручеи. Прокънтя гръмотевица, но отдалече. Бурята се преместваше към морето.
	Извърнах се и забелязах странно изражение на лицето на Тери. За моя изненада тя се усмихваше.
	Изведнъж разбрах защо се бе съгласила да се върнем в пещерата и отново да се срещнем с ужасния старец.
	Тери искаше да разреши загадката. Беше готова на всичко, за да узнае истината.
	Кой е призракът?
	Дали е Харисън Садлер? Или Харисън казва истината? Тогава призраци са нашите трима приятели!
	Сестра ми е луда, помислих си и поклатих глава. Рискува нейния и моя живот заради някаква загадка.
	— Пусни ни да си идем — примоли се Сам на стареца. — Пусни ни и няма да кажем никому, че сме видели призрак.
	Откъм входа нахлу вятър и разлюля пламъка на факлата. Очите на Харисън сякаш бяха станали още по-тъмни.
	— Толкова дълго чаках да ви вкарам тук — произнесе той.
	Луиза внезапно протегна ръка към Тери.
	— Помогни ни! — извика тя. — На нас вярваш, нали?
	— Знаеш, че сме живи, че не сме призраци — обърна се Сам към мен. — Помогни ни да се отървем от него. Той е зъл, Джери. Виждали сме злините, които прави.
	Наведох глава.
	Кой казваше истината? Кой е живият? И кой е мъртъв от триста години?
	Светлината на факлата озаряваше лицето на Харисън. Той отметна със свободната си ръка косата си назад. След това неочаквано оголи устни и изсвири пронизително.
	Сърцето ми подскочи. Какво беше това? Защо старецът свиреше така?
	И тогава чух стъпки — забързани стъпки по каменния под на пещерата.
	Една приведена черна фигура изскочи от мрака.


>	26

	Чудовище! — помислих.
	Призрак чудовище.
	Докато приближаваше, то ръмжеше тихо и заплашително. Главата му беше наведена напред, а очите му светеха като две червени точки.
	— Ей! — извиках, като видях, че това е куче. Висока, стройна немска овчарка.
	Кучето спря на няколко крачки от нас. Когато видя Харисън, то оголи зъби. Ръмженето му се превърна в свиреп вой.
	Кучетата могат да надушват призраци, спомних си аз.
	Кучетата могат да надушват призраци.
	Кървясалите очи на кучето уловиха отблясъците на факлата, когато то обърна глава към Луиза и двамата й братя.
	Животното се изправи на задните си крака и започна да ръмжи и лае.
	— Те са призраците! — извика триумфално Харисън Садлер и ги посочи с ръка.
	Ръмжейки, едрото куче се нахвърли върху Сам.
	Той извика уплашено и вдигна ръце да се защити.
	Трите деца отстъпиха навътре в пещерата.
	Кучето лаеше като побесняло и се зъбеше.
	— Вие — вие сте призраците значи! — извиках аз.
	Луиза въздъхна натъжено.
	— Защо не ни попиташ колко сме живели? — проплака тя. — Онази първа зима тук беше ужасна! — По страните й се стичаха сълзи. Забелязах, че Нат също плаче.
	Кучето продължаваше да ги преследва и да ръмжи. Трите деца отстъпваха назад към тъмната пещера.
	— Дойдохме тук с родителите си, тръгнали да дирят нов живот — обясняваше Сам с разтреперан глас. — Но всички умряхме от студа. Не беше честно! Просто не беше честно!
	Навън отново заваля. Вятърът блъскаше дъжда към входа. Пламъкът на факлата трепна и едва не загасна.
	— И нашето ако беше живот! — извика Луиза.
	Отекна гръмотевица. Пещерата се разтресе.
	Кучето продължаваше да ръмжи.
	Докато гледах трите деца, озарени от трепкащата светлина, те започнаха да се променят.
	Първо им опада косата. Свлече се на купчинки по пода.
	После кожата им започна да се бели и да пада на парцали, докато накрая отсреща ни се хилеха три голи черепа.
	— Елате и останете при нас, братовчеди! — раздвижи челюсти черепът на Луиза. Костеливите й пръсти се протегнаха към нас.
	— Присъединете се към нассс! — изсъска Сам. Ченето му подскачаше нагоре-надолу. — Изкопали сме ви много хубави гробове. Близо са до нашите.
	— Играйте си с мен — добави Нат. — Останете да си играем. Не искам да си вървите. Никога!
	Трите призрака запристъпваха към нас, протегнали напред ръце.
	Извиках уплашено и се отдръпнах.
	Забелязах, че Харисън също отстъпва.
	И в този момент факлата угасна.


>	27

	Факлата затрепери и угасна.
	Спусна се непрогледен мрак.
	Усещах движение наоколо, драскане по влажния под.
	Чувах умолителния шепот на трите призрака. По-близо и по-близо. И тогава една студена ръка ме сграбчи. Изпищях и чух шепот:
	— Джери, бягай!
	Тери!
	Преди да успея да си поема дъх, сестра ми ме задърпа към изхода.
	Излязохме на дъжда. Озовахме се на хлъзгавата площадка.
	— Бягай! Бягай! — викаше Тери като подивяла.
	— Бягай! Бягай!
	Думите й се превърнаха в отчаян напев:
	— Бягай! Бягай!
	Но докато се спускахме надолу по скалите, екотът на гръмотевиците заглуши думите й. Земята се разтресе.
	Подхлъзнах се и едва не полетях надолу.
	Полузаслепени от дъжда, двамата с Тери се обърнахме тъкмо навреме, за да видим как подредените на върха камъни се катурват надолу.
	Удряйки се един в друг, те се изтърколиха на площадката.
	Падаха и падаха, докато накрая тъмният вход бе затрупан догоре.
	Прикрил очите си с ръце от дъжда, аз се загледах в пещерата. Чаках и чаках.
	Чаках да видя дали някой ще излезе.
	Но никой не се подаваше.
	Нямаше ги децата призраци.
	Нито старецът.
	Харисън Садлер бе пожертвал живота си, за да залови трите призрака.
	Пещерата се озари от блясъка на поредната светкавица.
	Сега беше мой ред да задърпам Тери.
	— Да вървим — помолих я аз.
	Но тя не помръдна. Стоеше под дъжда и не откъсваше очи от пещерата.
	— Тери, моля те. Да вървим. Свърши се — рекох и я дръпнах отново. — Решихме загадката. Ужасът свърши.


>	28

	Няколко минути по-късно Агата отвори вратата на къщата и изтича да ни посрещне.
	— Къде бяхте? Двамата с Брад се поболяхме от страх!
	Тя ни дръпна вътре и взе да се суети около нас, като бърбореше развълнувано и клатеше глава.
	Изсушихме се и се преоблякохме.
	Докато слезем в кухнята при Агата и Брад, дъждът спря. Зад прозореца вятърът продължаваше да огъва върховете на дърветата и да свлича потоци от вода от листата.
	— Кажете сега какво ви се е случило — настоя Брад. — Двамата с Агата бяхме много притеснени, че сте излезли в тази буря.
	— Това е дълга история — рекох им, докато си топлех ръцете на чашата с горещ чай. — Не зная дори откъде да започна.
	— Почни от самото начало — посъветва ме Брад. — Обикновено това е най-подходящото място.
	Като се поправяхме и допълвахме, двамата с Тери се опитахме да им разкажем цялата история за трите деца призраци, за стареца и за страшната пещера. Виждах как израженията на лицата им се променят. Знаех, че са се бояли за нас двамата и че им е мъчно, задето не сме ги послушали.
	Когато приключихме разказа, в стаята се възцари тишина. Брад гледаше през прозореца, към водата, която капеше от капчука. Агата се покашля, но не каза нищо.
	— Ужасно съжаляваме — добави Тери, нарушавайки тишината. — Надяваме се, че не ни се сърдите.
	— Най-важното е, че вие двамата сте в безопасност — заяви Агата.
	Тя се изправи и прегърна Тери. След това се обърна и протегна ръце към мен, когато някакъв шум отвън я накара да замръзне на място.
	Беше лай. Силен лай на куче.
	Тери се хвърли към задната врата и я отвори.
	— Джери, виж! — извика тя. — Това е кучето на Харисън Садлер. Измъкнало се е от пещерата. Сигурно ни е проследило до тук.
	Приближих се до отворената врата. Кучето беше вир-вода. Сиво-черната му козина бе прилепнала към тялото.
	Двамата с Тери посегнахме едновременно да го погалим.
	Но за наша изненада то отстъпи назад и заръмжа.
	— Спокойно, момчето ми — рекох аз. — Няма от какво да се страхуваш, нали?
	Кучето изръмжа отново и започна да лае.
	Тери се наведе и се опита да го укроти. Но то отскочи уплашено от нея и заръмжа гневно.
	— Ехей! — извиках. — Аз съм ти приятел, забрави ли? Не съм призрак!
	Тери се обърна към мен с учудено изражение.
	— Прав си. Не сме призраци. Защо тогава лае по нас?
	Повдигнах рамене.
	— Ела тук, куче. Успокой се. При мен!
	Кучето обаче не обърна внимание на виковете ми и продължи да лае.
	Обърнах се и видях, че Брад и Агата са опрели гърбове в стената на кухнята. Лицата им бяха пребледнели от страх.
	— Това са Брад и Агата — обясних на кучето. — Те са добри хора. Нищо няма да ти сторят.
	Изведнъж млъкнах. Сърцето ми подскочи.
	Сега вече знаех защо кучето лае като побесняло. То лаеше по Брад и Агата.
	Агата пристъпи напред и заплаши с пръст озъбеното животно.
	— Лошо куче! — извика тя. — Лошо куче. Издаде и нашата тайна!
	Тери подскочи. Едва сега до съзнанието й стигнаха думите на Агата.
	Агата затръшна вратата на кухнята и се обърна към Брад.
	— Колко жалко, че това куче се появи тук — рече тя и поклати глава. — Какво ще правим сега с тези две деца, Брад? Какво ще правим с децата?
