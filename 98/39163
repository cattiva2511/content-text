D>
	На професор Гюнтер Ротенберг и Рик Снайд, посветили се на Наполеон историци, с надеждата да се развеселят от втория шанс, даден на техния любим герой.
D$

>	Пролог

C>
	_До: Ретуна и Третия кръг Надзорници_
	_От: Вуш от Четвъртия кръг Надзорници_
	_Относно: ИГРАТА!_
	Всички от моя кръг са съгласни с предложения от вас облог. Скоро ще научим резултатите от първия „удар“, както го наричат по-низшите същества. Приемаме залагането ви за Алдин и приближените му срещу Габлона и приближените му в съотношение 3,7:1 за успеха на Габлона още в първото нападение.
	Всъщност споделям най-искрената си надежда първата атака да се провали, защото това ще означава една продължителна „военна игра“ и не се съмнявам, че ще ни бъде много забавно. И помни, братко мой Ретуна, че обсъждането на този въпрос по подпространствените линии или писмено може да ни изложи публично. Като Надзорници трябва да мислим и за доброто си име. Затова ти предлагам в бъдеще всички разговори по темата да бъдат, пак според израза на по-низшите същества, „без излишни уши“. Покоят да осени всички ви.
@@	Остров Света Елена, имението Лонгууд, полунощ, 18 юни 1820 година.
C$
	Мина още един лош ден. И спомените, смесили неразличимо радостта и горчилката, вече не изплуваха така отчетливо в паметта му. О, колко различно щеше да е настоящето му, ако проклетият Груши бе насочил хората си към звука на бълващите огън оръдия! Сега всичко му беше съвсем ясно. Трябваше да възложи на Ней отпора срещу пруския авангард. Ней нямаше да изгуби от поглед прусаците, както се случи на Груши, който пък трябваше да заеме тогавашното място на Ней. Не би нападнал толкова безразсъдно и не би погубил кавалерията.
	Днес се навършваха пет години от Ватерло.
	Мисълта, заедно с вече постоянната болка го освободи от неспокойната полудрямка. Той се заслуша в нощните звуци. Чуваше стъпките на часовия в малката градина под прозореца. После мъжът спря, заговори приглушено с някого. Що за дяволски език беше английският, направо му дереше ушите! Ето, тихичък смях на момиче. Е, разбира се, тя не се показваше прекалено податлива. Пък и сержантът-разводач щеше да се появи скоро, та нямаше време за нещо повече. Все едно, ще се види насаме с момичето по-късно.
	Позасмя се. Нима можеше да укори войник за дребното приключение, пък бил той и англичанин?!
	Лежеше неподвижен на просмукания с пот чаршаф. Вече трудно си припомняше точно определен ден сред множеството, слели се в мъглата на миналото. И все пак преминаваха като в колона през неговото все още чудесно подредено съзнание. Маренго, 14 юни 1800 година… Легендата. Сякаш чу отново победния марш, съчинен в чест на прочутата битка — бавния отмерен ритъм, после буйството на тромпетите. Пръстите му потропаха по леглото, очите заблестяха от удоволствие и сълзи.
	Аустерлиц, 2 декември 1805 година. Истинската скъпоценност в короната на неговия триумф. Императорската гвардия покори като вихрушка хълмовете. А как оглушително тътнеха оръдията… После ликуващите викове!
	Отекваха дори след толкова години. Ехтяха безкрай в мразовития въздух, но вече само той ги чуваше в безмълвието на нощта.
	Прометей… Някой го нарече така. „И ще го приковат към скалата, за да бъде терзан безмилостно от спомена за своята слава.“
	Никога няма да се върне онова време. Затвори очи, като че се опитваше да не види собствените си сълзи.
	— В пет часа губех сражението при Маренго, а в седем часа вече бях победител.
	Веднъж изкрещя думите на обезумелите от паника офицери в своя щаб. Кога ли беше това? При Бородино, Лайпциг, Ватерло? Май беше при Ватерло.
	Вече не разчиташе на паметта си. Знаете, че хората на острова шепнат самата истина зад гърба му. Разумът избледняваше постепенно. Още в божественото величие при Маренго чу как безмълвен шепот му напомни, че е смъртен. И се върна за миг в ученическите си дни. Разказваха им как на колесницата зад всеки победоносно завърнал се римски пълководец заставал старец и му нашепвал: „Не забравяй, мигът на славата е мимолетен.“
	И когато се бе взрял в залязващото над Аустерлиц слънце, той вече знаеше, че повече няма да преживее такъв момент.
	А тялото започваше да му изменя. Първо се натрупаха досадните килограми, после очите му помътняха, накрая го споходи и болката в корема, това нетърпимо мъчение.
	— Мигът на славата е мимолетен…
	„Нима всичко ще свърши така?“, учуди се той. В окаяната стаичка. Прикован за тази скала сред океана. Напрягаше слух в тишината, сякаш наистина очакваше да чуе думи на утеха, да види явилия му се войнствен ангел, който ще го отнесе оттук. И отново ще крачи вечер сред войските си, ще седи при старите мърморковци край огъня и ще им говори за наближаващата победа, достъпна засега само на неговото въображение. А те ще я претворят във факт. Нима е обречен да свърши тук?
	Победният марш на Маренго… Чуваше го отново заедно с мощния рев на гвардията, разнесъл се над толкова бойни полета: „Vive L’empereur, vive L’empereur!“ Само още веднъж, примоли се немощно. Дай ми само още една възможност да преживея това. Плачеше сам в гнетящата го тишина.


>	1

	— Хайде стига, приятелю. Тук няма от какво да се плашим. Букха напълни отново чашата си с газирано прасковено вино. Най-богатият гаварнец в Магелановия облак се облегна на левитационното си кресло и го плъзна до дивана на Алдин.
	— Този твой свят за отдих е в самия край на галактиката. Дори не е отбелязан на звездните карти!
	Ксарнът измъкна смукалото си от съда с храната и вежливо изтри остатъците от изпражнения — любимото си ястие. Чак тогава се наклони към Алдин.
	— Да знаеш, Букха е прав — натърти и лъхна с воня събеседника си. — Ако има нещо вярно в докладите, които получаваме, Корбин Габлона трябва вече да е труп. Сигурно съвсем е обезумял, щом е слязъл самичък в Дупката при алшигите. Предполагам, че са го очистили, щом са го зърнали. Онези мръсници още беснеят заради стореното от тебе и твоите приятели…
	Алдин Ларайс, бивш вазба, а сега най-богатият човек в Облака, вдигна умолително ръка, за да го накара да млъкне. Станеше ли дума за последната игра, насекомоподобният кох се държеше досадно също като стария му приятел Ярослав.
	Огледа седящите наоколо.
	За Мари изобщо не му се мислеше. За късмет се бе увлякла в нещо и не беше тук. Още се чудеше как опасността може да събере двама души, дори да ги сближи за малко. Но изсипалото се върху тях изобилие потвърди прастарата поговорка за многото пари и многото проблеми. Той подозираше, че жената всъщност беше много по-щастлива като кръчмарка в онази бърлога насред Дупката. Щом осъзна, че не може да си преброи богатството, тя надмина себе си в щуротиите. Преди да им се наложи да потърсят някое по-спокойно местенце, за да задържат главите на раменете си, тя дори купи цяла планета, само защото й се видяла хубавичка. Гнусната каменна топка беше абсолютно безполезна, но брокерът бе успял да убеди Мари, че сделката е превъзходна.
	Поне като съпруга е донякъде поносима, сухо си напомни Ларайс. Не можете и да се сравнява с първата му спътница в живота — близката родственица на Корбин Габлона бе превърнала живота му в кошмар наяве. Само че понякога мрънкането на Мари му чегърташе по нервите като кремък по стъкло.
	От другия край на залата се чу хлипане. Зердж, негов партньор в организирането на игри през почти тридесет години, гледаше стар холозапис на безвкусна гаварнска история — „Траг и Вула“. Дали беше за петнайсети път или вече за двайсети? Точещи се цяло денонощие гафски песни, биене по гърдите и задължителни предсмъртни арии. А самоубийството на двамата влюбени накрая можеше да изпразни стомаха на всеки, стига да не е от вълкоподобната раса. Самите гафове обаче предпочитаха романтичните драми да са възможно най-сълзливи и натруфени. Понякога Алдин се питаше как е възможно същества, толкова пристрастени към отвратителното вино, крещящо пъстрите дрехи и сладникавите опери, в същото време да заслужат славата на най-безстрашните воини в историята на разумните раси.
	Зердж май усети, че някой го наблюдава, и се озърна. По късата козина на лицето му попиваха сълзи. Той махна на приятеля си да се присъедини към него. Алдин се усмихна и побърза да откаже с жест. Никак не го привличаше перспективата двуметровият гаф да му ридае на рамото. Е, поне не стигаше до крайности в сантименталността си. Преди трийсетина години гаварнците се давеха във вълните на налудничава мода — бесеха се в края на траещата десетки часове сага „Завръщането на Траг и Вула“. Дори Зердж бе заплашвал няколко пъти да свърши със себе си, но все уреждаше благоразумно някой да го спре в последния момент.
	— Ама че гадост! — раздразнено изсъска ксарнът. — Ей, Зердж, ама те изобщо не умират, от мен да го знаеш. Отровата е безвредно питие, пробутано от сватовника, за да провери чувствата им. Такъв край ми се вижда по-поносим след всички лиготии, които трябваше да изтърпим заедно с тебе.
	Гафът го изгледа толкова многозначително, че ксарнът предпочете да не продължава в същия дух.
	Трийсет години със Зердж… Кога се изнизаха? Още млади, двамата бяха признати за най-големите майстори сред вазбите — организаторите на битки по първобитните светове за забавление на богатите кохове. Някога се надяваше, че ще посъбере парици за старини от наелия го Корбин Габлона. Но откритието, че пътешествията във времето са възможни, провали всичките му планове. Коховете се запалиха от идеята да домъкнат прочути пълководци от миналото, за да залагат немислими суми на победите или пораженията им.
	Вярно, нямаха кой знае какви други възможности да се разтушат. Надзорниците не допускаха да се нарушава мирът в галактиката. Всички признаваха, че неприятно снизходителните твари все пак са сторили добро, когато преди няколко хилядолетия прекратили развихрилата се война между хора, гаварнци и ксарни. Мигновеното унищожаване на пет-шест планети убедило всички, че не е зле да се вслушат в съветите им.
	Случваше се бдителните Надзорници да дочуят, че е сключен някой „дребен облог“ за изхода от кървави схватки на варварски планети. Прекратяваха намесата на коховете и отмъкваха двама-трима от тях в центровете за превъзпитание.
	За жалост дойде време, когато властващото съсловие само провали забавленията си — всички започнаха да погазват превърналите се в нерушима традиция правила на игрите.
	И хаосът се развихри с облозите за Александър Велики. Честта не позволи на Алдин да допусне гибелта на легендарния македонец, когато Корбин и още неколцина решиха да го превърнат в жертва на мошеническите си кроежи. Вярно, вазбата прибра немалко от два-три тихомълком сключени допълнителни облога, което изобщо не му се полагаше, но нима прегрешението му беше толкова сериозно? Щом се разчу как играта е била подправена и как Габлона се е опитал да измами всички, Алдин изведнъж се озова в Дупката заедно с него.
	Бившият вазба изгледа за миг Букха, който поглъщаше поредната бутилка от своето любимо, подсладено до прилошаване шампанско. Неговият план се оказа чудесен и старият гаварнец спази обещанията си. Двамата с Алдин направо опразниха банковите сметки на останалите играчи и сега притежаваха съвместно 53 процента от всички корпоративни активи в целия Голям Магеланов облак.
	И какво от това?
	Скуката така го налягаше, че се чувстваше затъпял. Когато човек живее на ръба, поне свиква с гледката. Преди животът го възбуждаше, все се стремеше към поредната цел. Сега кое ли можеше да го развълнува?
	Алдин Ларайс въздъхна като лош артист и пак се загледа в спътниците си. Приятна компания, до един стари приятели. Но с това ли трябваше да свърши всичко? Богат съм, каза си той, мога да си купя всичко, достъпно за въображението ми, но защо ли ми се повръща от досада? Тъжно осъзна, че му липсваха мечтите. Само прахосваше останалото му време. Припомни си детството. Месеци наред копнееше за редките подаръци, струващи твърде голяма част от седмичната надница на майка му. Още тогава научи, че очакването е много по-сладко от самия подарък.
	И отгоре на всичко сега беше сред най-мразените същества в галактиката, макар още да не му се вярваше. Той и Букха бяха законни собственици на всичко спечелено, но това съвсем не означаваше, че могат да контролират корпорациите си. Другите кохове използваха всяко мислимо средство, за да увъртат и протакат, с което предизвикаха най-страшната икономическа депресия от много векове.
	Така станало и когато банката „Ховде“ обявила, че корабът, натоварен с почти всички скъпоценни камъни в Облака, претърпял дребна злополука — насочил се право към най-близката звезда. Скалъпената историйка трябвало само малко да поразмърда пазара, а вместо това разрушила икономическите връзки за две десетилетия. След време открили кораба в личния хангар на президента на „Ховде“.
	Този път обаче беше още по-зле. Ощетените кохове злоупотребяваха на воля с подпространствените комуникационни мрежи и станциите за холоновини. Платените им репортери се пулеха невинно, докато изричаха клеветите си в дух „ние браним интересите на мнозинството“. Убедиха всички, че Алдин Ларайс е алчен грабител. Опитите за покушение срещу него вече се превръщаха в еднообразно всекидневие.
	А Корбин… Не съжаляваше, че тлъстият мошеник не спази обещанието си да му плати милиард и сто милиона катара за спасението си от кола, на който щяха да го набучат алшигите. Пък и никой съд не би уважил сделка, сключена при такава принуда. Не се съмняваше, че Габлона е обладан от манията да си отмъсти. Затова вестта, че се е престрашил да слезе сам в Дупката, не беше никак приятна.
	— Ако е решил да си играе на надхитряне с алшигите — продума ксарнът, взрял се право в очите му, сякаш четеше мисли, — преди да е казал думичка, онези вече ще си играят на топка със сърцето му.
	— Може да е лоено кълбо, но не е чак толкова тъп.
	Алдин се извърна към племенницата си Тиа, влязла в залата заедно с Оиши Кураносуке. Младата жена закачливо разроши оредяващата коса на своя вуйчо.
	Е, поне тя извади късмет от всички щури приключения. Трите години с Оиши я преобразиха от разглезено порочно момиченце в очарователна дама с наистина забележително царствено достойнство. А самураят се взря в очите на господаря си и едва изобрази измъчена усмивка.
	— Получихме нов доклад от агентите — съобщи тихо.
	Всички останали изпъшкаха. Някогашният предводител на четиридесет и седемте ронина сега беше сред най-доверените приятели на Алдин и се грижеше за всичко, свързано с безопасността му.
	— Този път какво има? — попита Букха с досада.
	— Сигурно ни известяват, че тлъстините на Корбин вече наторяват някой „вонящ труп“ в подземията на алшигите — нехайно подхвърли ксарнът и махна на един сервобот да му донесе миризливия десерт.
	— Да, прав сте поне, че се отнася за Корбин Габлона — сдържано, но непреклонно отвърна японецът.
	Насекомоподобното същество поклати глава. Напоследък някои в компанията започваха да се уморяват от прекомерната предпазливост на Оиши и говореха зад гърба му, че търси наемни убийци зад всяка разместена от вятъра завеса.
	— А мислехме, че ще можем малко да си отпуснем душите с тази почивка… — промълви Алдин.
	Но вече знаеше, че няма да намери спокойствие. Опитите да възпре развихрянето на кризата се превръщаха за него в осемнадесетчасово всекидневие, докато рухнеше изтощен в постелята. Всяко усилие просто потъваше безплодно в коварната мрежа от безбройни търговски закончета, непоклатима бюрокрация и неуморна съпротива.
	И десетки планети, които доскоро бяха средища на бизнеса, се превръщаха в едва ли не мъртвешки светове, където се отбиваха само случайни кораби. Милиарди разумни същества загубиха работата си, други десетки милиарди се задържаха по чудо на ръба на мизерията и стискаха зъби в очакване на по-добри времена.
	Самият той беше най-невъобразимият богаташ в историята на човечеството, а не смееше да се покаже никъде от страх да не му пръснат главата. Ама че живот, промърмори безгласно и си наля още една чаша. Не можеше да си преброи парите, но преди да се изкъпе, някой трябваше да прегледа банята за скрити детонатори и да провери няма ли отрови във водата.
	— Алдине, стига си се мусил. Гледай по-весело! — изтърси Мари и се настани до него.
	Всички изстенаха тихичко от поредната й нелепост.
	— Ами тя все пак е права донякъде — любезно каза ксарнът. — Смея да твърдя, че по-хубав свят за отдих не съм виждал. Климатът е чудесен, няма никакви тълпи наоколо, а пък в двореца си имаме всички удобства.
	Алдин кимна мрачно. Дворецът бил построен преди около петстотин години от някакъв гафски кох, после потънал в забрава. Наложи се да прахоса десетки милиони, за да заработят сервоботите и да поправят хилядите прозорци. Постройката се простираше на двайсетина декара, а външните й стени се състояха само от стъкло, което ставаше прозрачно с натискане на един бутон, за да открие тропическото великолепие наоколо. Тук беше достъпно всяко измислено досега забавление — от холопрожекциите до левитационните масажни дивани и фонтани от вино. В гигантските басейни с вихрещи се струи вода можеха да блаженстват по стотина души наведнъж. В подземната игрална зала дори се намираха петдесетина хомобота, въпреки строгите забрани изработени като съвършени копия на хора и гафове. Развличаха някои от самураите и басаките на Алдин с изключителната си дарба за сексуални подвизи, абсолютно недостижими за истинска жена.
	Водата в океана беше приятно топла и в нея не се навъртаха същества, които биха сметнали плувец за вкусна хапка. Но Алдин тъй и не се научи да плува, затова се отнасяше към морските простори съвсем равнодушно. По планинските склонове изобилстваха гъсти гори с такова странно съчетание на червеникави и виолетови оттенъци, сякаш ги бе измислил гаварнски моден дизайнер. А най-привлекателна беше пълната липса на местни жители. Орбиталните наблюдателни спътници даваха максималната сигурност, която можеше да се изисква.
	Точно тук Алдин би трябвало да се чувства незастрашен с десетината си приятели, заобиколен от телохранителите си самураи и басаки.
	Букха вдигна отегчен поглед към тавана.
	— По дяволите, Алдине, отпусни си душата най-после! Нали уж щяхме да си почиваме. Хич не ме интересува този доклад.
	— Престанем ли да се тревожим, значи вече сме уязвими за вражеските посегателства — невъзмутимо отвърна Оиши.
	Както винаги се държеше безупречно вежливо, но настойчивата нотка в гласа му внушаваше, че няма да се откаже, докато не го изслушат. Пристъпи към групата. Колкото и да го бе убеждавал Алдин през тези три години, че е време да се откаже от обноските на средновековна Япония, самураят упорито му се покланяше, преди да се обърне към него официално в присъствието на други.
	— Наш агент е съобщил, че е забелязал Корбин Габлона заедно с петима бивши кохове и още около сто мъже в тъмни облекла. Били са на планетата Пандукай преди седем стандартни денонощия. Соджио лично ми донесе доклада само преди час. Единият от непознатите мъже е купил крайно овехтял товарен кораб и групата заминала.
	— И какво от това? — сопна се ксарнът. — Вече знаехме, че онзи идиот Габлона се мотае някъде из най-забутаните светове на Облака, но той е напълно безпомощен. Жалко, че алшигите не са му видели сметката.
	— Искам да наблегна на факта, че агентът е чул разговор между двама от непознатите мъже. Според него няма съмнение, че са поклонници на култа Ал-Шига.
	Мълчанието в залата се проточи.
	— Ах, това копеле гадно! — изведнъж ревна Букха и скочи. — Значи си убеден, че мръсникът Габлона някак е извел безумците от Дупката в космоса?
	Оиши кимна. Тишината ставаше тягостна.
	— Това никак не ми харесва — навъсено промърмори Зердж, без повече да погледне холоекрана.
	Разсеяно натисна бутон и прекъсна по средата кресливата ария на Вула „Очите на любимия са като чаши пенлив мускател“. Гаварнецът се пльосна до Алдин.
	— Погазва един от най-строго спазваните закони в галактиката. Значи наистина е толкова луд, колкото показват психологическите анализи. Да си играеш с алшигите е все едно да заспиш в змийско гнездо. Бесни са за мъст, след като си загубиха Небесния асансьор.
	— Значи все за нещо се е споразумял с тях — безстрастно изрече Алдин. — Вече няма да ме нападат непохватни бездарници. От алшигите ми се смръзва кръвта.
	Докато се бореше за живота си в Дупката, поне знаеше, че местните смахнати кръволоци са навсякъде около него. Но щом са се изтръгнали извън планетата си, могат да се крият и дебнат къде ли не. И кой можеше да предположи колцина от фанатиците Корбин е пръснал из Облака?
	— Май това не е всичко — обърна се към своя приятел и пазител.
	Личеше, че Оиши е много обезпокоен.
	— Агентът ги е чул да се шегуват за някаква изненада, подготвена от „дебелака“, но съжалявали, че няма да обагрят кинжалите си в пряко нападение.
	— Ами защо тогава вдигаш толкова шум за нищо? — разсърди се ксарнът. — За миг така ме уплаши, че забравих да си доям вкусната гозба. Всичките ти самураи са тук и доколкото виждам, вече скучаят. Някоя и друга схватка ще ги ободри. — Гласът на насекомоподобното беше толкова нехаен, сякаш говореше за игра. — Обзалагам се, че и онези тъпчовци басаките с удоволствие ще се позабавляват с алшигите.
	Точно в този миг ксарнът забеляза, че главатарят на „тъпчовците“ стои до вратата и е вперил пронизващ поглед в него. Воинът не каза нищо, но с един-единствен красноречив жест накара ксарна да се извини припряно и да се заеме със смрадливия си десерт.
	— Добре де, все ще уредим на Корбин някоя дребна злополука — подхвърли Букха.
	— Но в момента е най-добре веднага да напуснем това място — хладно го прекъсна Оиши.
	Не един от седящите наоколо изохка от раздразнение.
	— В името на небесата, какво приказващ?! — изръмжа ксарнът. — Та ние кацнахме едва вчера!
	— Никой и никъде не е в абсолютна безопасност. Може да се постигне задоволителна сигурност, като постоянно се променят плановете. Не се съмнявам, че е известно заминаването на нашата група за тридесет дни. Някои от покупките ни показват недвусмислено, че сме се насочили към тропически свят за отдих. Разговорите се подслушват. Подозирам, че и Корбин вече знае къде сме. Затова се налага да напуснем планетата след не повече от час. Вече дадох команда на корабния компютър да се приготви за отлитане.
	Алдин се изправи.
	— Чухте го, нали? Да се разкараме оттук! И без това започнаха да ми се опъват нервите.
	Огледа сборището. Тук бяха единствените му близки. Онези, с които се сприятели, след като стана кох, не се брояха. Той бе открил бързо две особености на богатството. Който намира някаква ценност в него, е заблуден глупак. И на ничии обещания не бива да се вярва.
	— Е, аз поне оставам! — натърти Първи ксарн. — Твърде много съм чувал за превъзходните гозби, излизащи от червата на местните хищници, за да не им се насладя на спокойствие.
	— Храбри мой съпруже, май си започнал да се плашиш от призраци — подхвърли Мари, застанала до главатаря на басаките.
	— Твоя си работа е дали ще тръгнеш! — отвърна Алдин малко по-рязко от необходимото.
	— Мислех, че съм свързала живота си с мъж, а не с пъзльо! — озъби се и тя, подсмръкна пренебрежително и излезе.
	Приятелите на Алдин се загледаха към някой ъгъл или в тавана, за да го отърват от неудобното положение.
	— Хайде да си събираме нещата — подкани той сдържано. — Имам твърде лошо предчувствие.


	— Завършваме скока след десет локални секунди.
	Корбин Габлона се облегна удобно на креслото и се закиска от удоволствие. Чернилката на подпространствения тунел изведнъж отстъпи пред сиянието на безбройните звезди.
	— Целта засечена. Пристигнахме по-късно от предвиденото и планетата се е завъртяла с допълнителни пет градуса около оста си. Ударът ще бъде нанесен на 452 километра от първоначалното определеното място.
	Дебелакът изпсува гневно и извика на екрана компютърната симулация.
	Планетата Кулимир се рееше в мрака, после се показа увеличеното изображение на единствения континент, заобиколен от тюркоазени океани. Компютърът начерта траекторията на атаката. Габлона си отдъхна, щом прочете прогнозите за щетите.
	— Ударната вълна ще достигне основната цел с налягане петдесет атмосфери — прошепна машината. — Това осигурява пълно унищожение.
	Тлъстият кох потърка украсените си с множество пръстени ръце. Оттласна се от пулта и креслото се понесе към предния екран, където се бяха събрали неколцина мъже в черни роби. Все още се намираха на 60 милиона километра от Кулимир, но телескопите им осигуряваха гледка, сякаш се рееха само на няколко хиляди километра над нея.
	— Какво представление ни очаква! — ухили се Габлона. — Да му се не види, защо не съм се сетил по-рано за този номер!
	— Започва се… — прошепна един от хората в черно.
	Товарният кораб изскочи от точката на преход след тях, но предните двигатели не се включиха, за да намалят скоростта му. Вехтият космически апарат се носете към планетата със значителна частица от скоростта на светлината. Подобна маневра беше истинско самоубийство. Всъщност намеренията на пилота бяха точно такива.
	По комуникатора се чуваха смехът на Хага и радостните му молитви към Скрития Ема. Желаеше в рая да го посрещнат сто девици. Нямаше да чака дълго — оставаха няколко минути до сблъсъка. Пред носа на кораба проблесна лъч. Кухфа, братът на Хага, се стремеше да прочисти траекторията дори от най-нищожната частица космически боклук. Кораб с маса хиляда тона, летящ с една десета от скоростта на светлината, можеше да се изпари дори от стълкновение с прашинка.
	— Всичко е въпрос на маса и скорост — доволно измърка Корбин. — Експлозията ще се равнява на ядрен взрив от няколко милиона мегатона. Всичко в радиус от хиляда километра ще бъде заличено, атмосферата направо ще се разнесе в пространството. Разрушенията ще обхванат половината планета.
	Махна на един сервобот да му донесе пълна чаша. Кимна и на стоящия до него мъж, за да го подкани да опита брендито, но онзи поклати глава.
	— А, да, традицията не позволява — засмя се Корбин. — Честно казано, не знаеш от какво се лишаваш.
	— Има много по-изтънчени удоволствия — тихо отвърна Хасан, някога наставник на страшните хашишини от Земята, а сега един от повелителите на алшигите.
	Той пак се вторачи нетърпеливо в екрана.
	— Ще изглежда като злополука — каза дебелакът, сякаш искаше да успокои съзаклятника си. — Загубил управление товарен кораб се забива в планета. Нима някой може да заподозре нещо?
	— Великолепен замисъл — без следа от чувство изрече мъжът с орловите черти. — И в най-невъздържаните си фантазии не съм смеел да мечтая за такова опустошение.
	— Али, нали ти казах, че трябва да ми се довериш? — снизходително напомни дебелакът. — Вслушвай се в думите ми и ще станеш свидетел на невиждана досега разруха.
	— И все пак ми се струва някак нечестно — обади се тих гласец от отсрещния край.
	Корбин се озърна през рамо, а Хасан изпръхтя презрително.
	— Слаби нерви, драги — присмя се дебелакът.
	— Зола е прав — възрази Вор, един от по-незначителните кохове сред гаварнците. — Простакът Алдин не ме интересува. Но там са Първия ксарн и тауг Букха. Те принадлежат към нашето съсловие.
	— Вече не! — отсече Габлона. — Нима забравихте, че ви лишиха с измама от всичко?
	Неколцина кохове кимнаха смутено. Дебелакът прелетя в креслото до неспокойната групичка.
	— Изненадващата атака, с която започва войната, е прастара традиция. Спомнете си какво е направил Ярмир при удара срещу Алфа Сигма. А нима Цезар първо е пратил послание до римския сенат, че има намерение да прекоси Рубикон? Ами! Направо нападнал.
	Усмихна се надменно, уверен, че е сразил събеседниците със знанията си по военна история. Сякаш се бяха пренесли в доброто старо време, когато коховете се събираха пред екраните на симулаторите, за да се насладят на военните игри, пурите и коняка. И да обсъдят тънкостите на стратегията и надхитрянето, както подобава на джентълмени. Габлона весело заповяда на сервоботите да напълнят догоре всички празни чаши.
	— Но между достойни противници не е прието да се прилага коварство — неубедително промърмори Зола.
	Никой не го подкрепи този път.
	— Нали и ти мечтаеше да си отмъстиш? — заяде се Третият ксарн. — Корбин ти даде тази възможност.
	— Поемам цялата отговорност — натърти дебелакът.
	Пропусна да спомене, че всичко се записваше тайно, а товарният кораб е купен на името на Зола чрез поредица ловки бюрократични маневри.
	— Да, само аз съм отговорен — отново се ухили той и другите се насилиха да му отвърнат със смях.
	Неколцина дори измънкаха колко ще се радват да си върнат предишното положение. Обзети от тревога и угризения, те почти не слушаха дебелака, който се впусна надуто в монолог за тактическите подробности от епохата на земното Просвещение и порица глупавите настроения от онова време срещу убийствата изневиделица и изненадващите нападения. Някои от коховете веднага забелязаха сериозните му грешки, особено когато заяви, че светкавичното нахлуване на Фридрих Велики в Силезия станало през 1730 година. Нито един не посмя да го поправи. Нямаха настроение за препирни, а и експертът, който можеше непререкаемо да разреши споровете им, беше сред набелязаните жертви на сегашната атака.
	— Остават десет секунди — прошепна компютърът. — Три, две, една… Ударът е нанесен.
	Всички впиха погледи в екрана. Нищо не се промени още няколко секунди и Корбин наруга мислено пилота, който трябваше да е пуснал в орбита свръхсветлинен предавател. Глупакът сигурно е бил твърде зает да предвкусва забавленията с тълпата девственици, които Али му бе обещал да намери в рая.
	Изведнъж страховит блясък запълни стаята, макар и отслабен стотици пъти от компютъра, иначе всички щяха да ослепеят мигновено.
	Наложи се машината да затъмнява непрекъснато предаваната картина. Нетърпимо бяло кълбо се издигаше от повърхността на планетата — милиони тонове изпарени скали, пронизали атмосферата. Широчината му беше стотици километри.
	Ударната вълна вече се разпространяваше със свръхзвукова скорост, буквално разкъсвайки всичко по пътя си. Връхлетя океана, надигна го от дъното в нажежена пара над воден хълм, висок цял километър, и чудовищното цунами се понесе към континента. След секунди земетресение срина цяла планинска верига.
	Умиращата планета запълваше екрана в беззвучна агония. Чуваха се само ахканията на стъписаните кохове и веселите подвиквания на алшигите. Някои от тях плачеха от радост за двамата си събратя, на които всички в рая щяха да завидят за причинената невероятна гибел.
	Изображението изведнъж се разкриви и изчезна. Предавателят бе последвал товарния кораб в развихрената стихия.
	— Ще отидем ли да проверим за оцелели? — плахо се обади Зола.
	— Оцелели? От това?! — изкикоти се Корбин. — Те всички са прах.
	— Какво направихме?… — изхлипа Хултап, друг от коховете.
	— Как какво, глупако — започнахме война и вече я спечелихме! — изръмжа дебелакът. — Я да се омитаме оттук, преди да ни засече някой от корабите на проклетите Надзорници!
	Щастливият Корбин излезе от салона. Другите кохове се споглеждаха неловко.
	— Това е истински кошмар — безстрастно каза Кулма накрая.
	— Който скоро ще се присъни наяве на целия Облак — ликуващо обяви Али и смрази с поглед коховете.


	Оиши трудно сдържаше раздразнението си. Твърде много се забавиха. Часът, който им даде да се приготвят, мина отдавна. Самураите и басаките, освен Соджио, вече бяха в кораба, но приятелите на Алдин спряха в последния момент отвън и започнаха да го убеждават, че нищо не пречи да останат тук още ден-два.
	Тогава прозвуча сигналът от скрития наблюдателен спътник, оставен край изходната точка от подпространствения тунел — бе се появил кораб, който бързо намаляваше скоростта си.
	През живота си на Земята самураят се бе подготвял усърдно с годините, овладявайки изкуството да брани и охранява своя даймио. А през трите години, откакто животът му всъщност започна отново в този странен свят, Оиши се постара да научи всичко необходимо с една-единствена цел — да защити от опасности новия си даймио и приятел.
	Дори един неочаквано появил се кораб беше достатъчна причина за тревога. Но веднага след него от точката изскочи още един и започна да се ускорява право към планетата. Оиши изпрати главатаря на басаките, за да доведе по-бързо всички, които стояха отвън. Не откъсваше поглед от мониторите, които показваха неумолимо връхлитащия кораб.
	— Какво е това, по дяволите? — прошепна смаяната Тиа.
	Всяко чуждо тяло беше твърде подозрително в тази забравена от всички звездна система. Точно затова самураят предпочиташе досега Алдин да е тук. На някои други светове всеки ден кацаха стотина кораба… и във всеки от тях може би се криете наемен убиец.
	Първият кораб спря, сякаш за да препречи достъпа до точката за скок към средата на Облака. Но това не беше кой знае какво затруднение. Наблизо имаше още три входни точки, отбелязани с радиофарове. Маневрата на натрапниците беше почти безполезна.
	Озадачен, Оиши само поклати глава.
	Минутите се точеха, а вторият кораб не промени траекторията си. Накрая компютърът отбеляза, че ако продължи така, скоро ще последва удар в западния край на континента с особено неприятни последици.
	— Все едно онзи тъпанар вътре е решил да се самоубие — прошепна вече доста изнервената Тиа.
	Ужасното прозрение разтърси японеца.
	— Алшигите! — кресна той. — Какво количество енергия ще се отдели при сблъсъка? — извика на компютъра.
	Минаха няколко непоносимо дълги секунди.
	— Забелязвам в гласа ви признаци на стрес — дружелюбно изрече компютърът. — Имате основателни причини да се безпокоите. С наличните си програми не мога веднага да изчисля какво количество енергия ще се отдели при удар на кораб с маса около хиляда тона, движещ се с една десета от скоростта на светлината. Приблизителната оценка обаче показва, че не е добре да се намираме наблизо. Предлагам да организирате незабавното напускане на планетата.
	Оиши скочи от креслото и се втурна към наклонената подвижна рампа пред отворения люк. Алдин тъкмо обърна гръб на своите заинатили се приятели, сред които — разбира се! — най-гласовита беше жена му.
	— Побързайте! — изрева самураят.
	Неговият господар го изгледа учудено.
	— Хайде без истерични припадъци! — ядоса се Мари. — Дори още не съм си опаковала перуките.
	— Остави гадните си перуки! — изръмжа Оиши и скочи с все сила от рампата.
	Проклинаше се с най-черни думи. Защо ли не разположи две-три електромагнитни оръдия във висока орбита? Щяха да пръснат страшния пришълец още на десетина хиляди километра от Кулимир и всичко би се разминало само с мощна експлозия, която най-много да им опърли лицата.
	— Ей сега ще се забие! — писна Тиа откъм кораба. — Пазете си очите!
	Алдин зяпаше смутено Оиши, на когото му се струваше, че се влачи тромаво като насън. Самураят връхлетя, събори господаря си на земята и се опита да закрие лицето му със своето кимоно.
	В небето се стрелна ярка ивица и след миг светът наоколо сякаш се превърна в свръхнова звезда.
	Макар да се бе извърнал със стиснати клепачи, японецът се уплаши, че ще ослепее.
	Някъде отдалече се чу тънък вой. Самураят надуши миризма на изгоряло и след миг осъзна, че косата и копринените му дрехи са се запалили. Очакваше жегата от това ново слънце да го превърне в пепел, но скоро светлината започна да избледнява.
	Поне не беше пряко попадение, каза си той. Току-виж се измъкнем. Побърза да стане.
	— Веднага в кораба! — кресна мощно.
	Осмели се да погледне на запад и му се стори, че наистина е ослепял. От хоризонт до хоризонт нямаше нищо, освен смайваща бяла пелена.
	— Раздвижете се де! — пак изрева японецът и се наведе да вдигне Алдин от земята.
	Бившият вазба се озърташе зашеметен. Останалите стояха като вцепенени, дрехите им тлееха. За късмет всички бяха с гръб към взрива.
	— В кораба! — повтори Оиши, когато притича край тях.
	Но след секунда отново лежеше с лице в пръстта, все едно някой го бе сритал в глезените.
	Ударната вълна сгърчи земята с омаломощаващ тътен. Самураят чу как зад гърба му десетте хиляди прозорци на двореца изригнаха в ураган от назъбени парченца. Само за миг постройката, погълнала тридесет милиона катара, се превърна в гол скелет.
	— Дрехите ми! — писна Мари.
	— Ще си купиш други! — изръмжа Зердж, излязъл току-що от палата.
	По козината му попиваше кръв от десетките рани, по едрото му тяло висяха парцали от халата на лилави и жълти райета. Последваха го множество сервоботи, които се втурнаха да събират стъклените трошки.
	Няколко от нелегалните хомоботи изскочиха от подземното казино и забърбориха весело, сочейки яростната стихия, като че гледаха холошоу.
	— Някой да не е останал вътре? — попита самураят.
	— Един от басаките — печално отвърна Зердж. — Горкият, тъкмо заплашваше да си пререже гърлото в края на операта. Трусът свърши тази работа вместо него. Трагичен край, но и много поетичен.
	Оиши буташе и дърпаше втрещените свидетели на бедствието, тикаше ги към кораба, а отвътре се изсипаха наведнъж неговите самураи, за да помогнат. Главатарят и останалите гафски воини издигнаха гласове в пронизителна смъртна песен за загиналия си приятел.
	Земята подскачаше и се люшкаше непрекъснато, изведнъж космическата яхта застена и се килна върху дясната си опора, която се огъна с тежко скърцане. Оиши се примоли безмълвно корпусът да не е пробит.
	Затича се напред към нишата на бординженера и срещна нервния поглед на Тиа, която седеше в креслото на втория пилот.
	— Десният двигател отказва! — съобщи му задъхано.
	Алдин се добра до пулта за управление и се пристегна с предпазните ремъци на пилотското кресло. Тичащият по петите му Зердж се канеше да възрази, но погледът на неговия приятел го накара да млъкне. Алдин и без това не обичаше друг да управлява „Майстор на хазарта II“, а сега никому не би отстъпил мястото си.
	— По дяволите десния двигател! — извика Оиши. — Да се махаме по-бързо!
	Корабът скочи право напред и нагоре. Алдин го издигна над двореца и зави на запад, за да огледа размаха на катастрофата.
	Цялото небе се бе превърнало в безмерна колона бял пламък.
	— Твърде мощно е за пулсационна бомба! — дрезгаво промърмори вазбата. — Какво ли е измислил?
	— Нищо особено — отвърна самураят. — Товарен кораб, който се заби със значителна част от скоростта на светлината.
	— Луд мръсник! — прошепна останалият без глас Алдин. — Чувал съм шегичките на разни тъпанари, че биха искали да опитат нещо подобно, но никой не е правил това, дори през войните в древността.
	— Е, вече виждат какво причинява такъв удар — озъби се Тиа.
	Четиримата гледаха смълчани опустошението на цял свят, а корабът продължи нагоре през атмосферата, вече преминал звуковата бариера.
	— Ето я въздушната ударна вълна! — изкрещя Алдин.
	Отгоре изглеждаше, че цялата повърхност на планетата се обелва като кора на ябълка. Изригваха дървета, реки, езера, дори почвата чак до плътните скали, за да изчезнат в няколкокилометровата ревяща огнена стихия.
	— Я да побързаме… — въздъхна вазбата и опита да включи двигателите на пълна мощност.
	Незабавно светна първата червена лампичка, после цяла редица замига лудешки.
	— Нарушена е херметичността на кораба — безучастно съобщи компютърът. — Третият двигател е повреден, номер две е в аварийно състояние. Повтарям — пътническите помещения са разхерметизирани, опитът за излизане извън атмосферата ще доведе до смъртта на всички намиращи се там. Предлагам да кацнете в най-близката ремонтна инсталация. Повтарям…
	Алдин изключи аудиоканала, завъртя глава към Оиши и каза стъписано:
	— Трусът беше прекалено силен и опората направо е пронизала корпуса.
	Зердж седна пред аварийния пулт и започна да преглежда данните за повредите.
	— Постарай се да изпревариш ударната вълна! — подхвърли през рамо на приятеля си.
	Алдин също се взираше в контролните монитори и пъшкаше беззвучно. Все същата опора бе разбила третия двигател и повредила втория, отгоре на всичко беше невъзможно да се прибере в корпуса. Вазбата включи вътрешния комуникатор. Мари виеше с пълно гърло и той съжали искрено своите приятели и телохранители, които впрочем крещяха не по-слабо от нея. Веднага изключи уредбата.
	Мигащата светлинка за втория двигател внезапно стана устойчиво алена и Алдин прекъсна работата му, преди корабът да е избухнал. Оиши кимна мрачно.
	— Нямаме мощност за втора космическа скорост — отбеляза господарят му.
	— И без това не бива да се издигаме по-нагоре.
	— Дори няма да изпреварим ударната вълна! — извика Гиа, която вдигна глава от навигационния пулт.
	— Може пък да стане по-бавна, преди да ни настигне — промърмори самураят безнадеждно.
	Но стихията бушуваше все по-наблизо с всяка секунда.
	Алдин си хапеше устните от бяс. Отдавна се бе примирил, че трябва да се пази от нападатели. Но да унищожат цяла планета?! Поне злочестите създания, които я обитаваха, нямаше да разберат нищо, преди да изчезнат в пламъците.
	— Остава ни само да наберем още малко височина и да се молим — промърмори той.
	Корабът се ускоряваше тромаво в малко по-разредения въздух и сякаш всеки миг щеше да се разпадне на милиони късчета от вибрациите.
	Мари подаде глава в пилотската кабина.
	— Идиот нещастен! — изписка тя. — Защо не послуша Оиши и не излетя веднага!
	Алдин сподави напиращия в гърлото му див крясък. Ако тя не ги бе забавила, отдавна щяха да са далече оттук. Но Мари просто не притежаваше способността да признава грешките си. За нея самата изобретателните й увъртания изглеждаха съвсем логични. Ярослав често повтаряше, че трябва да й се присъди докторат по прехвърляне на вината.
	— Застига ни — измънка, без да обръща внимание на жена си, впил поглед в задния обзорен екран. — Я си отнеси задника в салона при другите и си закопчай предпазните ремъци! — изведнъж й изрева той.
	Очите й се изцъклиха, но тя побърза да изпълни заповедта. Алдин включи предупреждението за авария. Може би още някой отзад не се бе пристегнал към креслото си.
	— Нищо повече не можем да направим — каза на Оиши. — Включи на автопилот.
	Самураят се поколеба и вазбата го потупа по рамото.
	— Алдин-сан… — прошепна Оиши, но прехвърли управлението на кораба на компютърните системи, към които все още се отнасяше с нескрито недоверие.
	— Десет секунди до аварийното прекъсване на полета — невъзмутимо обяви машината. — Според моите изчисления ще се забием в…
	Гиа изключи гласовия синтезатор и се усмихна тъжно на Алдин.
	— Отдавна очаквах Корбин да ни довърши някак — промълви с въздишка.
	Наведе се колкото й позволяваха предпазните ремъци, целуна вуйчо си по челото, после стисна ръката на Оиши.
	Както винаги, компютърът не беше съвсем точен, и бурята застигна повредения кораб след 9,91 секунди, но никой не забеляза грешката.


>	2

	— Няма потвърждение, че целта е унищожена — тържествено съобщи Вуш.
	Надигна се ръмжене от тълпата Надзорници, хора, гафове и ксарни.
	— Ами сега как ще си получим печалбите? — унило попита Нугала, Вторият ксарн от кошера Тала.
	— Съжалявам — назидателно започна Буш, — но нашият невидим наблюдателен апарат установи, че яхтата на Алдин е успяла да излети. След това е загубил сигнала й поради смущенията от ударната вълна, обхванали цялата атмосфера на планетата. Докато не се уверим, че всички са загинали, ще трябва да отложим обявяването на резултатите.
	— Ксарнска помия! — сопна му се тауг Убур. — Никой не може да се измъкне от такъв ужас. Само че вие. Надзорниците, искате да ни размотавате, за да трупате лихви от заложените пари.
	— Скъпи мои приятели — тихо промълви Вуш, издигнал се над множеството, — не би било честно и справедливо да изплатим печалбите на онези, които са заложили на успешната първа атака. Изчислихме шанс 1:2143 въпросният космически съд да е възстановил целостта на корпуса си и да е напуснал атмосферата. Има и шанс 1:89, че са стигнали до безопасно място в другото полукълбо.
	Поне неколцина си замълчаха сред сърдитата гълчава. Бяха заложили за оцеляването на Алдин и сега се радваха на отлагането. Но останалите трийсетина играчи се бяха настроили доста неприязнено към Вуш и другите шестима Надзорници, които събираха залозите и наблюдаваха играта.
	— Успокойте се, приятели — прикани ги Вуш. — Можем да изплатим поне второстепенните залози за успешния удар и пълното разрушаване на двореца. Чудесно решена астронавигационна задача. А компютрите вече са готови да приемат залози за новия второстепенен облог, че Алдин, Букха, Първият ксарн и-или Зердж са оцелели. Съотношението за Алдин е 1:80. Изчислени са и съотношенията за различните съчетания от оцелели.
	— Я почакай! — изсумтя Убур. — Преди малко разправяше, че имало шанс 1:89 да намерят безопасно място, сега изведнъж стана 1:80.
	Вуш се озърна малко смутено и най-сетне откри Хобс Габлона, който управляваше тази планета за хазарт и развлечения. Той веднага се понесе към средата на залата върху левитационното си кресло. Изглеждаше като двойник на Корбин със своите сто и осемдесет килограма. Всъщност тлъстини висяха по почти всички мъже от рода Габлона. Но с това приликите свършваха. Лицето на Хобс като че беше застинало във вечна гримаса на донякъде порочно удоволствие. Богаташите от Облака го познаваха добре. Беше прочут като управител на несравнимия дворец за комарджии с всякакви екзотични залагания, невероятен разкош, леко вулгарни в пищността си представления. Знаеше се, освен това, че не придиря много и на онези, които се впускат в по-чудати и противни развлечения, особено ако си платят добре да им ги уреди той.
	— Трябва да има и отстъпка за организаторите — внушително изрече той, готов да отърве Вуш от неловкото положение. — В края на краищата, нашите разходи също не са незначителни.
	Засмя се и посочи фонтана, в който се пенеше отбрано бургундско вино. В момента там се къпеха неколцина от гафовете. После се обърна към внушителния покрит съд, около който се тълпяха ксарни.
	— Какво да се прави, нямаме особен избор — въздъхна един кох, наведе се към своя терминал и заложи сериозна сума на комбинацията за оцеляването и на четиримата.
	Другите се съгласиха неохотно, че по-добро забавление нямат.
	— Повече жизнерадост, приятели! — обади се Вуш. Защо да не се ободрим с още някой и друг залог, докато чакаме основните резултати? И не забравяйте, достойни господа, че аудиовизията, храната и напитките се безплатни.
	А представлението наистина беше незапомнено. Защитеното от засичане наблюдателно устройство ги направи зрители на космическа катастрофа, каквато не бе имало от галактическите войни преди три хиляди години.
	Ценителите на подобни зрелища, които останаха извън списъка на поканените да участват в хазартния празник за избраници, с радост платиха на Надзорниците по сто хиляди катара, за да гледат по мрежата на живо. Сред коховете винаги бе имало маниаци на унищожението и се случваше да забият по някой овехтял кораб в безлюдна луна, за да си начешат крастата. Но никой не смееше да ускори обречения съд до повече от една стотна от скоростта на светлината. И никой досега не бе виждал как товарен кораб се врязва в планета с биосфера. Всички се бяха вторачили с такова страхопочитание в холоекраните, че дори не гъкнаха, когато взривът разкъса половин континент.
	Дори докато мърмореха срещу Надзорниците, повечето не можеха да се отлепят от екраните, пускаха си повторения, сочеха си по-живописните подробности. Бързичко си организираха допълнително залагане за точния момент, когато двете ударни вълни ще се сблъскат над другото полукълбо. Вторият ксарн избълва току-що изсмуканата си храна, когато научи, че е спечелил половин милион.
	— Господа — Вуш изобрази усмивка, за каквато лицето му не подхождаше особено, — не пропускайте възможността да заложите и на други събития. Дори Алдин и Букха да са мъртви, тепърва ще се дели наследството.
	Кохове и новобогаташи се споглеждаха предизвикателно, мнозина веднага се отправиха към терминалите, за да задоволят комарджийската си страст.
	Макар старите родови състояния да бяха оскубани до голо от предишната игра, настъпилият хаос позволи на мнозина безогледни хитреци да натрупат невероятни суми. А сега една огромна икономическа империя щеше да падне в хищните им ръце.
	— Моите анализатори са подготвили пълен комплект от няколкостотин варианта, за да направите избора си по свой вкус. Забавлявайте се, господа, имате каквото пожелаете в хазартния дворец на Надзорниците.
	Макар още да се мусеха, всички признаваха, че Вуш е помислил добре, наемайки света на Хобс за това начинание.
	— Така печалбата ни ще нарасне още повече — подхвърли Надзорникът, когато прелетя край дебелия управител на планетата.
	Беше убеден, че като близък роднина на Корбин, Хобс Габлона ще се зарадва на всяка допълнителна възможност да обере гостите си.
	Но домакинът се взираше намръщено в екраните, на които отново и отново се повтаряше взривът, после се виждаше размитият от смущенията образ на яхтата, която накрая изчезваше в ударната вълна. И всеки път нещо сякаш го пробождаше в стомаха. В младостта си и той бе поработил като вазба, а гилдията спазваше строго правилото колегите да се пазят взаимно от злополучни обрати. Той успя само да подскаже прикрито комуто трябва, но вече му се струваше, че е закъснял с известието. Опасенията, че Корбин може да победи, бяха достатъчни да смутят спокойствието му. Но мисълта, че Алдин е мъртъв, му развали напълно настроението.
	Изгледа Буш за миг и се усмихна, но не каза нищо.
	Надзорникът се рееше край всички низши същества, които бе подмамил да хлътнат в играта. Но щом вратата се затвори зад него, ужасът го връхлетя.
	— Е, наслаждаваме ли се на малката си хитрост?
	Вуш светкавично коленичи пред най-старшия Надзорник. Взираше се крадешком в четирите му фасетъчни очи, търсеше знак какво ще го сполети.
	— За да не се чудиш, ще ти кажа, че отдавна знам за тези твои постъпки — безстрастно обясни най-старшият.
	— Но как научихте?
	— Да не задълбаваме излишно. Достатъчно е да спомена, че в края на предишната игра забелязах колко си заразен от алчността на тези варварски раси. Предвидих, че рано или късно ще се поддадеш на порочната склонност към насилие и хазарт.
	— Моля да ме смятате за временно полудял — припряно избълва Вуш. — Прекалено честите контакти с низшите същества смутиха съзнанието ми. С радост ще се оттегля на пустинен свят, за да медитирам с надеждата, че все някога ще сте склонен да ми простите.
	Ако Надзорниците биха могли да се смеят, отекналият в стаята звук трябваше да е гръмогласен кикот.
	— Нима се заблуждаваш, че ще ми пробуташ тези тъпотии?
	Най-старшият си послужи с езика на хората, за да изрази презрението си. Вуш стреснато изгледа своя наставник и съдия.
	— Кажи ми каква е вероятността Корбин Габлона да постигне целите си?
	— Позволявам си да изтъкна, че успехът му е несъмнен, стига Алдин да е мъртъв. Корбин има за съюзници поклонниците на Ал-Шига и няколко десетки кораба, модифицирани като планетни унищожители. Всички в Облака скоро ще треперят от страх пред него. Но дори Алдин да е жив, шансът за което е нищожен, съотношението пак ще е 1:6,7 в негова вреда.
	Най-старшият се рееше напосоки из стаята.
	— Треперя, като си помисля за възможните последици, ако Алдин оцелее. Целият Облак може да бъде въвлечен в гражданска война, водена от недоволните стари кохове срещу него и поддръжниците му. Ще има ужасни кръвопролития. Цивилизацията на трите натрапнически раси, заели тази област от вселената, ще бъде съсипана напълно.
	Най-старшият изви глава към Вуш и отново си послужи с изкривеното подобие на усмивка. Младшият си отдъхна, но след секунда се стресна от гневния изблик:
	— Твърде дълго търпях тази зараза, нахлула от съседната галактика! — Вуш веднага подскочи развълнувано. — Още не съм ти простил — делово добави най-старшият и го принуди да коленичи. — Ти ме изправи пред изключително интересен проблем. Да, изключително интересен…
	— Само се опитвах да ви спестя подробностите, за да не наруша душевното ви равновесие.
	— Хъм, май досега не съм забелязвал у тебе такава загриженост за братята ти. Все едно… Ако Алдин оживее, ще има открити военни действия из всички обитаеми звездни системи.
	Така и не се примири с намесата за спирането на войната преди три хилядолетия. Вярно, развихреното насилие ужаси и него, но все си мислеше, че е по-добре да оставят противните същества да се изтощят взаимно, за да им бъдат наложени по-лесно редът и послушанието.
	Но мнозинството сред Надзорниците се наложи с високонравствените си доводи, използваха изоставените от Първобродниците устройства и с демонстрация на груба мощ накараха низшите раси да се придържат към мира, съхранил се вече цяла епоха.
	„На каква цена?“, питаше се горчиво най-старшият. Все едно да поддържаш ред в огромно семейство с разглезени, вечно каращи се деца. Безметежният покой в Облака бе нарушен безвъзвратно с появата им.
	В легендарното минало, до което не стигаше паметта на никой сред живите Надзорници, забравено дори от машините, загубили много от съхраняваните данни, Първобродниците бяха скитали из Облака. След тях оставаха свидетелства за могъществото им — Пръстените, Небесните асансьори и невероятната Сфера. А за отдавна изчезналите творци те са били само дребни занимания, с които запълвали вечността. Най-старшият често размишляваше над загадката на Първобродниците. Дали и преди тях е имало още някои в безкрайните слоеве на сътворението?
	Надзорниците се бяха пренесли тук да съзерцават чудесата и оставените от господарите си машини ги бяха помолили да станат пазители на величествените паметници. Настаниха се в Големия и Малкия магеланови облаци, винаги малобройни, защото такива бяха нравите на техния вид — заменяха някой от своите с нов, чак когато духът му избледнееше в нищото.
	Имаха на разположение две галактики, из които да се носят в кротко съзерцание, във вечно търсене на всеобхватната светлина. Цели звездни системи можеха да станат временен дом за един от тях, за да се усамоти в медитацията си.
	А сега Облакът гъмжеше от разюздани, наежени тълпи, които задръстваха космическите маршрути, мърсяха планетите и прогонваха покоя.
	Отначало Надзорниците си възложиха сами великата мисия да научат низшите същества на мир и търпимост, на радостта от размисъла и пълната свобода във въздържането от действие. Но да ги разпръсне Вечността дано, гневно си каза най-старшият, дори неговото търпение вече се изчерпваше!
	И се стигна до най-долното варварство — унищожиха Небесния асансьор на планетата, където бяха прогонили алшигите.
	Изобщо не го разстрои масовата гибел на фанатиците по време на катастрофата. Като си помислеше само, че имаше времена, когато Надзорниците обсъждаха векове наред морално ли е да изяждат лишени от разум същества и накрая повечето преминаха към изцяло синтетична храна… Ето още един признак за развращаващото влияние на тварите — той вече не трепваше, наблюдавайки ги да се изтребват помежду си.
	Но унищожението на Кулата изтощи снизхождението му. Беше свещен паметник, истинско творение на Първобродниците, а хората и гафовете не само я разрушиха, но и ликуваха от злодеянието си. Холозаписите от бедствието бяха сред най-търсените стоки из галактиката.
	— Гнусно, нетърпимо гнусно…
	— Казахте ли нещо?
	— Аз ли? О, не — раздразнено изсъска най-старшият.
	— Ще ме накажете ли? — измъчен от очакването попита Вуш.
	— Разбира се! — ядосан отсече най-старшият и другият склони глава.
	Сигурно щяха да го запратят за цяло хилядолетие на някоя гола скала да се терзае от мисълта за греховете си. И никакви игри… Вуш си призна унило, че сигурно ще полудее.
	— Я ставай! — изръмжа най-старшият. — Нямаш ли поне малко гордост?
	Младшият се надигна, но внимаваше да остане с една глава по-долу.
	— Изслушай наказанието си — започна наставникът, сякаш приковал го с поглед. — Ще продължиш да направляваш тази игра.
	Вуш не успя да прикрие ликуването и се блъсна в тавана.
	— Мъдрите ви желания са задължение за мен — измънка в опит за тържествен отговор.
	— Има още нещо — спокойно продължи най-старшият.
	— Всичко ще изпълня — отвърна младшият, а гласът му се накъса от вълнение.
	— Никога не сме разговаряли за това.
	— Никога ли? — смути се Вуш. — Но как е възможно? Нали в момента разговаряме?
	— Така правят хората — отсече наставникът. — Означава, че ще построиш логическа верига в съзнанието си, отхвърляща действителността на случващото се сега и заместващ я с друга действителност, в която не сме обсъждали играта.
	— Аха…
	Младшият се мъчеше да проумее смисъла на чутото. Вярно, общуването с хората го сблъскваше постоянно с всякакви най-чудати отклонения от логиката, но се изуми да чуе толкова странно нареждане и от наставника си.
	— Както желаете… — прошепна накрая.
	— Както заповядам! — натърти най-старшият. — Ще се постараеш да насочваш играта така, че да внасяш в нея подходящи според мен промени, особено ако Алдин е оцелял.
	— Тоест да подправям резултатите — престраши се младшият.
	— Да, така наричат тази хитрост низшите същества. Войната трябва да продължи. Искам долните твари да бъдат толкова сплашени накрая, че ако поискаме, да се откажат и от по-развитите си технологии.
	— Значи целта ви е истинска, мащабна война, в която да се унищожават цели планети?
	— Именно — потвърди най-старшият изумен, че най-сетне изрече на глас тайното желание, измъчващо го от векове.
	— А другите знаят ли? — предпазливо се осведоми Вуш.
	— Не е твоя работа! — сряза го наставникът. — Нужно ни е да отслабим низшите раси, за да ги вкараме в правия път. Нека сеят разруха засега. Не е наша вина или грях. Ще дойде време, когато ще ни умоляват да ги помирим и така ще установим по-строг контрол над делата им. Въобразявахме си, че можем да използваме коховете като посредници, а виж докъде стигнаха! Вече ще ги управляваме сами. Може би най-после ще се порадваме на малко тишина и спокойствие.
	Младшият се стъписа от разпалената реч. Сред Надзорниците сдържаността се смяташе за особено достойнство, а отказът от проява на чувства — за добродетел. Дори най-старшият май се смути от откровеността си и се извърна.
	— Отивам си. Искам да намеря усамотено място — промълви кротко. — Разбрах, че всеки допир до тези варварски раси разстройва твърде много душата ми.
	Вуш се поклони и отстъпи към стената.
	— Грижи се добре за играта — студено напомни наставникът, преди прехвърлящият лъч да го погълне.


	— Гръм да ги удари, как така няма потвърждение, че целта е поразена? — яростно изпищя Корбин.
	Хасан стоеше до входа на стаята напълно невъзмутим. Още му беше трудно да проумее защо отново се нае да работи за този дебелак. Бе се заклел да забие кинжал в увисналото му шкембе, ако някога има удоволствието да го зърне отново.
	Но двете години борба за оцеляване в разрухата на Дупката укротиха гнева му. Успя да събере групичка от нови следовници и дори си извоюва някакво влияние в безмилостните борби за власт между оцелелите от различните секти. Но просто нямаше как да се измъкне от проклетата планета.
	Докато един ден контрабандистки кораб едва не се стовари точно върху лагера му. Предложението беше прямо и просто. Вярна служба срещу избавление за Хасан и бойците му.
	И той прие. Само луд би отхвърлил възможността отново да развихри уменията си сред нищо неподозиращите неизброими милиарди, наслаждаващи се на лесния си живот в Облака. Да, все още имаше полза от дебелака, но наближаваше мигът на възмездието. Налагаше се да потърпи, докато овладее сложните тънкости на пътешествията в безкрая.
	— Това е официалното съобщение на Надзорника. Всички заложени суми са блокирани, докато се установи дали Алдин е жив или мъртъв.
	— Че какво още иска копелето — изрева вбесен Корбин, — да му занеса урна с праха на оня нещастник ли?!
	— Оказва се, че скритият им наблюдателен спътник е засякъл излитане на кораб от двореца секунди преди да го помете ударната вълна.
	Корбин изръмжа и се заклатушка към контролния пулт. Махна пренебрежително на няколкото момичета и те се изнизаха от спалнята, подминавайки страхливо Хасан. Вече се носеха слухове, че майсторът на убийствата се поддал само веднъж на похотта, откакто се присъединил към Корбин. После намерили трупа на нещастницата… поне по-голямата част. Предположиха, че главата й още се рее някъде около последната точка на преход, през която бяха минали.
	Екранът светна и показа веселбата в игралната зала. Корабът още беше над планетата на Алдин и пътниците му продължаваха да следят с интерес предсмъртните гърчове на опустошения свят долу. Мина почти цяло стандартно денонощие след атаката и огненият смерч вече бе погълнал едното полукълбо. Всички изпитваха почти извратено удоволствие от това невъобразимо опустошение. Дори по-изисканите сред тях, които се гнусяха от насилието, бяха като омагьосани, сякаш не можеха да се изтръгнат от протяжен кошмар.
	— Възможно е да са изпреварили ударната вълна — напомни Али. — Атмосферните смущения не ни позволиха да наблюдаваме от такова разстояние. А щом са стигнали в скритото от погледа ни полукълбо, са се отдалечили, използвайки планетата като прикритие.
	— Или накрая са паднали — замислено проточи Габлона. — А ние си останахме в синхронна орбита над мястото на удара. — Той се отпусна уморено в креслото си пред екрана. — По дяволите, защо не предвиди тази възможност? Трябваше да обиколим веднъж, за да проверим!
	— Аз съм отскоро в тази вселена — ледено отвърна Хасан. — Вие сте по-добре запознат с условията и ограниченията й.
	Корбин се канеше да излае нещо грубо, но очите на убиеца го накараха да онемее. Знаеше колко му е необходим този гений на интригите и коварството. Самото му съюзяване с алшигите всяваше страх сред противниците. Но отскоро започна да се чуди дали не е яхнал тигър и дали ще успее да скочи от страшното си ездитно животно, когато му дойде времето.
	Насили се да разкриви лице в дружелюбна усмивка.
	— Прав си, приятелю. Нека огледаме и другото полукълбо. Забележим ли кораб на повърхността, може би ще има работа за остриетата на ножовете ви.
	От усмивката на Хасан кръвта на Корбин се смръзна.


	Ярослав искрено и сериозно ненавиждаше пътешествията в космоса. Изстена предварително, щом компютърът обяви, че навлизат в точката на преход. От тези подпространствени скокове стомахът му се обръщаше наопаки. Бе се натъпкал с лекарства, достатъчни да приспят и гаварнец, но въпреки това усети горчивия вкус в устата, когато изведнъж предният обзорен екран потъмня и като че само след миг просветна отново.
	— Милостиви небеса… — прошепна старецът.
	Включи оптичната система на максимално увеличение и набързо огледа огнената буря из континента, където се бе намирал двореца на удоволствията, възстановен от неговия приятел Алдин. Дори от такова разстояние можеше да види ужасяващия хаос.
	— Ако е бил долу, значи е мъртъв — промълви печално.
	Получи тайното съобщение за замислената атака преди десет дни. Подозираше, че е изпратено или от тауг Джорва, или от самия Хобс Габлона. Съсипаха му почивката.
	Наложи се да прекъсне гостуването си на Пръстена и да се откаже от удоволствието да беседва с Александър. Отдавна бе установил, че да си приятел на Алдин е крайно нездравословно, а и размотаването по отдалечени планети за развлечения вече го дразнеше. Затова накрая реши да се отбие на Пръстена.
	И си струваше да разговаря до късно с великия македонец. Спомените му за Аристотел бяха и изненадващи, и забавни. А великолепната памет на тауг Кубар му позволи да се запознае и със загубените трудове на гаварнския философ Варнаг. Вече предвкусваше как ще напише поне няколко интересни статии. Единственият му проблем беше необходимостта да опази тайната на Александър и Кубар. Споменеше ли имената им, по Пръстена щяха да загъмжат тълпи от тъпи туристи.
	Одобри плановете им за война срещу лагарите от съседния континент. Двамата пълководци дори му предложиха висок пост в щаба си. Много му се искаше да приеме. Вече си представяше своя бронзова статуя с шлем, щит и високо вдигнато копие. Всичко беше чудесно, преди да получи съобщението.
	Особено го разтревожи прехванатият преди дванадесет часа сигнал от авариен предавател, излъчващ личния код на Алдин. Нямаше време да се отбие набързо на Ирмик при бивш свой студент, който се занимаваше с някои твърде интересни изследвания. Вместо това насочи кораба си към планетата на Алдин с максимална скорост.
	Сега съжаляваше, че загуби половин ден в умуване дали да се вслуша в предупреждението, което можеше и да се окаже измама.


	— Открихме нещо! — провикна се Корбин.
	Всички се разшумяха оживено и се скупчиха по-близо до екрана.
	Мигновено установиха съотношение петдесет към едно срещу оцеляването на който и да е в падналия кораб и заложиха милиони. Имаше и немалко допълнителни облози за резултатите от спускането на совалка с убийците на Хасан, за да довършат работата.
	— Данните съвпадат — обяви Габлона, щом вдигна поглед от пулта.
	— Някакви признаци на живот? — извика разтреперан един от коховете.
	— Нищо не мога да установя, атмосферата е побесняла. — Корбин извъртя креслото си към останалите в залата. — Паднали са насред блато и няма как да кацнем с нашия кораб. А спускането с прехвърлящи лъчи не е особено благоразумно при такава буря. Човек може да се материализира долу с кофа кал в гръдния кош.
	— Аз ще сляза със совалката да проверя какво е станало — обади се Хасан.
	Очите на убиеца заблестяха някак странно.
	И макар да си придаваше весел вид, Корбин беше много смутен, че не помисли за толкова просто нещо — да проверят какво става в другото полукълбо на планетата. Във възбудата си от вероятната схватка на повърхността другите още не се замисляха, но по-късно щяха да му припомнят недосетливостта. Хасан явно разбираше добре неприятното му положение и дебелакът допускаше, че хитрецът си е мълчал нарочно, за да засрами господаря си.
	— Ей, да го хванете жив! — провикна се добродушно кохът Губта, откъсвайки Габлона от подозренията му. — После можем да изхвърлим гадината през въздушния шлюз и да залагаме колко секунди ще изкара във вакуума.
	— Забавно, но детинско хрумване — присмя му се Умга, ксарнът от кошера Полта. — Много по-интересно ще бъде да го изстреляме в черната дупка на четиринадесети квадрант.
	Другите също се надпреварваха да предлагат по-необичаен край за Алдин, макар заложените досега милиони да бяха все още блокирани от Надзорниците. Ако се окажеше, че е успял да избяга, арбитрите щяха да отсъдят, че първата атака на Корбин е била неуспешна.
	— Добре де, ще пратим Хасан долу — великодушно се съгласи дебелакът. — Ако Алдин още мърда, ще го приберем, пък после ще видим…
	— А вашата прелестна братовчедка? — тихо попита убиецът.
	Залата затихна.
	Корбин отдавна отписа Тиа от сметките си. И все пак му беше далечна родственица, затова тайничко се бе надявал да загине мигновено и безболезнено с останалите.
	— Довърши я — нареди спокойно. Никой не смееше да се обади. — Но нека не се мъчи — побърза да добави Габлона и излезе.
	Хасан огледа саркастично тълпата и мнозина се извърнаха боязливо. После и той напусна залата.


	— Алдине, май чувам нещо необичайно.
	Вазбата изпъшка, отвори очи и се взря в надвесения над него Оиши. Насили се да седне и потърка доста голямата цицина на темето си. Всъщност почти всеки квадратен сантиметър от тялото му представляваше натъртване или драскотина. Последният час от полета на доскоро скъпоценната му космическа яхта беше незабравим. Когато ги настигна ударната вълна, системата за гасене на инерцията отказа и накрая всички се събраха на оплетена купчина в един ъгъл.
	А това, че навигационният модул успя някак да приземи съсипания кораб, беше истинско чудо. Навремето продавачът се кълнеше, че резервният автопилот „Вакс 8“ е програмиран да се справи със 122 вида аварийни ситуации. В упътването дори пишеше, че няма да го затруднят неочаквано появили се черни дупки или случайни капризи на боговете като сблъсък на астероид с планета, макар производителите да не поемаха и отговорност наред със самохвалството си. Тогава едва не отхвърли предложението от пестеливост, но Оиши настоя. За да се отърве от настойчивия гаф, облечен от главата до петите в полиестер, Алдин похарчи допълнителните шестстотин хиляди катара, пък и така успокои вечно бдителния си телохранител. Сега се зарече, че ако някога срещне отново продавача, направо ще коленичи, за да нацелува праха по обувките му.
	Изправи се и тръгна към задната половина на яхтата. Едва не се задушаваше от вонята на немити тела, сврени в тесния авариен сектор. Страхът и вълнението рязко усилваха миризмата на гаварнците. А никой не би дръзнал да си покаже носа навън, защото нестихващите урагани бяха твърде опасни.
	Вазбата седна до племенницата си.
	— Как сме тази сутрин? — прошепна, стиснал бинтованата й ръка.
	— Като препечена ксарнска помия — усмихна се Тиа с напуканите си устни. — Навън вече ден ли е?
	— Е, има малка буря, но слънцето се вижда — жизнерадостно отвърна Алдин.
	Постара се да не издаде тревогата си. Зердж бе настоял да превържат очите й заради раната на едното.
	— Слънцето е изгряло, така ли? — сърдито промърмори Мари. — Заседнахме тук до края на живота си, а климатът съвсем се скапа. Ти съзнаваш ли изобщо колко пари изгуби от тази планета? По най-скромните ми сметки поне 150 милиона…
	Алдин се извъртя към жена си и за пръв път гневът в очите му я накара да млъкне.
	Мислеше си, че ако бе останал бедняк. Мари би се задоволила напълно с една нова кръчма на малко по-безопасен свят от Дупката. Щяха да преживеят в щастие оскъдицата.
	Само че тази жена беше фантастична финансова манипулаторка и вече заслужи славата на истинска акула, а наред с това проявяваше по-лош вкус дори от гафовете. Мнозина сред тях вече я възхваляваха като модно величие. Тя наложи цяла колекция от крещящо пъстри дрехи с многоцветни спирали, допълнени с лилави и жълти точици.
	— Ето, отново този шум — промълви Оиши.
	Алдин влезе във въздушния шлюз и застана до външния люк. В грохота на урагана долови тънък вой, който се засилваше с всяка секунда. Последва тежък тътен и корабът се разтресе. Познаваше добре тези звуци — спирачните маневри на кацащ космически апарат.
	Неговите самураи се приготвиха светкавично. Повечето носеха съвременните оръжия на телохранители — едрокалибрени „Ерик 15“, а басаките предпочитаха любимите на гафовете „Улмън“, които изстрелваха облак от сачми в сектор от шестдесет градуса и помитаха всичко до стотина метра. Само Оиши се придържаше към традицията, макар и в неговия пояс да бе затъкнат пистолет. Предпочете да измъкне сабята си от ножницата и пристъпи предпазливо към люка.
	— Ако са бандитите на Корбин, най-добре да ги пресрещнем отвън — каза небрежно, сякаш обсъждаше подробност от стратегията, а не смъртна схватка. — Иначе ще сложат взривни устройства на корпуса и ще ни довършат.
	Алдин изпсува беззвучно. Доскоро разполагаше с цял оръжеен склад, включително и абсолютно незаконни лазерни оръдия, само че бяха погребани под десетметров слой тиня в смачканата кърма на яхтата.
	Японецът хвана люка със свободната си ръка и вдигна сабята.
	— Напред!
	Металната плоча се трясна в корпуса и откри прегърбена кльощава фигура. Оиши замахна.
	— Я внимавай! — изрева сърдито Ярослав, който се просна по гръб, за да избегне удара.
	Самураите изскочиха навън, но видяха срещу себе си само жилавия старец, вече превиващ се от смях.
	— Подмокрихте ли се от страх, а? — едва изгъргори той.
	Вазбата се чудеше дали да наругае приятеля си или да го прегърне. Предпочете второто.
	Въодушевената групичка се изсипа от разбития кораб, наобиколи спасителя си и го засипа с въпроси. Никой не обръщаше внимание на свирепия вятър.
	— Нямаме време за любезности! — кресна дрезгаво Ярослав. — Още един кораб ще ни се изтърси на главите след най-много десетина минути, а типовете вътре не са настроени особено благо.
	— Корбин?
	— Така изглежда. Спускаха се, когато префучах край тях. Трябва да са слепи, за да не са ме забелязали.
	— Пак ли оная лоена топка! — изврещя Мари. — Ще ми се да остана тук и да го смачкам! Ще си плати за всичко. Ще съдя копелето, адвокатите ми направо ще съсипят неговите!
	Алдин се изкуши за миг да я зареже. Току-виж вгорчи живота на Хасан…
	— Размърдайте се! — изрева Оиши.
	Втурна се през люка на яхтата и след миг се показа отново, понесъл Тиа на ръце.
	Алдин оглеждаше трескаво блатото.
	— Ама ти къде си кацнал?!
	Стресна се, когато Ярослав посочи право нагоре. Корабчето му се мъдреше точно върху купчината метал.
	Не се замислиха дали мястото ще стигне за всички. Започнаха да се вмъкват през тесния въздушен шлюз. Алдин се тръшна в креслото на втория пилот и започна да набира командите за излитане.
	— Май си имаме гости — обяви Зердж, който се настани пред пулта.
	Вазбата се взря в предния обзорен екран. Голяма совалка се спускаше право към тях.
	— Всички се качиха — съобщи старецът.
	— Да се махаме! — извика Алдин.
	Корабчето отскочи от земята и се размина на косъм с кацащата совалка. За миг видяха ясно седящите в пилотската й кабина.
	— Хасан!
	Хищните очи се вторачиха в него и вазбата изтръпна. Оиши избълва проклятие на японски и размаха сабята предизвикателно. Но убиецът не му отвърна. Не отделяше безжалостния си поглед от Алдин.
	Зердж завъртя кораба нагоре и превключи двигателите за авариен скок. Вазбата не устоя на съблазънта, показа среден пръст на Хасан, а след миг вече не виждаха совалката.
	Планетата пропадаше бързо под тях. Скоро изскочиха от атмосферата.
	— Ето я и яхтата на Габлона. — Ярослав сочеше точицата на радарния екран. — Да го беше чул как се разбесня, като ме видя да кацам. Моят дребосък е най-подходящ за бързо измъкване.
	Алдин включи комуникатора.
	— Корбин, чуваш ли ме?
	Екранът светна и се появи разгневеният Габлона.
	— Защо ти трябваше да правиш това, мътните те взели? — попита вазбата.
	— А защо не?
	Тлъстото лице изведнъж се отпусна в маска на безразличие. Алдин само изумено поклати глава.
	— Да беше ме оставил да пукна в Дупката — продължи присмехулно Корбин и се засмя. — Състраданието винаги ти е било слабото място.
	— Все някога ще видя как главата ти се търкаля в калта! — изсъска Оиши.
	Дебелакът се дръпна от камерата в престорен ужас и се заля от смях.
	— Да спазим все пак прастарата традиция. Смятай, че с малкия си подарък за твоята планета съм ти обявил война. Щом не успях да те ликвидирам с първия удар, ще се позабавлявам с някои от по-важните ти светове. Подготвил съм още десетина кораба, които ще забия в подбрани места из Облака.
	Алдин онемя.
	— Ще стане страхотно холошоу — продължи Корбин.
	— Ще го озаглавя „Нагледен урок по унищожение“.
	— Ти си болен! — изръмжа вазбата. — Хайде да си уредим сметките още сега. Аз с моите телохранители срещу твоите убийци долу, на планетата. Ще изтребиш милиони хора, които нямат нищо общо с нашите разправии…
	Корбин се кикотеше.
	— О, накрая ще смачкам и тебе, но как да знам що за оръжия може да са скрити в спасителното ви корабче? Вече три хилядолетия на Облака му липсва една хубавичка касапница. Аз ще я уредя, а щом внуша на всички достатъчно смирение, ще се обявя за властелин.
	— Ами Надзорниците? — извън себе си извика Алдин.
	— Никога няма да ти позволят!
	Цялото туловище на Габлона се тресеше. Той изтри сълзите от очите си и пак се отпусна спокойно.
	— Оставям те да се досетиш сам как ще уредя това. Знаеш начина да се свържеш с мен, когато решиш да се предадеш. Условията ми са лесни за разбиране. Прехвърляш цялата си собственост на мое име, признаваш ме за законен владетел на галактиката, а съюзниците ми сред коховете — за членове на моето правителство. Накрая ти, Ярослав, Зердж, Букха, Първият ксарн и Тиа ще се явите пред мен, да ви избера заслужено наказание. Помисли си…
	Екранът потъмня. Слисаният Алдин се озърна през рамо към приятелите си, които бяха чули целия разговор.
	— Имаме ли някакви оръжия, за да пръснем кораба му? — попита той Ярослав.
	Знаеше отговора предварително, но таеше надежда, че все нещо е скрито въпреки наложената преди три хиляди години забрана. Кабината изведнъж се освети ослепително.
	— Сега поне знаем, че Корбин си е набавил! — изсумтя Зердж.
	Навигационната система автоматично превключи на маневри за изплъзване от противника. И без това на разстояние над двадесет хиляди километра опитът за обстрел на друг кораб беше почти безнадеждно начинание. Всеки достатъчно мощен компютър можеше да извърши десетина промени в курса за секунда. Корбин бе допуснал грешката да остане във висока орбита, вместо да ги доближи преди изстрела. Или пък наистина се боеше, че Ярослав се е оборудвал не по-зле от него.
	Алдин се замисли. И двамата с тлъстия кох бяха познавачи на древното военно изкуство, но за космически войни никой не бе и помислял твърде отдавна. Налагаше се да научат тънкостите им много бързо.
	След секунди стана ясно, че маневреното корабче, дори претъпкано с шестдесет бегълци, лесно ще изпревари тежката яхта на Корбин.
	Алдин се обърна към приятелите си.
	— Бих предложил да пръснем копелето с таран — изрече безстрастно, — но той ще ни препече отдалече.
	Оиши кимна.
	— А, не се напъвах да ви отърва, само за да загина геройски заедно с вас накрая — възрази Ярослав.
	— Е, сега какво ще нравим? — въздъхна вазбата.
	— Ще воюваме — мрачно отвърна Букха. — Той съвсем се е разпасал, ще трябва и ние да си плюем на ръцете.
	Алдин унило се отпусна в креслото.
	— Ами Надзорниците?…
	— Нали го чу? Само ще ни гледат отстрани.
	— Трудно ми е да повярвам. Разбира се, заради потайността им предполагахме, че са по-слаби, отколкото ни внушават, но ако не пресекат конфликта в зародиш, те също ще си изпатят. Успее ли да ни унищожи, Корбин ще се захване и с тях.
	— Може би искат да се изтощим — промърмори старецът, който намусено си разглеждаше ноктите.
	Навигационната система вече насочваше корабчето към най-близката точка на преход, а яхтата на Корбин беше на петдесет хиляди километра и изоставаше все повече.
	— Май имаме нужда да си пийнем — каза Алдин, за да отложи решението.
	Веднага се появи сервобот с поднос и всички охотно разграбиха чашите с бренди.
	— Много се радвам, че някой от вас беше включил аварийния предавател, иначе щях да закъснея фатално — спомена старецът, докато душеше жадно кехлибарената напитка.
	— Какъв предавател? — учуди се Оиши. — Никому не би хрумнала подобна глупост. Иначе Корбин щеше да ни открие много по-рано.
	Всички се споглеждаха смаяно.
	— Може би са се намесили Надзорниците — предположи ксарнът и поклати глава. — Не са искали да умрем…
	— … за да продължи играта — довърши зашеметеният Алдин вместо него.


>	3

	— Това никак не ми харесва — прошепна намръщеният Ярослав.
	— Късно е за колебания — отсече Алдин.
	Посочи екрана, на кой го се въртеше запратената по своя последен път петдесетметрова скала. Овехтелият им кораб я следваше, разтърсван от тласъците на спирачните двигатели.
	— Проклетите системи за гасене на инерцията съвсем са се скапали — промърмори вазбата под носа си.
	Нямаше как да не признае, че доскорошното му положение на най-могъщ кох в Облака си имаше несъмнени предимства. Непрежалимата му яхта беше истински шедьовър на техниката. Можеше да си позволи и основен ремонт след всеки петдесет подпространствени скока, дори кожодерските цени за постоянното регулиране на двигателите. Но всичко това остана в миналото. През последната половин година, откакто се спаси от първото нападение на Корбин, почти всички принадлежащи му кораби, ремонтни докове и космодруми бяха смазани или пръснати на атоми. А собствениците на независимите технически станции получаваха истерични припадъци, щом го зърнеха, и бързаха да тряснат вратите на хангарите. Сред тях не се срещаха толкова луди, че да обслужат Алдин Беглеца, както се прочу напоследък.
	Всъщност Корбин дори не прекаляваше с убийствата. Достатъчно се оказа двама управители на ремонтни докове да бъдат намерени нанизани на кол от алшигите. Всички се убедиха, че общуването с Ларайс по какъвто и да е повод е настоятелна покана за посещение на „черноризците“.
	Габлона не изпълни заканите си да сее опустошение из галактиката. Постъпваше много по-практично — изпращаше убийците си да премахнат важните служители в корпорациите на Алдин. Набързо се разправи и с неколцината дръзки банкери, които си позволиха да отпуснат кредит на неговия враг. Вазбата обаче се боеше, че от този ден нататък положението ще се промени коренно.
	През цялото време му се искаше да отвърне на ударите, но накъде да насочи малобройните си сили? И Зола, и останалите кохове се кълняха в невинността си. Въпреки това Оиши настояваше да им дадат добър урок, Алдин обаче не можа да се пребори със съвестта си. Обвързваше го кодексът на честта, спазван строго в гилдията на вазбите — никога да не намесва невинни в сблъсъка. Не го убеди дори некачественият презапис, доказващ участието на Зола и другите в играта. Най-страшният му проблем беше изключителната дарба на Корбин в конспиративните хитрости. Дебелакът бе загубил всичко в предишната игра и сега нямаше какво да пази, нито пък можеше да нарече някое място свой дом. От време на време научаваха за някоя негова временна база. Веднъж дори се бе отбил на Пръстена Колбард за малко. И все пак успяваше да остане за тях призрак, видение, слух, витаещ някъде из най-затънтените и безлюдни звездни системи на Облака. Това не му пречеше да открива с почти свръхестествена прозорливост всяко убежище на Алдин.
	Досега беше така.
	— Навлиза в атмосферата — съобщи Оиши и гласът му трепна от потиснато ликуване.
	Огнена дъга пресече небето над света за удоволствия под управлението на Хобс Габлона, последвана от непоносим проблясък над мястото на удара.
	— Спускаме се! — рязко заповяда вазбата.
	Спирачните двигатели изреваха напрегнато, стомахът на Алдин сякаш се помъчи да изскочи през устата му и той се зарече намусено, че ще постегне разнебитения кораб при първа възможност.
	— Точно в целта — усмихна се самураят, без да отделя поглед от радарния екран. — Не остави и парченце от електромагнитното оръдие, с което се готвеха да ни посрещнат. Има разрушения и от ударната вълна, но не са над очакваните.
	Алдин също се засмя, докато гледаше верния си съратник. В повечето случаи той предпочиташе привичния си официален стил на японски воин от седемнадесетия век, но овладя бързо жаргона на съвременната война.
	„Оцеляващият“ нахлу в атмосферата, разтърси се веднъж при срещата с взривната вълна и се понесе над океана към базата и дворците на Хобс Габлона.
	— Щурмовата група в пълна готовност! — нареди Оиши.
	Алдин стана от креслото си и отиде при своите бойци.
	Басак и неговите бесни воини щурееха от радост, че най-после ще нападнат някого. И те, и самураите носеха най-мощните достъпни оръжия, главатарят обаче не се разделяше с тежката си двуръчна брадва, защото щяла да създаде подходящо настроение за веселба. Оиши също не беше забравил двете си саби.
	В преддверието на въздушния шлюз замига червена светлина и се разнесоха войнствени крясъци.
	— Помнете — започна строго японецът, — нападаме ремонтните докове и взривяваме всеки кораб, който намерим. Но ако се натъкнем на нещо много по-добро от тази очукана кофа, ще се прехвърлим в него. Заварим ли Корбин долу — още по-добре! Ако не, поне ще го лишим от основната му база в този сектор на Облака. Така ще имаме поне малък шанс да възстановим равновесието на силите.
	Оиши се озърна към вазбата, понечи да добави нещо, но погледът му го принуди да се откаже. Самураят едва не се побърка от тревога, когато научи за намерението на своя господар да участва в нападението.
	— Аз ще бъда с Алдин в щурма на хазартния център. Не забравяйте — имаме петнадесет минути да заложим бомбите си и да изчезнем. Онези долу сигурно вече са съобщили на приятелчетата си.
	Звучен сигнал отекна от металните стени.
	— Десет секунди! — предупреди Зердж от пилотската кабина.
	Алдин усети как коленете му омекнаха. Налудничавата му гордост го тласна да излезе с бойците си, но какво ли можеше да го сполети на тази враждебна планета?
	Зъбите му изтракаха от прекалено твърдото кацане, люкът се отвори и басаките ревнаха от радост.
	Вазбата изскочи с тях от кораба и занемя от разрушенията, които според Оиши не били „над очакваните“.
	На площадката за кацане царете хаос, макар скалата да се бе забила на половин километър оттук. Стар товарен кораб пламтеше като факел и осветявате всичко наоколо с трепкащо сияние. Петнайсетината доста крехки наглед хангари се бяха срутили от ударната вълна, погребвайки богаташките яхти вътре.
	Гафовете нададоха тържествуващи вопли, щом видяха колко е пострадал врагът. Определените групи се пръснаха светкавично из космодрума.
	— Да вървим! — извика и Оиши със сабя в ръка.
	Втурнаха се към заслужилия съмнителна слава дворец на удоволствията.
	След броени секунди вазбата съжали още повече за решението си. Неговите отвикнали от прекалени усилия крака не можеха да го носят наравно с настървените воини.
	По стъклените стени на двореца зееха дупки, падащите парчета звъняха мелодично, сякаш за да откроят грубия трясък от взривовете в хангарите.
	Първите самураи стигнаха до широката двойна врата, която се плъзна встрани. По цялата фасада на огромната сграда изведнъж заблестяха пъстри картини около огромната дума ХОБС, само че някои букви бяха като изядени. Разнесоха се първите тактове от екзотична песен. Компютърът вероятно също беше пострадал сериозно от взрива, защото пусна записа поне три пъти по-бързо от нормалното.
	Оиши изскочи пред всички и пръв хлътна в приличащото на пещера фоайе. Игралните маси бяха безлюдни, по пода бяха пръснати чипове за стотици хиляди катари.
	— Алдине, ама че си гадняр!
	Предводителят на самураите се извъртя, готов да замахне, другите насочиха пистолетите си към вбесения мъж, понесъл се към тях върху левитационното си кресло.
	Алдин почувства лека тъга, когато позна своя приятел от първите си години като вазба. Прасешките очички на Хобс, потънали сред множество гънки, искряха от гняв. Креслото пъшкаше под туловището му, в сравнение с което дори Корбин изглеждаше почти строен.
	Неколцина телохранители придружаваха шефа си, но щом зърнаха въоръжените до зъби самураи и гаварнци, веднага се укротиха. Управителят им махна нетърпеливо да си вървят и се вторачи в Алдин.
	— Ще те съдя, ще ти взема и последния катар!
	Вазбата поклати глава смутено и пристъпи към стария си познайник.
	— Хобс, мъчно ми е, че и ти го отнесе покрай Корбин, но нямаше как…
	— Ама какво общо имат нашите невинни забавления с дрязгите ви?
	— Тук ли е Корбин? — излая Оиши, изправил се предизвикателно пред огромната буца плът.
	— Провери в регистъра на гостите, кретен такъв! — озъби му се управителят. — Замина още вчера! Защо беше нужно да ми съсипвате бизнеса, а?
	Японецът веднага застана пред най-близкия пулт и скоро откри кода на Корбин. Яростно стовари юмрук по клавиатурата.
	— По дяволите, изтървахме го за малко!
	— Аз съм само един от бедните братовчеди в рода Габлона! — изхленчи Хобс като обидено хлапе. — Вложих всичките си спестявания в тази дупка, а вие направо ме погубихте!
	— Ще ти дам достатъчно, щом свършим с тази щуротия — утеши го Алдин. — И двамата знаем, че Корбин използваше твоята планета като база. Бях принуден да му я отнема.
	Хобс си замълча. Знаеше, че е безсмислено да се преструва на невинен. Корбин му бе предложил твърде изгодна сделка, за да устои на изкушението.
	— Има и още нещо — изсъска Оиши. — Дочухме, че си организирал голям купон в деня, когато започна войната.
	Тлъстият мъж го погледна гузно.
	— Ами роднински задължения, нали разбираш… — измънка немощно.
	— Ако Надзорниците научат с какво се занимаваш, ще те пратят на такова дълго превъзпитание, че ще ти стопят мазнинките — студено подхвърли Алдин.
	Хобс се задави от кикот.
	— Какво смешно казах?
	— Тайна — едва изфъфли управителят.
	— Все едно. Претърсете навсякъде! — заповяда вазбата.
	Самураите се понесоха към втория етаж, където бяха апартаментите за гости.
	След миг пронизителни писъци отекнаха в игралната зала. Десетки момичета се спуснаха вихрено по стълбите и се скупчиха около Хобс, сякаш той наистина можете да ги защити от нападателите. Алдин огледа любопитно жените и гаварнките. Спомни си за отдавнашната вечер, когато се запозна с Хобс, и приключенията им в едно свърталище на планетата Луксот. Шишкото сякаш прочете мислите му и двамата се засмяха едновременно.
	— Май вече ми е късничко за такива изпълнения — малко печално каза вазбата.
	— Ти само ела при мен, като оправиш кавгата си с моя братовчед. Ще ти докажа, че за тази работа никой не е достатъчно стар!
	Алдин се ухили.
	— Женен съм.
	— Да, вече се наслушах за нея. Истинска амазонка. Няма да ви бъде за дълго.
	Вазбата кимна мрачно, но спомените в миг се изпариха от ума му, защото чу глухия гръм на „Ерик 15“.
	Момичетата се пръснаха шумно във всички посоки. Алдин приклекна, стиснал дръжката на своя пистолет, и огледа настръхнал полутъмната зала.
	— Горе! — подвикна Оиши, веднага застанал до него, за да го пази.
	— Сигурно сте открили моите гости — с престорено равнодушие промълви Хобс. — Не съм и помислял, че са такива тъпанари.
	Отгоре се разнесоха сърдити викове и след малко на площадката над стълбите се показа Зола Фалдън, заобиколен от самураи.
	— Как се осмеляваш да нахълтваш тук! — изпищя дребничкият кох, стиснал с две ръце хавлията около кръста си.
	Алдин се озърна към тлъстия управител, който му се усмихна бледо.
	— Няма да ти хареса гледката горе — смутолеви Хобс.
	— Алдин-сан… — поклони му се един от самураите.
	Алдин затича нагоре по стълбите, следван неотлъчно от Оиши.
	Бойците му се бяха събрали пред входа, от който излизаха гъсти облаци нара.
	Той влезе в банята и ахна. Отсрещната стъклена стена бе пръсната от взрива. Всички в помещението бяха порязани. Медицинските сервоботи вече се суетяха около тях.
	До вратата бе проснат труп на гаф с голяма дупка в гърдите. Беше Култа — дребен кохот сектора Нагамак, където господстваха гаварнците.
	— Криеше оръжие под халата си — каза един самурай. — Нямах избор.
	Сега вече стана страшно, каза си Алдин. Ето че и един от коховете загина в сблъсъка. Щом го забелязаха, десетината в банята веднага започнаха да го обиждат и заплашват. Той ги изгледа презрително.
	— Е, колко парици натрупахте от залозите досега? — озъби се насреща им.
	— А още колко ще вземем, като пукнеш накрая! — изврещя Зола от коридора. — Или пък Надзорниците ще те натикат доживот за превъзпитание, щом научат за това!
	Кохът изфуча край него и гневно посочи далечния ъгъл, от който парата се разнасяше полека.
	Вазбата видя втория труп и го побиха ледени тръпки. Стъклото под краката му пукаше неприятно, когато пристъпи нерешително към тялото. За пръв път виждаше Надзорник. При това мъртъв.
	В банята стана тихо като в гробница, фасетъчните очи на съществото зяпаха сляпо на пет-шест крачки от трупа. Стъклен шрапнел му бе отнесъл главата. Алдин се озърна към коховете, които го гледаха осъдително.
	— Няма да мирясат, докато не те спипат! — възбудено изсъска Зола.
	Алдин се изпъчи срещу групичката.
	— Точно вие помогнахте нещата да потръгнат толкова зле! От векове игрите са били забавление за джентълмени. После Корбин зина да лапне твърде голям залък и се опита да премахне Александър. И вие с цялата си мъдрост ни насъскахте един срещу друг. Сега пък Корбин се мъчи да започне истинска галактическа война, а вие, тъпанари, залагате кой ще победи! Всички сме замесени. И какво, гръм да ви удари, търсеше този Надзорник тук?
	Коховете се опитваха да го изпепелят с поглед, но предпочетоха да не отговорят.
	— И той беше комарджия като вас, нали? — кресна Алдин.
	Неколцина се спогледаха нервно със Зола и в този миг вазбата прозря какво ставаше.
	— Ларайс! — изрева някой навън.
	Алдин пристъпи към разбития прозорец. Един хангар изчезна в огнено кълбо и очерта в червено силуета на Басак и мятащото се създание, което огромният гаварнец държеше с една ръка.
	— Хванах го, като опитваше да се вмъкне в една от здравите яхти! — гръмогласно обясни главатарят. — Да го хвърля ли в огъня?
	Вазбата само мърдаше беззвучно устните си. Не можеше да изрече нищо. Хилещият се гаф бе вдигнал над земята вбесен Надзорник.
	— О, богове! — най-сетне изпъшка Алдин. Сега вече нямаше да им се размине. Поне можеше да сплаши още малко коховете. — Ами добре, продължавайте с мръсните си игрички. Щом заварихме тук Надзорници, значи и те са затънали до гуша. Онази мърша в ъгъла няма да проговори, но пък другия не успя да ни се изплъзне.
	Коховете наистина започнаха да се тревожат.
	— На твое място не бих се увличал прекалено — започна да увещава Зола с пискливия си гласец, подтичвайки след Алдин на излизане от банята.
	Вазбата го опари с поглед.
	— Слушай, Зола, преди никой не те зачиташе, само че аз нищо лошо не съм ти сторил. Дори ти уредих две-три игри с отстъпка, макар че според договора ми с Корбин нямах никакво право.
	Дребосъкът кимна. Явно се разкъсваше между страха си от Надзорниците и опасенията от незнайните кроежи на Алдин.
	— Искам от тебе истината — натърти вазбата. — И повече няма да ти досаждам. Само ми отговори — Надзорннците срещу мен ли играят? — Зола се озърташе гузно към скритата от пара вътрешност на банята. — Ти се опита да извъртиш последната игра в своя полза — прошепна настойчиво Алдин, — и заради тебе загина един самурай, добър мой приятел. Никога не съм споделял с Оиши каква беше твоята роля в смъртта на неговия брат. — Кимна многозначително към главния си телохранител, чакащ в коридора. — Ако сега изтърва дори думичка… Както е настръхнал, ще те съсече, без да му мигне окото.
	— Но няма да го направиш, нали? — измънка кохът.
	— Продължавай да се инатиш и ще видиш.
	Зола си облиза устните, пристегна хавлията около кльощавото си тяло и придърпа Алдин към усамотен ъгъл.
	— Слушай, идеята за тази игра поначало е на Надзорниците — зашепна трескаво. — Всички си знаем, че Корбин е превъртял. Все се надявахме, че ще се забие в някой неотбелязан в компютрите астероид на излизане от скок. Няма да си кривя душата, Алдине — мразехме те, че ни оскуба докрай в предишната игра, ама някак добродушно, ако схващаш какво искам да ти кажа. И ние те мамихме, но ти се оказа по-хитър накрая. В края на краищата, винаги е така в бизнеса, нали? — Кохът се засмя насила и Алдин изопна устни безизразно, колкото да прикрие погнусата си. — После чухме, че Корбин измъкнал алшиги от Дупката. И се уплашихме.
	— Ама изобщо не си направи труда да ми подскажеш какво са намислили Корбин или Надзорниците.
	— Честна дума, тъкмо уреждах да ти пратя вест! Само че точно тогава при нас дойде един Надзорник. Предложи ни това дребно хазартно развлечение и… — кохът сви рамене, — … беше твърде привлекателно, за да му откажем.
	— Да се поразтушите след загубите си, а?
	— Ти най-добре знаеш, че досега сме виждали военни игри само на повърхността на планета. Залагали сме на космически сражения, само когато Ярослав подготви данните за онези симулации на войната между нашите три раси. А Надзорникът ни обеща представление на живо, пък и поиска само два процента комисионна. Трябва да признаете, че това е по-изгодно дори от твоята някогашна тарифа.
	Кохът гледаше с надежда, че вазбата непременно ще разбере и одобри подбудите му.
	— Е, да, нима един джентълмен може да пропусне такова чудесно предложение… — промърмори Алдин с неприятна усмивчица.
	— Именно! — възкликна Зола и го потупа добродушно по гърба, сякаш всичко беше забравено и простено.
	— Но вече изобщо не контролирате играта! — изрева вазбата.
	Кохът се отдръпна стъписан.
	— Ами допускахме, че ще бъдеш пометен още в началото… Нищо лично, разбира се. Аз пък вярвах, че с твоята находчивост ще измислиш как да го смажеш за една-две седмици.
	— И, естествено, си заложил на моята победа, а?
	— Разбира се, разбира се!
	— Според последните ми сведения — изръмжа Алдин, — седем свята бяха ударени от отклонени астероиди, двадесет и пет пострадаха от десанти, а една цяла планета вече не става за нищо! Беше зле още докато ти и останалите кохове съсипвахте икономиката с ината и коварството си, но сега настана хаос! Гади ми се, щом се сетя, че се обзалагате за това!
	— Я не ми се прави на светец! — сопна му се дребосъкът. — Когато ни уреждаше игри на първобитните светове, хиляди загиваха в стълкновенията. По-лесно ли преглъщаше смъртта на онези нещастници?
	Алдин помълча. Изведнъж се почувства твърде стар и изтощен.
	— Трябва да спрем това — промълви унило. — Опитай се да ми уредиш пряка схватка с Корбин. Нека слезем на някоя планета — аз с моите воини, той с неговите. Победителят ще получи всичко.
	— Все още си наивен романтик — укори го Зола с високомерието на своето съсловие. — Корбин е луд, не разбираш ли? Дори съм готов да повярвам, че отмъщението срещу тебе е само повод да се развихри из галактиката.
	— Добре де, а как ще го спрем?
	— Убий го и толкова! — отсече кохът.
	— Ами Надзорниците?
	— Проблемът си е само твой. — Лицето на Зола просто светна от злорадство. — В цялата ни писана история никой не бе посягал на Надзорник. Чудя се как ли ще реагират на твоето дребно прегрешение?
	Алдин не измисли какво да отговори и му обърна гръб. Хобс го чакаше в подножието на широката вита стълба, отново заобиколен от екзотичните си дами.
	— Вече знаеш какво направи — изрече с искрено съчувствие.
	Вазбата огледа съсипията наоколо.
	— Хобс, съветвам те като приятел да се махнеш по-бързичко оттук. Надзорниците може и да се разсърдят, че е имало толкова свидетели на странните им изпълнения.
	Тройната брадичка на шишкото се разлюля.
	— А какво ще стане с двореца?
	— Запиши ми го в сметката — неволно се засмя Алдин.
	— Но как да се измъкна? — изхленчи Хобс. — Та вие гръмнахте всички кораби!
	Вазбата разсеяно рееше поглед из игралната зала, без да я вижда. Щом Надзорниците са стигнали дотам, че сами да организират игра, в никакъв случай няма да искат свидетели на убийството на един от тях и пленяването на друг. В ума му вече се мержелееше зародишът на план, вдъхновен от неочакваните разкрития. Хобс можеше да се окаже доста полезен.
	Поне това му дължеше за безплатните обеди, с които старият му приятел често го гощаваше, когато Алдин изпадаше в нужда.
	— Добре де, да му се не види! Тръгвай с мен.
	— От колко ли години не съм скитал… — развълнува се шишкото. — Май космическите гледки на живо ще ми се отразят добре на духа. Хайде, момичета, да побързаме.
	— О, богове! — изпъшка Алдин.
	Ако Мари научеше за това, нямаше да млъкне дни наред. Той вдигна поглед към застаналите на горната площадка кохове.
	— А вие, мръсници, оставате тук!
	— И момичетата ли ще отведеш? — завайка се Зола.
	Алдин му се ухили гадничко и излезе от фоайето.
	Навън нощта се бе превърнала в зловещо пладне.
	Пламтяха десетки кораби, ремонтни инсталации и хангари. Гафовете се събираха, опиянени от разрухата. Бяха толкова въодушевени, че Алдин се надяваше дори да забравят за малко отдавна закъснялата си заплата.
	Басак се появи иззад ъгъла, понесъл подритващия Надзорник.
	— Никакви жертви не дадохме. Всички тук се разбягаха, не искаха да се бият — разочаровано добави той.
	Затътна поредният взрив в хангар наблизо и великолепна космическа яхта рухна под тежестта на металните греди. Главатарят подсвирна възхитено, после изгледа навъсен мятащото се тяло, което носеше с такава лекота.
	— Що за твар е тази?
	— Пусни ме веднага, недодялан грубиян! — сдържано заповяда Надзорникът. — Тази постъпка ще ти осигури превъзпитание до края на дните ти.
	— Млъкни! — изсъска вбесеният Алдин.
	— Аз съм Надзорник — студено обясни съществото.
	Стъписаният гаф го изтърва и крехката фигура се свлече в купчинка на земята. Басак пусна брадвата си и внимателно вдигна пленника, започна полека да изтупва праха от него, като мънкаше неспирно заклинания срещу зли сили.
	— Убихте един от избраните — изсъска Надзорникът срещу Алдин. — Ти също подлежиш на превъзпитание до мига на смъртта си.
	— А ти, драги, бе спипан да уреждаш залози за нашата малка война — отвратено отвърна вазбата. — Всичко ще отиде по дяволите. Прахосахте три хилядолетия мир заради алчността си. Затова не ми пробутвай надутите си заплахи.
	— Сега какво ще правиш? — неспокойно попита съществото.
	Алдин се чудеше какво да каже. Изведнъж му се стовариха и невъобразимо могъщество, и страшна отговорност, все заради проклетото нападение! Ако разгласи истината из целия Облак, ще погуби всякакви шансове Надзорниците да наложат мир. Но ако я прикрие, ще го заклеймят като убиец и ще го преследват от единия край на галактиката до другия. Не само Корбин, ами и всеки обикновен гражданин ще жадува да получи наградата за главата му.
	— Ще дойдеш с мен, докато измисля нещо — тихо каза вазбата.
	— Мъртъв си, да знаеш! — разяри се отново Надзорникът.
	— Най-добре си мълчи и се подчинявай на Басак, че иначе ще намеря някоя усмирителна ризница за тебе и ще пусна напрежението!
	Ужасеният гаф само зяпаше Алдин, но махна нерешително на съществото да го последва. Толкова беше объркан, че си забрави скъпоценната брадва и се наложи един от неговите воини да му я носи.
	— Е, какво ще правиш? — попита Ярослав.
	— Да пукна, ако знам!


	— Да го убием!
	Всички се взираха стъписани в най-старшия. Никога не биха очаквали да чуят тези думи от ръководителя на раса, която уж се бе посветила на кроткото съзерцание и стремежа към мир.
	— Как стигнахме дотук? — прошепна Ю, най-възрастният сред тези неподдаващи се на времето същества. — Преместихме се в Облака заради покоя, за да избягаме от гъмжащия живот в родната ни галактика. За жалост и те ни последваха, за да продължат с безумията си на палави деца. Тогава осъзнахме, че сме длъжни да им предадем мъдростта си, да ги контролираме, ако искаме да оцелеем. Иначе трябваше да търсим отново тишина и спокойствие в далечни светове, само за да се натъкнем на същото. Знаехме, че ще минат хилядолетия, преди да им вдъхнем любовта към покоя, но нямаше друг начин. — Гласът му затихна и той би заридал, ако Надзорниците бяха способни да изразяват така чувствата си. — А вместо да ги спасим от самите тях, те ни омърсиха. Опечален съм, че най-старшият сред нас дори е помислил за насилие.
	— Време е да станем по-практични — нетърпеливо го прекъсна най-старшият. — Лесно прикрихме смъртта на Лоза, но сега стотици от тези същества, може би и хиляди, знаят за убийството на Ретуна и пленяването на Вуш.
	— Свършено е с легендата за нашето всемогъщество и неуязвимост — обади се тих глас от другия край на залата, където се събраха стотици Надзорници.
	Беше Мупа, един от младшите, спътник на Вуш в медитацията.
	— Трябва да наложим пак надмощието си, и то незабавно — продължи той, — иначе низшите твари просто ще ни прегазят.
	— Мупа е прав — подкрепи го друг, — ще тръгнат на лов за нас из личните ни светове за уединение. Ще забравят всякаква почит към нас.
	Почти всички се съгласиха шумно.
	Най-старшият кимна бавно, сякаш угнетен от тежко бреме, но вътрешно ликуваше. През тези хилядолетия неприятните му раси се размножаваха с плашеща бързина, а Надзорниците никога не бяха повече от петстотин. Само още шестима се бяха появили на този свят след Мупа, за да заменят онези, които след безбройни епохи най-сетне се умориха и просто изчезнаха. Успяваха да наложат волята си на натрапниците само чрез съсловието на коховете, но най-старшият никога не бе одобрявал това положение. Помагаха си с внушената илюзия за своята непобедимост и преди всичко се възползваха от нежеланието за промени у коховете, които съзнаваха ясно своята изгода. Властващото съсловие сред трите раси на свой ред се грижеше никой да не нарушава мира и да не доближава собствените светове за размисъл на Надзорниците.
	Но най-старшият познаваше достатъчно противните твари, за да не се съмнява, че блаженството на покоя за тях е истинска напаст. Рано или късно напреженията в обществата им трябваше да бутнат лавината на промяната. Ксарните живееха на кошери и донякъде се поддаваха на управление, но гаварнците и особено хората бяха безнадеждни случаи. Старите родове сред коховете все по-трудно се справяха с множащите се новобогаташи, които изобщо нямаха намерение да спазват традициите.
	И Габлона, и Зола никога не се задоволяваха с онова, което имаха. Беше неизбежно да предизвикат някакъв конфликт. Все някога щеше да проличи колко неустойчиво е господството на Надзорниците.
	Най-старшият знаеше предварително, че идеята на Вуш да тласне низшите твари към сблъсък е твърде рискована. Но се надяваше да настъпи хаос и тогава Надзорниците да се намесят, да сплашат отново примитивните раси с дребна демонстрация на сила и да възстановят властта на коховете, чрез които управляваха.
	Признаваше си, че таеше и несравнимо по-мрачни мечти — войната да се разгори в оргия на унищожението, да съсипе икономиката на Облака и космическите технологии на ксарните, гаварнците и хората. Така просторите на галактиката щяха пак да си възвърнат тишината и усамотението, за които копнееха избраните.
	Само че събитията напълно се отклониха от плана. Най-старшият не беше познавач на военните теории, създадени от хората (самата мисъл да се занимава с това би го разстроила непоносимо), иначе щеше да знае един от основните принципи в стратегията — каквото и да си намислил, плановете ти ще се объркат непременно.
	И ето че се стигна до онова, което Надзорниците не си и представяха — един от събратята им убит, друг пленен. Вярно, че и Лоза заедно с още десетина загина при разрушаването на Небесния асансьор, само че никой не откри останките им и не разобличи намесата на Надзорниците.
	Но залавянето на Вуш, унило си напомни най-старшият, беше съвсем друго нещо. Точно той пръв се поддаде на низката страст към хазарта и започна да намира радост в трупането на пари. Почти всички останали бяха твърде озадачени от падението му. За какво му бяха нужни парите? Надзорниците не зависеха в почти нищо от материалния свят. Стигаше им оставеното от загадъчните Първобродници, а съзиданието беше отдавна заклеймено като грях от вярата им.
	Вуш ги изуми, когато се появи на среща за общ размисъл в свободно развяваща се ярка дреха, ушита от гаварнец. Бе пристигнал с ксарнски кораб, толкова различен от простото съвършенство на техните космически апарати — твърде мощен и препълнен с техническите измишльотини, в които низшите раси намираха перверзна наслада. В кораба дори имаше машина, наподобяваща съвършено формите на пищна жена, и то в чудата премяна от черна кожа. Никой не успя да намери думите, с които да попита младшия събрат защо прави това. За да съхрани душевния си мир, най-старшият изобщо не прояви любопитство. Сега Буш бе попаднал в ръцете на противните твари. Какво щяха да му направят, можеха ли да го развратят с още някой свой порок? И какво би им казал той?
	Трябваше да си върнат Вуш. Най-старшият си признаваше, че е непредвидимо в какво е способен да се превърне накрая неговият събрат… нито срещу кого ще се обърне, ако се поддаде напълно на влиянието на низшите същества.
	Всички очакваха мълчаливо той да обяви волята си, за да стигнат до общото — и единодушно — решение.
	— Трябва да им дадем добър урок — изрече след малко най-старшият, потискайки напиращия гняв.
	Самият факт, че изпитваше това чувство, го вбесяваше нетърпимо. Бе прекарал десетки хиляди години в съзерцание, за да се освободи от гнета на емоциите. Безбройните натрапници го лишаваха от всичко…
	— Първо ще обявим награда за залавянето и предаването на Алдин Ларайс на нас.
	— Има едно затруднение — прошепна Ю. — Досега не сме разгласявали пленяването на Вуш.
	Най-старшият кимна и благодари горещо на Невидимите сили, че коховете бяха опазили тайната. Всички Надзорници трепереха при мисълта, че един от тях ще бъде изправен пред публичен съд, което би им отнело завинаги ореола на неуязвимост пред тълпите. А и Алдин, макар да беше само един прекалено издигнал се вазба, можеше да разкрие твърде много тайни, да забърка още кого ли не в хаоса.
	— Значи стигнахме до второто неизбежно решение — обяви най-старшият.
	— Какво е то? — попита Мупа и в гласа му звънна едва прикрито напрежение, сякаш предусещаше изненадата.
	— Ще разгласим, че Алдин Ларайс и неговите съучастници са отвлекли един от нашите братя.
	— Така всички ще научат за слабостта ни — поклати глава Ю.
	— О, не! Едновременно с това ще съобщя, че ще покажем колко сме разгневени от злодеянието.
	— Как по-точно? — настоя Ю.
	— А, не знам още. Ще пръснем някоя планета или ще взривим звезда. Важното е да си извлекат поука.
	Мупа забрави приличието, съблюдавано строго на срещите им, и заподскача нагоре-надолу с весели вопли. А прастарият Ю промърмори проклятие и излетя от залата.
	— Искате да използваме устройство на Първобродниците, така ли? — нервно попита Тулби, третият помощник на най-старшия.
	— Вече не разполагаме с ужасните апарати за унищожение на планети — обади се друг. — Бях в групата, която взе единственото от свещената Сфера на Първобродниците. Когато прекратихме войната между низшите раси, използвахме всичко, което имахме, освен няколко малки невидими ракети. Но те не са достатъчно мощни.
	— Има и други начини — промълви най-старшият и се вторачи в Мупа.
	Знаеше, че повечето му събратя са изпаднали в недоумение. Сред Надзорниците почти всички отбягваха технологиите и не се интересуваха прекалено от чудесата на Първобродниците. Стигаше им да ги почитат като символ на тайнствено могъщество. Разбира се, охотно продължаваха да си служат със своите постижения, извели ги в междугалактическото пространство и даващи им всички мислими удобства. Но не забравяха, че материалното е илюзия, която няма никакво значение в опознаването на собствената душа и стремежа към освобождаване от телесното.
	Най-старшият кимна на първия си помощник.
	— Преди хилядолетия успях да разгадая предназначението на друго устройство — започна Мупа, — и го изнесох от Сферата.
	Той също като Вуш се бе отчуждил донякъде от събратята си, защото често се стремеше към знанието, вместо да търси само вътрешния покой. Двамата дори бяха обходили няколко пъти Сферата. Последния път прекараха там векове. Надзъртаха в огромните складове на Първобродниците, простиращи се на хиляди километри.
	Двете малки кутии, които донесе заедно с още множество чудновати творения, отдавна дразнеха любопитството му. Преди три хилядолетия предложи да ги използват срещу варварите, но тогавашният най-старши Ю реши, че е твърде опасно, и предпочете унищожителите на планети, чийто механизъм Надзорниците разбираха по-добре. Най-сетне Мупа получи втори шанс да опита интересната си играчка.
	— Открих устройство на Първобродниците — продължи той, — което още не мога да проумея напълно. Но вече знам, че можем да го поставим в определена точка на пространството, после да го насочим грижливо към целта и трябва да се отдалечим. Щом бъде включено дистанционно, то разкъсва тъканта на пространството и времето, всмуква избрания обект и в същия миг го премества другаде.
	Събратята му се споглеждаха, сякаш Мупа им говореше на непознат език. А той дори не забелязваше и говореше все по-разпалено.
	— Забележително е! Само натискаме бутоните и цяла планета се разпада, прехвърля се на много светлинни години, ако пожелаем. Струва ми се, че Първобродниците са си служили с устройството, за да съберат материал за пръстеновия свят Колбард и за Сферата.
	— А преместената планета остава ли непокътната? — не се стърпя Тулби.
	— Не мисля — невинно отвърна Мупа. — Според мен такова мигновено прехвърляне би я превърнало в прах. Но зрелището си струва…
	Той се запъна, засрамен от проявеното вълнение.
	— Благодаря ти, братко, за предложеното решение — намеси се отново най-старшият. — Както се убедихте, няма да е сложно. Ще насочим устройството към необитаема планета или никому ненужна звезда и ще унищожим. Варварите отново ще повярват във всемогъществото ни. После става още по-лесно — разполагаме корабите си над финансовите им центрове и заплашваме да сторим същото и с тях. Обещавам ви, братя, че те съвсем скоро ще допълзят на колене да ни молят за прошка. Затова предлагам да решим единодушно, че до десет стандартни денонощия ще изберем подходяща мишена и ще внушим на всички в Облака да не ни пренебрегват.
	Този път, мислено добави най-старшият, няма да допуснем грешки. Ще се отървем от всеки кох, който се самозабрави. Преди всичко от Габлона и онзи дребен хитрец Ларайс.
	— Сигурен ли си, че устройството се управлява лесно? — обърна се към Мупа.
	— О, да, няма проблеми! Само натискаме всички бутони, за да го включим, после още веднъж — за да го изключим. И сбогом на планетата! Мисля си обаче, че ако го насочим срещу някое светило, демонстрацията на нашата мощ ще бъде несравнимо по-драматична.
	Най-старшият щеше да се усмихне, ако можеше.


	— Хайде де — почти се примоли Басак, — опитай поне мъничко! Ще ти хареса.
	Вуш се извърна отвратен от мръвката, която гаварнецът му поднесе на върха на ножа си.
	— Набий си най-после в дебелата глава, че те не ядат месо — отегчено каза Хобс, пресегна се и сграбчи почти суровата пържола.
	— Горкичкият, само кожа и кости е — с искрена тревога промърмори главатарят. — Като го вдигнах, все едно държах парцалена кукла.
	За Надзорника ставаше все по-трудно да се преструва на равнодушен. Понесе се към изхода.
	— Не бива така! — Басак скочи веднага. — И ти чу, когато Алдин заповяда да не излизаш оттук.
	Гафът се ухили добродушно, но нямаше съмнение, че с удоволствие би сграбчил отново Вуш, за да го подържи час-два във въздуха, докато му мине инатът. Хобс също му кимна да се върне до масата.
	— Това е непоносимо и унизително — прошепна Надзорникът и този път не успя да прикрие отчаянието си.
	— Олеле, той можел да говори! — весело изрева главатарят. — От цяла седмица си ни на гости и най-сетне реши да ни кажеш някоя и друга приказка. И точно аз те накарах!
	Огромният гаф се радваше като момченце, току-що намерило отговора на трудна гатанка. От дочутите легенди воинът си представяше Надзорниците като страховити противници, способни да цепят планети с едно щракване на пръстите. Често чуваше Алдин да ги споменава със страхопочитание. А поне пред себе си признаваше, че дори сегашният му вожд Алдин не изглеждаше никак внушително, когато го видя за пръв път. Но след като се разправи с алшигите, възрастният мъж се изравни в очите му поне с най-могъщите гафски бойци.
	Все още чакаше този Надзорник да прояви скритата си мощ, но остана разочарован. Вярно, съществото се извисяваше два и половина метра над пода, само че беше твърде мършаво. Басак се плашеше малко само от фасетъчните му очи, които донякъде го оприличаваха на неразгадаемите ксарни.
	Озъби се приятелски на Вуш, който побърза да се скрие зад Хобс Габлона.
	Гафът прихна презрително и пак се зае с вечерята си. Отряза си още едно парче от бута на някакво странно животно и го заръфа със задължителното мляскаме и сумтене, с каквото всеки достоен воин се наслаждаваше на гозбите.
	Поне напълниха склада на кораба с деликатеси за всеки вкус от кухнята на Хобс, преди набързо да офейкат от неговия свят за удоволствия.
	— Гладен съм — прошепна Вуш.
	— Виж ти, все пак ядат! — възкликна дебелакът.
	— Но не и в присъствието на варвари — възмутено отвърна Надзорникът. — Желая да говоря насаме с онзи сред вас, който се грижи за приготвянето на храната.
	Дори това признание разтърси Вуш. За неговите събратя всички естествени потребности бяха малко нечисти и се стараеха да ги задоволяват в пълно уединение. Заболя го, защото бе принуден да каже, че иска да се нахрани. А беше немислимо да спомене, че четири денонощия се мъчеше да потисне друга нужда, от която мислите му вече се объркваха…
	Развеселеният Хобс се завъртя с креслото си към него.
	— Алдин позна, че рано или късно ще се разприказваш. Я да видим ще позная ли и аз — искаш ли малко _ласа_, чудесното лакомство, достойно за вниманието и на коховете?
	— Какво е ласа? — не сдържа любопитството си Вуш.
	— Месото на стоножки от планетата Одак. Розово, свежо, а пък с разбито масло… ще си оближеш пръстите.
	Надзорникът се задави и му обърна гръб. Басак изрева от удоволствие, като го видя толкова окаян, но шишкото му подвикна да си мълчи. Главатарят го изгледа мрачно и продължи да се тъпче. Още не беше решил дали му допада този тлъст човек. Но поне гаварнките от свитата му се оказаха прекрасно забавление. Реши да не прекалява с обидите засега, колкото и да бяха заслужени.
	— Добре, приятелю. — Хобс отново се пренесе в ъгъла, където се завря Надзорникът. — Чуй какво ще ти кажа. Едно от моите момичета е истинска магьосница в кухнята. Само й обясни какво ти се яде и ще ти го забърка на секундата.
	— Но тя е жена! — избълва Вуш възмутено.
	— И какво от това?
	— Не е редно. Ние нямаме жени сред нас.
	— Ама че досада — прихна гафът. — На твое място да съм се побъркал досега! Ей, а как си правите малките Надзорничета?
	Ужасеният Вуш не можа да измисли достоен отговор. Женските същества от тяхната раса се бяха преместили в друга галактика преди много епохи, защото не можели да понасят повече „експлоатацията“. Не му беше лесно да си спомни дори как изглеждаха. А за размножаването подхождаха по-хигиеничните методи като клонирането… поне според него.
	Взря се умолително в Басак, за да му внуши, че не бива да настоява.
	— Ама защо нямате никакви женски? — не мирясваше гаварнецът. — Май повече се обичате един друг, а?
	— Стига! — кресна Надзорникът. — Толкова сте гнусни!
	С див вопъл той отлетя в отсрещния ъгъл, сви се на кълбо и се заклатушка отчаяно.
	Хобс изгледа неодобрително Басак, който само вдигна рамене.
	— Не мога да ги разбера — промърмори виновно, взе последната мръвка от чинията, набра кода на вратата и излезе.
	Шишкото огледа внимателно стаята, за да се увери, че не са останали остри предмети, и също насочи креслото си към вратата.
	— Слушай — подхвърли през рамо на Вуш, — ще ти поръчам ядене без месо, без риба, изобщо без нищо мърдащо и шаващо. Само малко свежа зеленинка, бива ли?
	— Стига да е приготвена достатъчно дълго, след като е била погубена — прошепна изтерзаният Надзорник.
	— Разчитай на мен — успокои го Хобс.
	Не забрави да промени кода на ключалката, преди да се понесе към капитанската каюта на Алдин.
	— Е, чу ли какви любезности си разменяхме? — попита веднага, щом нахълта, без да почука.
	Алдин вдигна поглед от екраните и се засмя.
	— Накарахте го да си отвори устата най-после.
	Дебелакът поиска двойно бренди от сервобота.
	— Малко ми е жал за него — обади се Оиши и стана от оръфания диван срещу обзорния екран.
	— Учудваш ме — промърмори вазбата.
	— Знам за какво си мислиш. Ако не беше тяхната намеса… или бездействието им, Корбин нямаше да прекали толкова с войната. Но Вуш ми напомня за монасите в моята страна, които се усамотяваха, за да се спасят от тревогите и суетата на света. Във всеки случай ми е по-симпатичен от някои други…
	Самураят изгледа жлъчно Хобс.
	— Вече ти казах — нямам нищо общо! Корбин просто ме помоли да надуя цените, и да отпъдя клиентите си, а пък той трябваше да ми покрие загубите. Дяволите ме взели, ама бях толкова зает, че не можех дъх да си поема. Предложението на Корбин поне позволи на мен и на момичетата да се поотпуснем. Дори не видях скъпия си братовчед чак до след началото на войната. Ярослав записа всичко от моите бази данни — припряно добави шишкото, — той може да потвърди. Всичко минаваше през предишните адвокати на Корбин, да пукнат дано! Едва през последните два месеца започнаха да се отбиват кораби с гадните алшиги. Поставиха дяволското си оръдие и започнаха да трупат припаси. Докато се опомня, вече имах нелегална военна база в задния си двор. Корабите оставаха по две седмици за преоборудване и отлитаха, въоръжени с лазерни оръдия и самонасочващи се ракети. Е, какво можех да направя — да ги изгоня ли? Не съм толкова смахнат. Те си стояха в базата, а аз не излизах от двореца. Накрая се домъкнаха Зола и приятелчетата му. Искаха да огледат базата, за да преценят залозите си, и да се позабавляват, естествено. Срещнаха се и с двамата Надзорници.
	Лицето на Хобс се сгърчи и другите в стаята изстенаха в един глас. Нямаха никакво желание да чуят още веднъж плачливата му реч как загубил всичко заради неволното си участие във войната.
	— Вярно е! — разгорещи се той. — Нали имате данните от моите компютри.
	Озърна се към Ярослав, за да потвърди.
	— Хобс, познавам те от четиридесет години — подсмихна се старецът. — Още когато те срещнах, бях убеден, че ще продаваш билети и за погребението на майка си, ако има желаещи да си купят. И когато бяхме колеги в университета, взимаше рушвети от студентите, за да им вдигнеш оценките по литература.
	— Сами предлагаха да си платят! — сопна му се шишкото и се отпусна намусен в креслото.
	— Базите данни обаче съвпадат напълно с твоите твърдения — призна Ярослав. — Дори в кодираните ти файлове няма нищо особено. Тази сутрин успях да ги прегледам.
	— Проникнал си в личните ми файлове? — В гласа на Хобс се промъкна сянка на свенливост.
	— Добре, че Букха излезе преди малко — ухили се злорадо старецът. — Холозаписите от твоето дневниче с онази сочна гаварнка, как й беше името — Прасковка май — щяха да му се сторят твърде оскърбителни.
	Шишкото се озърна гузно. Понякога имаше сексуални връзки между различните раси, поне между хората и гаварнците (дори някой да бе опитвал нещо с ксарн, не си признаваше), но повечето мъже сред гафовете смятаха това за нетърпимо падение.
	Басак дори забрави да преглътне.
	— Прасковка ли? — изръмжа тихо. — За моята Пета ли говорите? Кой каза нещо за нея?
	— За същата — прошепна Ярослав над рамото му.
	Главатарят се надигна от креслото.
	— Кротко, кротко! — Алдин протегна ръка към него. — Разни хора, разни нрави. Щом си с мен, трябва да проявиш разбиране.
	Гаварнецът изгледа кръвнишки Хобс и пак седна с видимо нежелание.
	— Поне идеята ти беше добра — подхвърли старецът на вазбата, за да смени темата.
	— О, хрумването си беше превъзходно! — ухили се Алдин. — Знаех, че затворим ли Вуш дори само за ден с двете най-непоносими същества на кораба, ще се прекърши.
	Под яркожълтия гащеризон козината на Басак настръхна гордо от комплимента, а Хобс още беше твърде уплашен, за да даде воля на нараненото си самолюбие.
	— Хъм, интересно… — промърмори Ярослав. — Значи нямат женски…
	— Ако питате мен, лошо са загазили — обади се Басак, както смучеше шумно костен мозък.
	— Така си е — потвърди вазбата. — Щом го разприказвахме, може би ще измъкнем от него още сведения за Надзорниците.
	— Ще го пуснеш ли на свобода? — угрижено попита Оиши.
	— Да речем, че засега е наш гост, но щом се появи възможност, ще го върна сред събратята му.
	Двамата не стигнаха до съгласие и спора си за Надзорника. Самураят смяташе, че могат да го използват като коз в преговорите. Отначало и Алдин се боеше, че всички ще го подгонят, ако не си послужи с Вуш като жив щит. После си каза, че ако се отнасят добре с Надзорника, може да им даде важна информация и да подкрепи тяхната версия за събитията.
	Наближаваха неизвестна за почти никого точка на преход, която можете да ги прехвърли към Колбард — Пръстена на Александър Велики, или да ги запрати в неизследваните простори на космоса. Алдин се надяваше, че засега това е най-безопасното за него място. Не се съмняваше, че Надзорниците няма да седят със скръстени ръце след смъртта на един от събратята им и пленяването на друг. Не му се искаше да се навърта из Облака, макар да бе загубил всякакъв страх и уважение към тях. Не беше сигурен още какви страховити технологии крият за такъв критичен момент.
	— Алдине, приемаме нечий сигнал по комуникатора — подвикна Тиа откъм пулта в отсрещния край на залата.
	Вазбата отиде при нея. Всички останали се вторачиха в лицето му. Очевидно новините не бяха особено приятни. Мълчанието се проточи, накрая Алдин се обърна към приятелите си.
	— Е, вече скочихме направо в огъня — прошепна той.


>	4

	— Разбира се, можете да се досетите каква погнуса събуди у мен тази ужасна дързост — изрече Корбин Габлона с глас като коприна, трептящ от смирение и почит.
	Тулби, пратеникът на най-старшия, се бореше да потисне естествената си реакция и не каза нищо. Долавяше как варваринът ликуваше тайничко от неудобното положение, в което изпаднаха Надзорниците. Как му се искаше всичко да е както преди и низшето същество да се тресе от страх пред него!
	— Имате ли някаква представа къде може да са онзи Ларайс и съучастниците му?
	— Давам ви думата си на кох, че ако бях дочул и най-смътния намек, щях да ви съобщя незабавно и да се заема лично с избавлението на вашия събрат.
	Габлона уж беше останал без дъх от вълнение, но в същото време оглеждаше съсредоточено тридесеткаратовия камък върху пръстена на кутрето си, сякаш търсеше някакъв недостатък.
	— Чухте ли съобщението, излъчено от нас из целия Облак?
	Дали го беше чул? В първите мигове го присви коремът от необуздан страх. Отначало си помисли, че Надзорниците ще го обявят за виновен наред с Алдин. Но когато заклеймиха само бившия му вазба, той си отдъхна. Стори му се особено любопитно, че дори не споменаха Букха. Нямаше нито думичка и за злощастната гибел на един от тях пред очите на скимтящия Зола и още половин дузина кохове. Обявиха само „отвличането“ на Вуш. Корбин вече подозираше, че Надзорниците си играят на „разделяй и владей“, но ако така му помогнеха да се отърве от Ларайс, нека си показват могъществото пред глупаците. Засега щеше да играе по техните правила. Май щяха дори да му простят за започването на войната, все едно всичко е прегрешение само на Алдин. Изиграе ли правилно силните си козове, накрая ще си извоюва отново положението на един от най-влиятелните кохове. Ще се върне доброто старо време.
	Разбира се, щом Алдин изчезне от сцената, ще си прибере отнетото от онзи наглец. Ще дойде редът и на други. Е, този път ще прояви търпение.
	Корбин не позволи на лицето си да издаде как предвкусва бляскавото бъдеще. Засега се налагаше да възпре Хасан и безумците му. Ако е необходимо, ще се отърве от тях с някоя злополука, за да изглежда всичко по-благоприлично. Но след време Хасан или заместникът му ще се погрижи за останалите, един по един. Ще започне със Зола, Букха и Първия ксарн. Каза си, че не бива да изоставя изкуството на отмъщението. В края на краищата то беше традиция на рода Габлона.
	— Гневът ви е праведен. И отново проявихте безкрайната си мъдрост — кротко изрече дебелакът. — Знаех си аз, че онзи излязъл от канавките Ларайс ще опетни съсловието на коховете. Затова се боря с него от самото начало. Вярно, не му липсват някои умения. Неговите хора се постараха да представят нещата така, сякаш аз съм виновен. Повярвайте ми, разполагам с неопровержими доказателства, че той започна пръв.
	— Естествено — надменно прошепна Тулби.
	— А какво бихте желали да направя?
	— След три стандартни денонощия ще покажем силата си. Ако желаете да бъдете пряк свидетел на събитието, каня ви като мой личен гост.
	— Не бих пропуснал това за нищо в цялата вселена! — отвърна Габлона с почти детинска радост.
	Погубването на цяла планета щеше да поразтърси преситените му сетива. Уредената от него „катастрофа“ на товарния кораб щеше да изглежда като обикновен фойерверк. Е, всички в галактиката щяха да гледат предаването на живо, но друго си е да бъдеш на самото място. А и всеки ценител щеше да стори дори невъзможното, за да наблюдава зрелището отблизо.
	— Всъщност ви задължаваме да присъствате заедно с останалите кохове, за да знаете какво може да се случи, ако още веднъж ни разгневите.
	— Да бъде волята ви.
	Габлона не забрави дори да клони глава в знак на послушание.
	— Ще има разследване — продължи Тулби, — и доколкото си спомням, остана нерешен един дребен въпрос — бягството ви от центъра за превъзпитание малко преди неприятните събития на планетата, където сте прогонили поклонниците на Ал-Шига.
	Гънките лой по тялото на Корбин се разлюляха от уплаха, макар да се намираше в собствения си тежковъоръжен кораб. А Надзорникът пристигна сам в пилотирана от ксарн яхта. По кожата на дебелака плъзнаха тръпки като безбройни мравки, щом се сети за усмирителната ризница и непоносимия гъдел, който причиняваше.
	— Нямам никаква вина! Че аз дори исках да остана, но онзи мръсник Зердж и бандата му ме отвлякоха. Нямам нищо общо със заговора!
	— Само ви напомням, че засега ни дължите около три хиляди стандартни денонощия превъзпитание.
	— О, нима сериозно възнамерявате да ме върнете там? — неочаквано изръмжа Габлона. — Няма да дойда, да ви е ясно!
	Тулби изгледа неприязнено разплулото се пред него противно същество. Учудваше го лекотата, с която минаваше от ласкателства към закани. Типично за низшите твари… За него беше крайно неприятна необходимостта да общува с недостойния кох или с който и да е представител на трите досадни раси. Но засега можеше да потърпи. Надзорниците имаха таен план как да се справят накрая и с Габлона. В момента обаче им беше по-изгодно да се преструват, че са опростили множеството му прегрешения. Другите кохове щяха да се стъписат от привидното му оневиняване. После можеха да си послужат с него за отстраняването им при необходимост. Разбира се, стане ли безполезен, ще му навлекат усмирителната ризница до последния му дъх, ако изобщо има късмета да оцелее…
	— Не се разстройвайте, дори не съм обмислял повторното ви изпращане на превъзпитание — успокои го Тулби.
	— Тогава защо ме заплашвате?
	— Само ви напомням, че сме склонни да забравим някои дребни простъпки, ако проявите желание да ни сътрудничите в налагането на нов ред из цялата галактика.
	— А кой казва, че няма да ви помагам? — озъби се Корбин.
	„Ах, тези варвари“, въздъхна беззвучно Тулби. Щом си свърши работата, ще трябва да се усамоти поне за стотина години, за да пречисти с медитация душата си.
	— Желаем да спасим своя брат невредим — побърза да върне разговора към същината.
	— Да бяхте ми казал веднага — засмя се Габлона. — Това ще се уреди лесно.
	— Това е всичко, което искаме в замяна на нашата снизходителност.
	— Значи ще ме измъкнете от калта.
	— Що за ужасна клевета! Никога и никого не сме въргаляли в кал — изрече Тулби назидателно.
	Кохът въздъхна.
	— Добре де, ще забравите за присъдата ми.
	Надзорникът проумя най-сетне и кимна.
	— Всъщност бих се почувствал виновен, ако не ви предложа помощта си и за други проблеми — мазно подхвана Корбин.
	— За какво говорите?
	— Некадърността на Ларайс във финансите хвърли Облака в пълен хаос. — Габлона говореше унило, сякаш отговорността вече му тежеше. — Ще мине животът на цяло поколение, докато оправим всичко. Аз цял живот съм трупал опит в такова управление на икономиката, което освен към благоденствие води към хармония и разбирателство. И понеже повечето съсипани корпорации поначало ми принадлежаха, преди този наглец да ме лиши толкова злодейски от тях… — Тлъстото му лице почервеня и той се запъна, за да овладее гнева си. — Уверен съм, че ще допринеса за възстановяването на мира, ако си възвърна контрола над онова, което беше мое, преди да започнат тези неприятни събития.
	Тулби едва потисна гаденето, но кимаше насърчително.
	— Такова е и нашето намерение, но подчертавам колко е важно нашият събрат да се върне невредим при нас, иначе ще се разстроим твърде много и не бих могъл да предскажа до какво общо решение ще стигнем. Знаете как се случва — продължи Надзорникът, все едно се доверяваше на близък приятел с толкова остър ум, че дори е малко обидно да обяснява. — Може пък да обвиним не когото трябва, дори всички кохове заедно.
	Усмихна се, доколкото такова изражение му беше достъпно, и на Корбин му се стори, че изведнъж температурата в стаята спадна забележимо.
	— Предполагам, че си искате Вуш жив и здрав.
	— А как научихте името му?
	— Мълвата вече се разнесе — подсмихна се Габлона на явното смущение на Тулби. — Спомнете си, че е имало поне две дузини свидетели на отвличането му, да не говорим пък за камерите на охранителната система, записите от които Хобс е забравил да изтрие.
	Надзорникът беше потресен, че неговият събрат е разкрил името си пред варварите, а не му се мислеше дори за недостойното решение да се присъедини към тях и облозите за войната. Несъмнено и самият Вуш щеше да бъде пратен на превъзпитание, макар това да не бе се случвало от няколко хилядолетия.
	— Дочух, че дори пийнал две-три чашки на празненството преди удара по планетата на Ларайс — продължи отвратителният кох. — Имало и някаква сцена с неговия облечен като жена хомобот, но добрият вкус не ми позволява да се впускам в подробности.
	Габлона си каза, че няма нищо лошо в една малка лъжа. Искаше да провери реакцията на Надзорника. Ухили се сдържано на явно стъписания Тулби, който нервно потърка с ръце своята развяваща се роба, онемял от поведението на своя събрат.
	— Значи има такива холозаписи?
	— И май продължават да ги копират усилено. — Надзорникът трепна видимо и Корбин се съсредоточи в ноктите си за цяла дълга минута, преди да добави: — Някои от коховете разправят, че ако имали още два-три дни, щели съвсем да приобщят Вуш към компанията, да го посветят във всички изтънчени пороци.
	— Достатъчно! — гневно изсъска Тулби.
	— Нищо лошо не съм казал — оправда се Корбин. — Исках само да знаете, че едно от вашите момчета е решило да вкуси повечко от сладостите на живота. Но не се притеснявайте, няма да се разприказвам за дребните му грешки. Моите хора вече издирват копията от записите и ги унищожават. В края на краищата, не е редно джентълмени да събират такива улики срещу други джентълмени. За всички ще е крайно неприятно, ако някоя холокасета попадне в ръцете на онези мръсници от новинарските мрежи.
	Той намигна заговорнически на Тулби, чието търпение се изчерпа. Надзорникът се понесе към вратата.
	— Ваше превъзходителство, имам само още един въпрос към вас. Как желаете да постъпя с Алдин Ларайс, Букха и техните подлизурковци. Ако успеем да открием вашия събрат Вуш, шансът и те да са на същото място е твърде голям.
	Тулби още не можеше да повярва на недвусмислените указания, получени от най-старшия. Надяваше се да не чуе подобен въпрос, за да не обремени с такова петно предопределението си.
	— Вие решавайте, ние няма да се намесваме — измънка накрая.
	— Надявах се да чуя точно тези думи от вас — весело отвърна Корбин и Надзорникът потръпна на излизане.
	Дебелакът завъртя креслото и се взря и обектива на холокамерата, скрита в стената. Засмя се.


	— Не мога да повярвам! Всички те са полудели! — викаше Вуш, когато нахлу в салона, следван от Басак и Хобс. — Мупа върши ужасни неща!
	Изненадан от избухването му, Алдин си замълча. Беше доволен, че неговият гост най-после е престанал да се инати. Когато Хобс преразказал на Вуш изявлението на най-старшия, Надзорникът писнал пронизително, свил се на кълбо и започнал да се клатушка напред-назад като ядосано детенце. Едва сега се бе отърсил от унеса.
	Всички го зяпнаха смаяни. Ярослав нехайно взе чаша, напълни я с бренди и протегна ръка към Надзорника. Вече знаеха, че тези същества доста ловко манипулират предмети от разстояние. Чашата се издигна над дланта на стареца, полетя плавно и се изля в устата на Вуш.
	— Повече няма да седна на маса за рулетка с тебе! — сърдито изръмжа Хобс.
	Надзорникът се закашля леко, след като изгълта парещата течност на един дъх.
	— Значи моите събратя са решили да унищожат планета? — попита тревожно.
	— Да. След две стандартни денонощия.
	— Не знаят какво правят — прошепна Вуш отчаяно.
	Алдин долови, че му предстои да научи нещо неподозирано за силата на Надзорниците.
	— Защо мислиш, че не са предвидили последиците от постъпката си? — привидно спокойно попита Оиши. — И преди сте си показвали могъществото.
	Вуш се взря изпитателно в Алдин. Знаеше, че вече е затънал в неприятности и през следващите хилядолетия трудно би се сдобрил със събратята си. Макар да бе свикнал с потребността от уединение в търсене на верния път, този път го чакаше нещо друго. Май наистина бе останал сам, отхвърлен от единствената общност, която приемаше като своя.
	— Трябва ми дадете възможност да се свържа с тях — примоли се той.
	Алдин за малко да откаже, но го възпря някакво смътно предчувствие. Виждаше, че Надзорникът е уплашен.
	Оиши поклати глава с презрителен смях.
	— О, непременно! Определиха цена за главата на Алдин, а и всички останали сме затънали до гуша в тази история. Разтръбиха из галактиката, че сме те отвлекли за заложник от кораба ти. В мига, когато ти позволим да включиш комуникатора, всеки ловец на глави в Облака ще се устреми насам.
	— Ако ти позволя да говориш със събратята си — обади се и вазбата, — ще се изложа на сериозен риск. Свряхме се в тази космическа пустош, за да си поемем дъх. А с такова предаване все едно включваме сигнален фар за всеки, който желае да ни намери.
	— Но нали можете веднага да се прехвърлите на друго място — напомни Надзорникът.
	— Ти може и да не си наясно със системата на подпространствените скокове, но аз я познавам добре. Тук има само една точка, която не води към най-населените сектори, и дявол я знае докъде може да ни пренесе.
	Без да поиска разрешение. Надзорникът се пренесе към навигационния екран и надникна през рамото на Тиа.
	— А защо избрахте точно това място?
	— Защото ни изглеждаше най-безопасно — сопна му се тя. — Никой не се отбива насам, а и можем да се прехвърлим до друга точка, откъдето да се насочим право към Колбард.
	Вазбата вече усещаше какво се крие зад любопитството на Надзорника. Вуш като че се опитваше да разбере дали не са научили нещо, което е трябвало да остане недостъпно за тях.
	Сега пак зяпаше Алдин с фасетъчните си очи, под които човек се чувстваше като на лабораторна маса.
	— Моля ви, извънредно важно е да изпратя съобщението — пак измънка Надзорникът.
	— Да, за да знаят всички къде съм. Ще мине денонощие и половина, докато стигна до звездна система с много точки на преход, а какво ще заваря там? Или твоите приятелчета, или Габлона ще чакат да изляза от подпространството, за да ме пръснат.
	— И трите ви варварски раси ще съжаляват за това — настоя Вуш, но в гласа му нямаше заплаха.
	— За какво? — прихна Зердж. — Заради една съсипана гола скала ли? Познавам ви достатъчно, за да знам, че не бихте се престрашили да смачкате планета с някакъв живот на нея. Ще я стриете на прах и ние, невежите диваци, ще се разтреперим. Войната ни с Габлона ще свърши, защото всички сплашени кохове ще ни притиснат да се помирим. А ние точно това искаме. Щом страстите се поохладят, ще те пуснем да си вървиш.
	— Сериозно ли говориш!?
	— Ама ние какви сме, според тебе? — ядоса се Алдин.
	— Съвсем случайно се натъкнахме на тебе — намеси се Ярослав. — Не си надувай излишно самочувствието, защото не разпердушинихме бизнеса на Хобс, само за да те докопаме.
	Шишкото, чиито мисли вече плуваха из цяло алкохолно море, успя да се съсредоточи и кимна.
	— Искаха да ударят моя братовчед Корбин, да унищожат корабите и припасите му. Хванаха те случайно.
	Надзорникът пак се вторачи във вазбата.
	— Значи не аз съм бил вашата цел?
	— Дори не подозирахме, че си там — въздъхна Аладин. — А смъртта на твоя събрат е злополука, каквато никога не съм искал. Стоварихме скалата, за да унищожим автоматичната защитна система. Ако желанието ни беше да избием всички, щяхме да я насочим право към двореца на Хобс.
	Поизтрезнелият дебелак добави сухо:
	— Отдавна се знаем с моя братовчед Корбин. Ако те беше заварил там след нападението, може би щеше да пречука всички ни и да обвини Алдин за това. Смятай, че нашият приятел ти е спасил живота.
	Вуш съвсем се заплете в логиката на тези същества, които едва не го погубиха, а сега заявяваха, че са негови спасители.
	— Щом измисля как да те върна при твоите събратя — успокои го Алдин, — ще го направя. Наистина е доста вероятно Габлона да се разправи с тебе, за да ме обвинят и за това. Нямам задни мисли, отпусни се и се радвай на живота.
	— О, холозаписите ми показват как умее да се забавлява — изкикоти се Хобс и няколко от неговите момичета също се ухилиха многозначително.
	— Само едно нещо искам от тебе — продължи вазбата. — Да обясниш и моята позиция. И никой от нас няма да се съгласи на превъзпитание, това да ти е ясно. Оставете ни на мира, дръжте настрана от нас Корбин и главорезите му, а ние тихо и кротко ще се спотайваме някъде.
	Но Алдин знаеше, че както и да свърши войната, за него бъдещето не е никак розово. Щяха да го превърнат в злодея, причинил всички беди през последните няколко години. В най-добрия случай би успял да се промъкне до съсипания си свят за отдих, където прозорливо скри на сигурно място немалко леснопреносими ценности. Десетилетният му опит на вазба го научи да не остава без пари за черни дни.
	Скъпоценните камъни, златото и катарите в скривалището щяха да му стигнат да прекара остатъка от живота си в скромен разкош. Само че не бе измислил отговор на въпроса къде да отиде. Никоя населена планета не беше достатъчно сигурно убежище, защото наградата от двадесет милиона катара за главата му би накарала почти всеки да предаде и собствената си баба. Може би трябваше да избере Пръстена, където и сега живееше Александър. Поне там можеше да намери спокойствие заедно с приятелите си, а възможността да общува с великия македонски пълководец го привличаше неустоимо. Призна си малко тъжно, че и без това изобщо не иска да се върне към предишния си живот. Постигна всичко, а без интересни предизвикателства дните се точеха в досада. Сега го принуждаваха да се вкопчи в спечеленото, за да не го загуби. Колкото и да беше нелепо, войната му върна нещо загубено. Мари се скри другаде с двама телохранители гаварнци, а Алдин и останалите не трябваше да търпят безропотно изблиците й. В момента нямаше особен смисъл да си блъска главата над лишеното от смисъл всекидневие.
	Погледна въпросително Вуш. Надзорникът кимна — вече използваше естествено този знак на съгласие.
	— Но нали ще ми позволите да изпратя съобщението? Трябва да говоря с най-старшия сред нас.
	— Какво искаш да му кажеш?
	Надзорникът се бореше с изкушението да избълва цялата истина. Досещаше се, че Мупа е подтикнал останалите към това безумие. Като един от най-младшите сред събратята, той се стремеше да разгадае технологиите на Първобродниците, които другите използваха, без да се замислят за тайните им. В началото, когато петстотинте Надзорници се преместиха в тази галактика, Вуш и Мупа бяха запленени от паметниците на отдавна изчезналата раса. Няколко хилядолетия бродеха заедно по Пръстена Колбард. После Мупа откри Сферата и всичко друго избледня в сравнение с нея.
	Вуш съзнаваше, че самият размах на това творение и техническите му чудеса са го съблазнили непоправимо. Диаметърът на Сферата беше повече от два милиона километра, в нея се простираха безкрайни коридори, сектори и дори цели опустели градове, които можеха да приютят трилиони жители. Другите Надзорници се пръснаха за самотно съзерцание и медитация из безлюдни светове, а двамата с Мупа останаха сами в Сферата.
	Самото й величие ги смразяваше. Нито веднъж не срещнаха друго разумно същество там. Веднъж се натъкнаха на нещо, което сметнаха за машина на Първобродниците, но тя отказа да се занимава с тях, ако не се брои настойчивият й опит да ги въвлече в глупаво губене на времето. Разбира се, пренебрегнаха това лишено от смисъл занимание, защото търсеха откровения. Безбройни други механизми бродеха из този свят на лабиринти, поправяха и поддържаха, а тук-там още изграждаха, защото около една осма от Сферата още зееше недовършена към празното пространство — същински великански плод с липсващ резен. Когато се отбиха там за последен път, като че забелязаха объркване. Тук-там по някоя машина се захващаше с работа, после я изоставяше или започваше да руши. Не останаха дълго и затова не се замислиха над аномалиите. Откриха устройствата за унищожаване на планети в един грамаден склад.
	Но Вуш не можеше да се освободи от измъчващото го „защо“. Защо Първобродниците бяха започнали такива гигантски градежи, само за да ги изоставят накрая? Сферата дори не беше довършена, а там бяха останали само машините.
	Покойният Лоза се бе заел с използването на устройствата, за да склонят към покорство трите варварски раси. Но вече го нямаше, а Мупа беше незрял празноглавец, който знаеше за постиженията на Първобродниците по-малко дори от Вуш.
	А когато се сблъскваха с технологиите на загадъчните строители, сякаш надничаха в мъглява бездна. Вуш знаеше, че само от време на време успяваше да задейства нещо по случайност, но просто не можеше да си обясни какво и как става.
	А колко странно се чувстваше, съзерцавайки малкото слънце насред сферата. Изкуствено създадена звезда в огромно кухо кълбо от метал… Често се изкачваше на върха на невероятните кули, издигащи се дори над атмосферата по вътрешната повърхност, и се наслаждаваше на смайващата панорама.
	Нищо чудно, че си оставаше в плен на тази тайна. Низшите същества си въобразяваха, че Колбард или вече разрушеният Небесен асансьор са върховете на творението. Сферата още беше недостъпна за тях. А само още няколко десетки скока в посоката, избрана от Алдин, биха ги доближили до неизвестен източник на излъчване в инфрачервения спектър. Никому обаче не бе хрумвало да се насочи към необитаемия сектор — стигналите дотук обикновено се отклоняваха към Колбард. Вуш често се изкушаваше да махне навигационните маркери край точките на преход, за да скрие Сферата завинаги, но се боеше, че после и самият той няма да намери пътя.
	Досещаше се, че и Мупа се е поддал безвъзвратно на очарованието на тайната. Нали точно той бе предложил да усмирят варварите с унищожителите на планети. Само че тогава ги предадоха в много по-сигурните ръце на Лоза.
	Но имаше още едно устройство, чието предназначение разгадаха… или поне се заблуждаваха, че са успели. И сега мисълта за него вдъхващ ужас на Вуш. Когато двамата с Мупа го откриха, съгласиха се, че е най-добре да не пипат забележителния апарат, защото се опасяваха от вложената в него мощ. А ето, Мупа го е взел и е настоял да бъде употребен. Надзорниците вече нямаха унищожители на планети, властта им се крепеше на заблуда. И ако младшият им събрат ги е убедил да си играят с опасната машина, значи всички са обезумели…
	— Сподели с мен какво искаш да съобщиш — прекъсна размислите му Алдин, — и ще преценя дали да се съглася.
	— Намерението им да унищожат планета е грешка — предпазливо изрече Вуш.
	— Ама че новина! — засмя се иронично вазбата.
	— Непременно трябва да им обясня, че е възможно да не са предвидили някои нежелани последици.
	— А ти как научи за опасността? — несговорчиво попита Алдин.
	— Ами знам.
	— Не се стараеш достатъчно да ме убедиш.
	Надзорникът въздъхна дълбоко и се постара да проясни съзнанието си. Сред неговите събратя толкова важен разговор можеше да продължи месеци, дори години, с дълги прекъсвания, за да обмислят събеседниците необходимите изрази. Точно това го затрудняваше най-много в общуването с варварите. Млъкнеш ли само за няколко минути, те побесняват. А шестмесечен разговор би ги превърнал в неизлечимо луди.
	— Убеден съм, че познавам устройството, което искат да използват. Според мен е нестабилно.
	Започваше да губи контрол над раздразнението си. Толкова се тревожеше, а в същото време трябваше да крие какво ли не… Проклетият им език просто нелеп!
	— Познавам донякъде историята — каза Алдин. — Предишния път сте използвали някакви детонатори от антиматерия, уравновесени точно с масата на планетите, които сте унищожили. Какво по-просто от това?
	— Сега няма да е същото.
	— С други думи — намеси се Ярослав, — свършили са ви детонаторите и ще си послужите с нещо друго, което още не сте изпробвали.
	Стъписаният Вуш млъкна. Боеше се, че вече разкри твърде много. Вазбата стана.
	— Няма да ти позволя да се свържеш със събратята си, докато ми подхвърляш късчета информация. Искам цялата истина.
	Разкъсващият се от противоречия Надзорник онемя. Никога не би признал, че властта им се крепи върху груба злоупотреба с наследството на Първобродниците, което отгоре на всичко не разбираха.
	— Да, устройството не е изпробвано досега — престраши се накрая. — И си мисля, че по-добре разбирам действието му в сравнение с моя събрат Мупа. Желая да се посъветвам с него.
	— О, значи не е само съобщение, а ще си приказвате надълго и нашироко — промърмори Оиши, който се настрои още по-недоверчиво.
	— Няма друг начин — примоли се отново Буш.
	— Ще си помисля — отсече Алдин и тръгна към вратата.
	— Ако ми попречите да говоря с най-старшия сред нас, ще съжалявате — увери го Надзорникът.
	— Това заплаха ли беше? — изръмжа самураят.
	В този миг Вуш би избълвал всякакви сквернословия, ако беше способен да постъпи така. Ама че тромав език! И най-дребната грешка, леко сбърканият тон дори можеше да промени изцяло смисъла.
	— Нямах такова намерение — каза припряно. — Поне се насочете към място, където са събрани няколко точки на преход. Ако все пак се съгласите с молбата ми, после можете да се прехвърлите къде ли не и никой няма да ви открие.
	— Ще си помисля — натъртено повтори Алдин.
	— Това ли е отговорът ви?
	— Друг няма да чуеш засега — отвърна вазбата, сякаш не му се приказваше повече.
	Надзорникът се издигна над пода в подходяща поза на гневно пренебрежение и се излетя от стаята.
	— Да се връщаме — тихо настоя Ярослав и подаде пълна чаша на приятеля си.
	— Знаеш ли, ако този кучи син не ни бе причинил толкова главоболия, сигурно щеше да ми стане симпатичен — призна Алдин и се отпусна с въздишка в близкото кресло.
	— Но защо да се връщаме? — учуди се Оиши. — Докато стигнем до някое струпване на точки, все ще ни забележат и ще ни издадат.
	— И без това не харесвах идеята да стоим настрана — възрази Ярослав. — Докато се спотайваме тук, Габлона може да върши какви ли не гадости.
	— С нападението го лишихме от възможностите да се развихри, а оттогава не сме чули да е намислил още нещо — обади се и Зердж.
	— Ако на връщане към най-близкия подпространствен възел се разминем с някой кораб — упорито продължи Оиши, — всеки главорез в Облака ще ни подгони.
	— Я се вслушайте внимателно в разговора на Алдин с Вуш — посъветва ги Ярослав. — Набра команда на пулта и обемният образ на Надзорника изникна насред залата. — Трудно е да се анализира гласът на тези същества, но дори необработените данни показват, че Вуш почти се е побъркал от тревога.
	— Че как няма да е изнервен? — ухили се Хобс. — Нали е пленник на „варвари“. Да бяхте го видели с неговото приятелче, когато за пръв път стъпиха на моя свят. Две от момичета веднага се усукаха около тях, както ги е майка родила. Отначало си помислих, че горките Надзорници ще се тръшнат и ще издъхнат на място.
	— Но индикаторът на стрес отскача в небето, щом Буш заговори за показното унищожаване на планетата — добави старецът, сочейки един от екраните. — Става нещо много лошо.
	— Само че не иска да сподели всичко с нас — промълви Алдин. — Добре, връщаме се.
	— Време е пак да се разкършим — изсумтя Басак. — Моите момчета взеха да скучаят.
	Алдин се взря изпитателно в Яроклав.
	— Кога ще стигнем до най-близкото струпване на преходни точки, което ни позволява да изберем поне три различни пътища за бягство?
	— Около шест стандартни часа преди тяхната малка демонстрация на сила.
	— Ако не се случи нищо сериозно, ще се върнем тук. Ако не, поне ще имаме възможности за избор.
	— Какви възможности? — тихо въздъхна Тиа. Вазбата само се усмихна и вдигна рамене, а Оиши се взря отблизо в триизмерното изображение.
	— Струва ми се, че дори не можем да си представим какво ни очаква.


>	5

	Мупа не можеше да се начуди на варварите. Стотици кораби от всевъзможни разновидности — товарни, огромни пътнически чудовища, натъпкани с туристи, изящни яхти за забавления на коховете — се струпваха от всички посоки като мухи на мед. Пристигаха за представлението.
	Помнеше добре предишния път, когато заедно със събратята унищожаваше планети. Тогава всяха черен ужас навсякъде из Облака и войната между трите раси бе прекратена почти незабавно. Сега си каза, че низшите същества или са се преситили на вълнения, или окончателно са се поддали на присъщото си безразсъдство. Поне Надзорниците даваха пример за достойно поведение.
	Целта на демонстрацията — студен газов гигант — се рееше в пространството на няколко милиона километра от него. Много по-надалече се виждаше и светилото на тази планетна система, Бета Зул, една твърде нестабилна звезда, която сякаш запълваше околния космос с колосалната си маса.
	Когато най-старшият обяви избора си, Мупа започна да изпитва опасения, но предпочете да не възразява. Неустойчивата звезда се намираше твърде близо до централното ядро на Облака, значи до най-гъсто населените системи. Така досадните раси щяха по-лесно да осъзнаят, че същата гибел може да сполети мигновено и техните светове.
	Докато проверяваше за последен път приготовленията (с надеждата, че нищо не е объркал), той чуваше сдържаните възклицания на събратята си. От десетината преходни точки, скупчени наблизо, продължаваха да изскачат стотици кораби. Само преди час-два от тях станаха жертва на прекалено нарасналата вероятност за злополука — излязоха в нормалното пространство в една и съща точка… и в един и същ миг.
	Ослепителният проблясък погълна петстотин гафски туристи, спечелили местата си в набързо организирана лотария, и цял кошер ксарни.
	По комуникаторите се разнасяха ахкания и възторжени викове, защото повечето зяпачи решиха, че взривът е подгряващо шоу за истинското представление. Доста туристи бяха насочили космическите си съдове към местопроизшествието, за да събират парчетиите като сувенири.
	— Надявам се, че всичко е наред?
	Мупа се озърна към извисилия се над него най-старши. Преглътна смутено и кимна.
	— Частта от устройството, която ще отвори портала, може да бъде изстреляна, когато пожелаете — обясни неспокойно. — Щом навлезе в атмосферата на планетата, достатъчно е да натисна тези бутони. — Посочи издатините върху златната кутия, която бе поставил в скута си. — Доколкото разбирам механизма на действие, порталът незабавно ще се свърже с най-силния източник на гравитация в близост до него.
	Мупа се запъна. Все още не проумяваше какво точно представлява този портал или „червеева дупка“. Дори не разбираше защо хората използваха тези чудати термини, за да опишат явлението. Някога един от техните учени дори успял да го възпроизведе. Щом се сетеше за тези думи, във въображението му веднага се появяваше истински червей, който ще зине, за да погълне жълто-зелената планета. Разбира се, знаеше, че терминът никак не е точен, но вече се бе загнездил в съзнанието на тълпите и поне даваше приблизителна представа какво ще се случи.
	— А къде ще се пренесе обектът? — попита най-старшият, като че още не можеше да се отърси от неувереността.
	— В друго измерение. А ако червеевата дупка се върти с достатъчно голяма частица от скоростта на светлината, може би дори в друго време.
	— Но къде по-точно?
	— О, извън Облака — предпочете да не уточнява Мупа и опипа нервно златната кутия.
	Другият Надзорник се намръщи, щом видя колко небрежно докосва апарата.
	— Предпочитам да си държиш ръцете настрана, докато не настъпи подходящият момент — каза с насилено равен глас.
	— Изобщо няма за какво да се безпокоите — увери го младшият и натисна небрежно превключвателя, който щракна силно.
	Най-старшият неволно отлетя назад.
	— Защо си толкова самоуверен? — промърмори недоволно.
	— Ами досетих се кое как работи.
	Ако Надзорниците бяха способни да лъжат, Мупа току-що извърши тази низост. „Досетливостта“ му се състоеше в късмета двамата с Вуш да се натъкнат на кутията и комплекта допълнителни устройства, които отваряха червеевата дупка. Наблизо се размотаваше машина на Първобродниците. Стори им се, че не функционира съвсем нормално. Отначало им досаждаше, после ги остави на мира. Непрекъснато повтаряше холодемонстрация как действа устройството. Само че ги разтърсваше с леки електрически шокове всеки път, когато се опитваха да вземат любопитната играчка. Накрая Мупа забрави присъщата на Надзорниците невъзмутимост, кресна на досадника да им се махне от главите… и машината направи точно това.
	— Не се тревожете, владеем положението — отново увери наставника си.
	— Тогава изстреляй най-после тази проклетия! — сърдито заповяда най-старшият, разколебан между беса и уплахата. — Омръзнаха ми тези варвари! — изсъска тихичко, излитайки стремглаво.


	— Няма да успеем — въздъхна Ярослав, застанал до Алдин.
	Завършиха петия си скок само за няколко часа.
	— Не съм се и надявал — отвърна вазбата и се завъртя с лице към стария си приятел. — Само не ми казвай, че Вуш е разстроил и тебе с мрачните си предсказания.
	— И още как! — натърти ученият.
	— Дори да открием безопасно място, откъдето да излъчим съобщението, нима очакваш, че доводите на Вуш ще ги убедят да се откажат от плановете си?
	— Само че проявеният от нас стремеж да ги спрем може да се окаже много важен след време — напомни Зердж.
	Оиши се озърна към застиналия до задната стена Надзорник.
	— Ще им напомниш, че сме поне сме се опитали, нали?
	Вуш, който мълчеше вече две денонощия след емоционалния си изблик, не каза нищо и този път.


	Край яхтата, в която бяха Зола и още неколцина от коховете, се навъртаха дребни корабчета на Надзорниците. Но не те го притесняваха. Той се взираше нервно в екрана, показващ още една яхта от другата страна на газовия гигант, сред стотици всевъзможни космически апарати, претъпкани със зяпачи. С нея бе пристигнал Корбин Габлона, също съпроводен от няколко кораба с Надзорници, които провериха внимателно някой да не е скрил забранени оръжия. Зола се изнервяше от самата мисъл, че е беззащитен, когато отдавнашният му враг е само на половин светлинна минута от него.
	Ксарнска метална грамада с туристи отвлече вниманието му, изпречвайки се точно пред яхтата.
	— Дяволите ги взели, все гледат да се намъкнат най-отпред! — изръмжа кохът, включи комуникатора и започна да ругае цветисто ксарнския пилот.
	След секунди натрапникът се премести на един километър вдясно. Уж пространството наоколо беше предостатъчно, а вече ставаше доста тясно, защото всеки си избираше място точно до границата на безопасния периметър, определен от Надзорниците, при това по екваториалната плоскост на газовия гигант, за да вижда добре и двете му полукълба.
	Ярка светлина се появи няколкостотин хиляди километра над северния полюс на планетата и всички се разкрещяха възбудено. Заблудиха се, че представлението започва. Следящите камери веднага прехвърлиха многократно увеличеното изображение на предния обзорен екран. Седящите в залата изстенаха отвратено, но неколцина се засмяха — в космоса сияеше реклама на верига за луксозни яхти. Комуникационните линии направо се претовариха от гневните въпроси на Надзорници, които се мъчеха да изяснят кой е виновникът. Само предизвикаха нов взрив на веселие и подигравки, сякаш стотиците пилоти наоколо прикриваха съученик, пъхнал бомбичка под бюрото на учителя.
	Зола отбеляза мислено, че не е зле да купи акции от фирмата. Бизнесът й щеше непременно да потръгне блестящо след най-гледаното предаване в историята на Облака. Мнозина вече печелеха десетки милиони катари от сувенирни чаши, фланелки с холокартини на газовия гигант, който се свиваше до скандална сценка, станала вече любима на гафовете. Имаше дори съдове за ксарнски гозби, от които изкусно изобразената планета изчезваше, щом някой пъхнеше смукалото си вътре.
	За Зола всичко това беше безкрайно забавно.
	— Не виждам причини да се смеете…
	Кохът се обърна рязко към влетелия Надзорник и се насили да кимне сериозно.
	— Крайно неприятна детинщина — каза осъдително и всички останали побързаха да кимнат.


	Мупа потискаше странното усещане в стомаха си, докато следеше на монитора как комплектът, предназначен да отвори портала, се спускаше по спирала към газовия гигант. Не беше сигурен дали го мъчи страх, вълнение или най-обикновен глад. В края на краищата, достойният представител на неговата раса прекарваше хиляди години в потискане на всякакво чувство и прекъсване на пряката връзка между телесните реакции и висшите равнища на размисъл.
	Двигателите на устройството се включиха за миг и го изведоха в устойчива орбита, почти докосваща бурната отровна атмосфера от хлор и амоняк. У десетките събратя на Мупа се забелязваше едва потисната възбуда, докато се тълпяха към екраните. Преструваха се на безразлични, но не искаха да отстъпят местата си на другите Надзорници, които тепърва влизаха в залата. Дори прастарият Ю се понадигна във въздуха, уж обърнат в друга посока, но извил глава достатъчно, за да вижда какво става.
	Мупа се озърна към наставника си и кимна. Един ксарн от екипажа на кораба включи холокамерата и най-старшият се впусна в назидателна реч. Обрисува греховните нрави на трите раси, заклейми невъобразимите престъпления на Алдин Ларайс и съучастниците му, обясни печалната необходимост да бъде унищожена цяла планета като израз на праведния гняв на Надзорниците и завърши с обещанието, че ако мирът и редът не бъдат възстановени, инструментът на унищожението ще бъде насочен към банковите средища на галактиката.
	През цялото време Мупа стискаше нервно контролната кутия. Не се усети, дори когато камерата се завъртя към него.
	Вдигна глава сепнато. Най-старшият подскачаше недоволно нагоре-надолу и го подканяше да започне с настоятелни жестове. Всички се бяха смълчали тревожно.
	Младшият се издигна във въздуха, кутията се рееше с него.
	— Вижте могъществото ни! — изрече Мупа с най-внушителния си тон.
	Пресегна се и натисна тържествено първия златен бутон, както бе виждал да се прави в древната холодемонстрация на Първобродниците. Чу се почти недоловимо за слуха му щракане и бутонът се върна в предишното положение, но до него проблясваше бяла светлинка. Надзорникът натисна втория и третия бутон. Накрая с театрален жест задържа пръста си (или онова, което минаваше за пръст при неговата раса) на четвъртия бутон отстрани. Натисна го. Безуспешно. Опита отново, но малкото кръгче не поддаваше. Мупа погледна косо най-старшия, който проявяваше всички признаци на гневно нетърпение. Младшият се чувстваше крайно неловко. Удари с все сила по бутона и не сдържа тихия писък на болка. Изведнъж си представи твърде отчетливо как низшите същества вият от удоволствие при такава гледка. Не беше далече от истината.
	Той се спусна и остави кутията на пода. После пак отскочи и се стовари с все сила, насочил протегнатата си ръка към бутона. Кръгчето потъна, но звукът се изгуби в доста по-силното пращене от счупения пръст на Мупа и научената от човеците ругатня, която се изтръгна от устните му.
	Четирите светлинки замигаха заедно, минавайки през всички светове от спектъра. Младшият седеше на пода, стиснал наранената си ръка и зяпаше зашеметено кутията. Осмели се да погледне и обзорния холоекран.
	— Нищо — прошепна един от събратята му. — Абсолютно нищо.


	Зола се превиваше на креслото си и начесто бършеше сълзите от истеричния смях. Наоколо коховете вдигаха подигравателни тостове за храбрия малък Мупа. Единственият Надзорник в техния кораб врещеше пронизително, настоявайки за тишина, но само подклаждаше нови изблици на веселие. Дребничкият кох обаче не можеше да се отърси от лошите предчувствия въпреки неудържимия си кикот. Ако бе видял току-що истинския облик на Надзорниците, значи загадъчното им всемогъщество беше измамно. И поддържаният от тях вече три хилядолетия мир не беше по-устойчив от хартиена къщичка. Зола се чудеше дали да псува или да се уплаши до полуда от неочакваното разкритие.
	След миг всички мисли изчезнаха от съзнанието му.


	Над газовия гигант примига бледо сияние. Не можеше и да се сравнява с рекламата, блестяла допреди малко. Преходният портал на червеевата дупка се отвори, отначало съвсем незабележимо, защото може би нямаше и две стъпки в диаметър. Стрелкащите се край него фотони на звездната светлина се усукваха в спирална примка. Явлението беше посвоему забележително, защото устройството би трябвало само за милионна част от секундата да се свие до размерите на водороден атом, а въпреки всичко запазваше целостта си. Спусна се устремно надолу. Точно за това бе предназначено — да се втурне към гравитационното ядро на обекта, който му предстоеше да промени.
	Хлорно-амонячната атмосфера не се оказа достатъчно препятствие за него. Нито разтопената сгъстена газова смес на повърхността на планетата. Полето мина шеметно дори през втвърдения от чудовищното налягане хлор.
	И все пак нещо липсваше. Логическата система и паметта не успяваха да открият правилните връзки. Към контролния модул бе отправено искане за проверка и потвърждение. Микроскопичната изчислително-управляваща единица прие сигнала, намери грешка и задейства превключвател. И миниатюрният механизъм се счупи, притискайки се в дълбоко заседналия четвърти бутон на кутията.
	Създателите му се грижеха изделията им да траят почти вечно, но дори най-простият механизъм, какъвто е един бутон, може лекичко да се разяде след неизброими милиони години в очакване да бъде натиснат… или още по-лошо — ударен ядно. Сега се бе загнездил и според логиката на контролния модул това означаваше, че командата за прекъсване на процеса е отменена. Мина нищожна частица от секундата и бе включена резервната програма за такъв извънреден случай. Но и програмата вече не я биваше. За няколко милиона години случайни рентгенови лъчи могат да поразстроят система, чиито схеми не са много по-големи от единични молекули.
	Казано по-просто, машината хлъцна и изпрати твърде необичаен обратен сигнал — работа с пълна мощност до изчерпване на наличния материал. Имаше обаче сериозен проблем. Липсваше командата този материал да бъде прехвърлен където и да било, нямаше я и другата абсолютно необходима част от устройството. Значи му оставаше да гълта каквото имаше наоколо и да го събира около себе си.
	Простря нишка от изкривено пространство, червеева дупка в търсене на другия край, с който да се скачи. Не беше широка и един милиметър. Като звяр, следващ настръхнал миризмата на плячката, унищожителното пипало плъзна към огромната червена звезда. Отклони се лекичко по пътя си, привлечено от десетте хиляди тона маса на ксарнски туристически кораб, и проби в него дупчица колкото карфица. След частица от секундата две хиляди ксарни, незнайно колко тонове от най-изисканите им гозби, две хиляди сувенирни хранителни контейнера и десет хиляди тона кораб бяха всмукани в червеевата дупка и изчезнаха.
	Нишката, съществуваща в съвсем друга реалност — същата, която се използваше за подпространствени преходи — се заби след миг в хромосферата на червеното светило и потъна алчно в ядрото на хелиевия ад.


	— Какво стана, мътните го взели? — ахна Зола и скочи от креслото.
	Коховете, които допреди секунди се хилеха лудешки, сега онемяха. Чуваше се трясък от изпуснати на пода чаши.
	Ксарнският кораб, чийто пилот бе наругал наскоро, не се виждаше на екраните. Просто го нямаше, сякаш се бе свил в невидима топчица. На Зола му се стори, че забеляза лъч светлина, насочил се колебливо за миг и към неговата яхта, но после отскочил нанякъде.
	— Ей, вижте това!
	Гафски кох сочеше монитор встрани от големия екран. Сякаш някаква струна се бе изопнала към местната звезда. Не светеше, дори всъщност не се виждаше, по-скоро се усещаше като ненормално присъствие, пробило обичайната тъкан на пространството.
	— Мамка му, да се разкараме оттук! — нададе вопъл Надзорникът, забравил презрението си към низшите твари.
	В края на краищата, за създателите си това беше съвсем проста машина, играчка за преместване на звезди в богоравни забавления. Така бяха събрали неимоверната маса, необходима за Колбард и Сферата. Служеха си с нея и да сливат звезди — ей така, за да се порадват на стихиите. А когато правеха за пръв път линиите за подпространствени преходи, разчистваха с устройството ненужния и опасен космически боклук. Понякога лекуваха с машината застаряващи звезди, защото искаха да спасят приятни за тях планети.
	Подобни занимания бяха жизнено необходими за същества, способни да проектират и направят по свой вкус цели галактики, иначе нямате с какво да се разведрят от скуката. Само че никога не би им хрумнала глупостта да използват едната част без другата, нито пък да блъскат отчаяно по контролната кутия.
	Сега връзката не беше завършена и по линията на червеевата дупка се задейства истинска помпа. Материята се сгъстяваше и свиваше до хиляди тонове в кубически сантиметър и хлътваше във входната точка. Прехвърляше се със скорост, далеч надхвърляща светлинната, обсегът на изкривяването се раздуваше и привличаше все повече вещество. Още в първата секунда милиони тонове активна термоядрена маса се вряза в гравитационното ядро на планетата. Макар газовият гигант да беше студено тяло, огромното налягане от собственото му вещество бе създало условия за верижна реакция и беше нужен само лек тласък, за да започне. И също като свръхпрегрята пара, врязала се в леден къс, масата на светилото минаваше едновременно през два процеса — невероятно бързо разширение, когато се освободеше от натиска на червеевата дупка, и твърде интересните промени от внезапното нахлуване на термоядрена реакция в ядрото на планетата.


	Бяха минали само десетина секунди, откакто Мупа успя да натисне бутона. Взираше се страхливо в най-старшия и очакваше унищожително поучение, каквото не бе сполетявало Надзорник от поне десет хиляди години. Та нали бе изложил всички тях пред варварите? Как да обясни, че с подобни устройства е невъзможно да проведеш предварителни изпитания, защото това също би означавало да ги включиш?
	Изведнъж чу нечий грачещ глас по комуникатора и събратята му ахнаха всички заедно. Той се издигна, стиснал повредения си крайник, за да погледне главния обзорен екран. Устройството, което трябваше да се намира над планетата, бе изчезнало. На друг екран се виждаше сектор от празното пространство, прорязан от тънка светла линия.
	— Какво става? — прошепна Мупа.
	Най-старшият го зяпна озадачено.
	— Предполагах, че поне ти знаеш.
	О, как да си признае, че нито за момент не беше съвсем сигурен?
	— Я повторете това! — кресна някой.
	Увеличена част от изображението запълни екрана.
	В средата беше ксарнски кораб. Колкото и да забавяха холозаписа, в един миг корабът си беше на мястото, в следващия се виждаше само линията.
	Всички Надзорници започнаха да се обръщат към Мупа в очакване на обяснение. Няколко от екраните показваха тънката игла светлина, простряла се през стотиците милиони километри към огромната червена звезда. Друг комуникатор, поддържащ връзка с яхтата на Зола, даваше картина на шумен хаос, огласян от ужасени писъци, а ниският кльощав кох крещеше истерично на пилота да включи двигателите за подпространствен скок, по дяволите опасността от сблъсък и гравитационни вълни.
	Нещо продължаваше да се променя, но какво?…
	— Пуснете главния екран в реално време! — провикна се Мупа.
	След малко се виждаше нормалната картина, а не сигнали, предавани със свръхсветлинна скорост. Бяха на девет милиона километра от планетата, значи виждаха ставащото със закъснение от половин минута. Ето, каза си, Мупа, сега…
	Камерите на кораба бяха от най-добрите образци на ксарните и улавяха всяка дребна подробност.
	Проблясък… и устройството изчезна. Секундите се изнизваха мудно, а от комуникаторите ги заливаше все по-паническа врява.
	— Що за чудо е това? — прошепна някой.
	Сякаш стрела от изкривена светлина бе пробила право нагоре повърхността на планетата, за да прониже пространството и да се впие в червената звезда.


	Притокът по червеевата дупка нарастваше в геометрична прогресия, докато стигна върховото натоварване на системата. Свръхплътната маса щеше да се чувства съвсем като у дома си в ядрото на светилото, но в много по-рядкото сърце на газовия гигант не само създаваше колосални гравитационни напрежения, но и се стремеше да се разшири навън, а едновременно с това освобождаваше страхотни пулсации от топлина и светлина. Това безобразие беше предостатъчно да смути сериозно храносмилането на всяка порядъчна планета. Беше неизбежно да повърне съвсем скоро.


	Повърхността на газовия гигант се издуваше с тромаво величие към полюсите, защото енергията на чудовищните процеси отначало се насочи по линиите на магнитните полета. После двата полюса се разкъсаха и избухнаха в ярко сияние.
	Мупа беше обзет от незапомнено в досегашния му живот вълнение. Подскачаше неудържимо и пищеше:
	— Проработи, проработи!
	Останалите Надзорници като че само чакаха сигнал и се развикаха радостно, забравили кротката си сдържаност. Най-старшият си отдъхна, защото се сети навреме да прекъсне предаването от залата.
	— Дръжте се по-достойно, братя!
	Всички млъкнаха веднага. Най-старшият погледна властно ксарна, който насочи камерата към него. Наставникът на Надзорниците се премести, за да се вижда зад него и екранът с буйстващата планета.
	— В момента наблюдавате как загива един необитаем свят — започна той неприветливо и изчака малко, за да нарасне напрежението. — Ето на какво сме способни с едно помръдване на пръста. Не приемете ли нашите условия, ще се постараем същата участ да сполети и всеки от населените ви светове… всички до едни, ако се наложи.
	Отново млъкна и се зарея, докато думите му се разнасяха мигновено из Облака. А стотици други комуникационни линии предаваха неудържимия ужас, обзел кораби, яхти и новинарски станции, събрали се заради събитието. Най-старшият си каза доволно, че така обстановката съответства повече на замисъла му. Нямаше го вече присмехулното веселие отпреди минута.
	Гравитационната вълна раздруса кораба, без никой да очаква. Дори системите за гасене на инерцията нямаха време да реагират. Мнозина от Надзорниците се затъркаляха презглава по пода. А най-старшият, макар да се рееше във въздуха, се блъсна в предния екран и се свлече, останал без дъх.
	Гравитационните пулсации вече се редуваха една след друга, устройствата в кораба не успяваха да се справят с всяка, преди да връхлети следващата. Мупа зяпаше смаяно бъркотията. Припомни си лошите гафски холофилми, в които членовете на екипажа в катастрофиращи кораби се мятаха лудешки из декорите, а камерите се клатушкаха, за да имитират хаотичните тласъци. Само че на живо усещанията бяха къде по-неприятни, отколкото пред холоекрана.
	Обърна се да погледне какво става с планетата. Мощни струи вещество изригваха от повърхността й, облаците долу сякаш кипяха, а някои вече приличаха на водовъртежи, засмуквани в ядрото на газовия гигант.
	Не се съмняваше, че всичко това е причинено от устройството, но досега не бе виждал планета, погълната при прехвърляне през червеева дупка, и не беше сигурен дали се предполага гледката да е точно такава.
	Най-сетне корабните компютри изстреляха напред сензор, който да предупреждава за гравитационните вълни. Друсането постепенно затихна, макар че още се чуваха стоновете и пъшканията на зле разтръскания корпус.
	— Но каква е тази линия? — попита някой най-сетне и откъсна Мупа от втренченото съзерцание на явленията по планетата.
	— Червеевата дупка, естествено — отвърна той надменно.
	— Тъй ли било… — Смутено мълчание. — А защо се проточи към звездата? Аз си представях, че просто ще прехвърли планетата в друго измерение.
	— Не съм… — Мупа навреме преглътна остатъка от изречението. — Не ми се вярва да минава чак през местното светило.
	Съзнаваше, че думите му се чуват из целия Облак, а твърде много им липсваше увереният тон на познавача.
	Пак настана тишина. Мупа започваше да се измъчва от опасения. В този миг се включи друга комуникационна връзка. Не разпозна веднага слабия глас.
	Беше Вуш!
	Стреснатият Мупа се вторачи в екрана. Всички други Надзорници също забравиха зрелищната стихия и се взряха в лицето на своя отвлечен събрат.
	Трескавото бърборене по десетки други линии почти не им позволяваше да го чуват.
	— Проклет идиот, това е само едната половина от машината…
	Останалото заглъхна в поредния гравитационен удар, разклатил кораба.
	Мупа отново се обърна към главния екран. Цялата планета сияеше все по-ярко… и изведнъж започна да се раздува. Но нали червеевата дупка уж щеше да погълне газовия гигант, а не да го взривява?!


	Изкривеното пространство вече работеше като помпа с максималното предвидено от производителя налягане. Не особено голяма, но съществена част от червената звезда се бе пренесла по линията и ядрото на светилото започна да пропада навътре. Трябваше да минат още няколко минути, за да се почувства промяната на привличането и в хромосферата на огромната звезда. Само че големите червени звезди са, така да се каже, въпрос на компромис — насоченото навън налягане на термоядрените реакции в ядрото се уравновесява от привличането, задържащо масата да не се разлети. Ако се загуби достатъчно много от ядрото, привличането взема надмощие… и звездата изпада в гравитационен колапс.
	А през червеевата дупка минаваше такова огромно количество вещество, че образуваше собствено гравитационно поле. Злощастно засмуканият ксарнски кораб прибави своите елементи към бушуващата смес. Линията се въртеше около собствената си ос, издуваше се и се люшкаше като торнадо из прерията. По-незначителни червееви дупки се отклоняваха, съществуваха милионни части от секундата, откъсваха се или биваха погълнати отново от основното изкривяване на пространството. Някои запазваха пълната си свобода цели една-две секунди. Разбира се, каквото попаднеше в единия край, изскачаше през другия в твърде неприятна на вид каша.
	Ваканционна яхта с шестима гафове на борда (бяха обяснили на съпругите си, че им предстои важна делова среща), придружени от прелестни спътнички, се намираше на хиляда километра от основната червеева дупка, когато за миг ги посети откъснала се нишка — някакви си десетина сантиметра дълга и не повече от милиметър широка. Когато яхтата се появи отново в нормалното пространство, корпусът, пътниците, полиестерните им премени и огромния товар пенлив мускател се превърнаха в ужасно месиво. То се заби с такава страшна скорост в съседния гаварнски кораб, че и неговите обитатели преживяха извънредно мъчителни последни секунди, когато въздухът изскочи от каютите и дробовете им.


	За миг планетата като че се спря, после се устреми обратно към ядрото си.
	Мупа се ободри. Разбира се, точно това трябваше да стане…
	И тогава се потопиха в неописуемото сияние на новородена звезда.
	В този миг най-сетне го осени прозрението.
	Опитните ксарни от екипажа също реагираха — крещяха уплашено и пръскаха всички наоколо със съдържанието на стомасите си. Един от тях сочеше монитор и пищеше, че червеевата дупка е неуправляема, защото вместо да изсмуче планетата, изпомпва в нея червената звезда.
	Мупа вече не чуваше гръмките, безразборни предположения за нови и свръхнови звезди, черни дупки и радиация. Защото най-старшият се извисяваше пред него, стиснал контролната кутия, и му викаше с пълно гърло да направи нещо.
	Младшият пое кутията безчувствено. Светлинките мигаха трескаво, а четвъртият бутон си оставаше заклещен и беше съвсем наравно с повърхността на кутията. Нямаше как да го освободят.
	— Повреди се — отмаляло призна Мупа.
	— „Повреди се“ ли?! — ревна най-старшият, без повече да го интересува, че предаването на живо продължава.
	— Счупена е — прошепна Мупа и замлъкна нещастен.
	— Ами поправи я де!
	Окаяният Надзорник се вторачи в кутията, без дори да съзнава, че светлината в залата примигваше и се засилваше. Непохватно човъркаше бутона, накрая дори го опря в устата си и се опита да го изсмуче навън.
	Никаква надежда.
	— Не мога…
	В този миг планетата завърши превръщането си в звезда, пламна ослепително и — обективно погледнато — необичайно красиво.
	— Предлагам да се махнем оттук — изломоти Мупа.
	— Струва ми се, че предстои нещо извънредно опасно за нас.
	Върна кутията на най-старшия, сякаш да подчертае, че му прехвърля отговорността за всичко.
	Наставникът пусна опасния предмет на пода.
	— Ама че гадост!… — промърмори и излетя през вратата.


	Облян в студена пот. Зола пак си пълнеше чашата, за да укроти малко нервите си. Вече нищо не го заплашваше или поне така разправяше корабният навигатор. За пръв път в живота си кохът бе подложен на пълен скок в близост до мощното гравитационно поле на планета, при това не по проверена безопасна линия, а съвсем напосоки. Често бе чувал, че има два варианта — или излизаш цял и невредим от другата страна, или се изпаряват, преди изобщо да усетиш нещо. Ето че още беше жив и си наливаше питие, макар ръцете му да се тресяха и повечето течност да се разливаше на пода. Обърканият сервобот до него се опитваше да крепи подноса с едното си пипало и да забърше локвичката с другото.
	Зола не можеше да се отърве от кошмарното видение как отдалеченият само на километър кораб потъна в нищото, също и от увереността, че онова, което погълна ксарните, едва не засегна и него.
	— Някой иска ли да се обзаложи за следващите събития?
	Зола се обърна. Другите кохове вече се опомняха от спасението в последния миг.
	— Залагам десет хиляди катара, че бяха унищожени от десет до тридесет кораба! — незабавно се провикна някой, а друг отвърна с четворно по-голяма сума.
	Надзорникът протестираше гръмко колко е недостойно да се развихрят хазартни страсти около такава трагедия, но скоро млъкна, защото проумя, че никой не го забелязва.


	Хасан се усмихваше. Впи поглед в лицето на Корбин, което също беше огряно от усмивка, но прозираше и дълбоко затаеният ужас.
	— Защо направи това? — дрезгаво промълви дебелакът.
	— Исках да видя какво ще се случи — отвърна хашишинът и изтри острието в ръкава си, преди да го прибере в ножницата.
	— Съзнаваш ли значението на стореното от тебе?
	— Те вече са безсилни. А всички вие сте треперили пред тях цели три хилядолетия…
	Убиецът посочи екраните, на които се виждаше избухналата нова звезда, причинила гибелта на няколко десетки кораба. Разнасяха се уплашени писъци, а над всичко беше шумотевицата в кораба на Надзорниците, който вече се бе устремил към най-близката точка на преход, за да избяга от катастрофата.
	— Ако бяхме по-наблизо, можехме да ги унищожим и да се отървем от тях веднъж завинаги.
	Корбин трепна. Несравнимо по-страшно от отприщената стихия бе случилото се в онзи кораб. Надзорниците се сгромолясаха от глинения си пиедестал, не владееха направеното от тях и макар кохът да не разбираше почти нищо от науките за космоса, подозираше, че е видял началото на незапомнено бедствие.
	Значи и цялата позната пирамида на властта вече не съществуваше.
	Но всичко това изобщо не занимаваше ума му в момента. Защото Надзорникът Тулби лежеше в краката на Хасан и трупът още потръпваше след удара с нож в основата на черепа. Скоро застина неподвижно.
	— Ти го уби… — прошепна Габлона. — Ти уби Надзорник!
	— Надзорник ли? — остро се засмя Хасан. — Убих едно нищо, както щях да смачкам всяка буболечка, която се хвали с всемогъществото си. Старият ред е минало. — Той помълча внушително. — А аз съм новият ред. — Изгледа дебелака и му се ухили многозначително. — Разбира се, продължавам да ти служа. Това притеснява ли те?
	Габлона плъзна поглед из залата. Всичките му телохранители бяха алшиги, водени от Хасан, някогашният господар в ордена на хашишините. Пак се взря в ястребовите очи на мъжа пред себе си.
	— Все още имаш нужда от мен, за да оцелееш — натърти в напразен опит да прикрие страха си.
	— Разбира се, повелителю Габлона — прихна убиецът и понечи да излезе, но се спря. — Нали видя съобщението на Вуш? Очевидно все още е със стария ти познайник Алдин Ларайс. Разполагаш със средства да проследиш източника на сигнала. Предлагам ти веднага да се заемеш с това и може би ще успеем да ги хванем.
	Корбин не се залъгваше — не беше предложение, а заповед. Подчини се без нито миг колебание.


>	6

	Мрежите бяха наситени до краен предел с новини за произшествието през последните три стандартни денонощия. В ума му се оформяше план, но от идеята да се захване с това сякаш ледени зъби се впиваха в стомаха му. Странна представа — да преценява значението на събитията по реакцията на вътрешностите си. Твърде неприятно за един Надзорник, дори смущаващо. Вратата на стаята му се плъзна встрани и Вуш изгледа въпросително Хобс, придружен от сервобот, който носеше поднос със спаружена салата.
	— Умряла е, още преди да я откъснат — побърза да го увери шишкото.
	— Благодаря ти.
	Надзорникът взе един човешки инструмент за хранене, набоде парче плод и го сдъвка замислено. Малко се стъписа от факта, че вкусът на храната наистина му допадаше.
	— Гледа ли новините? — попита Хобс.
	Вуш кимна.
	— Е, и какво означава цялата идиотщина?
	— Нещо се е повредило и Мупа не е знаел как да спре процеса.
	— Това поне беше очевадно — изсумтя човекът.
	Още никой не беше сигурен за мащабите на бедствието, но поне се знаеше, че към двадесет и пет кораба са изчезнали, без да се броят онези, които се сблъскаха в дивата паника на бягството.
	Бившата планета сега представляваше крайно нестабилна жълта звезда, която продължаваше да набъбва, а свързаният с нея червен гигант се свиваше все повече. Мнозина вече си задаваха най-смразяващия въпрос — какво ще стане, щом свърши масата за изчерпване от изчезващото светило? Ще се затвори ли червеевата дупка или ще се проточи в търсене на още материал за поглъщане?
	Вуш се престраши най-после.
	— Искам пак да говоря с Алдин.
	— Крайно време беше — засмя се Хобс. — А какво ще кажеш после да сръбнеш едно хубаво коктейлче, да ти олекне малко на нервите?
	— Не може ли преди това? — помоли напрегнатият като струна Надзорник.


	— Какво ще правим сега? — попита най-старшият може би за стотен път.
	Ако имаше рамене, Мупа щеше да ги вдигне изразително.
	— Нищо не можем да направим — призна неохотно.
	— Нямаш ли поне някакви предположения?
	— Вероятно хипотезите, изказвани по мрежите на варварите, са достатъчно правдоподобни. Отначало червената звезда ще се разпадне, защото собствената й гравитация не би могла повече да задържа хромосферата. Всичко в радиус четвърт светлинна година ще пострада сериозно, когато това се случи. За щастие няма обитаеми светове толкова наблизо.
	— О, да, какво благоприятно обстоятелство — промърмори наставникът и за миг извърна поглед. — Кога се очаква критичният момент?
	— Въпрос на дни — десет до петнадесет. А може би новата звезда дори ще започне да придърпва близката страна на червения гигант към себе си. Би трябвало да е прекрасна гледка — въздъхна младшият.
	— А после?
	— Щом старото светило загине, има две възможности. Червеевата дупка ще се свие в себе си и така всичко ще свърши.
	— Другата възможност? — нетърпеливо подкани най-старшият.
	— Ами просто ще проникне нататък в пространството. В радиус половин светлинна година има поне десетина звезди, а на няколко от планетите им — миньорски селища. Поне в най-близкия сектор липсват големи средища на варварите, но нали знаете как е… Има ли дори най-бедна руда за извличане, низшите раси веднага се вкопчват в планетата.
	Да, проклетите твари бяха навсякъде. Най-старшият си каза, че макар Първобродниците да бяха постигнали такива чудеса, тежеше им и един непростим грях. В търсене на материал за игрите си бяха изчерпали почти всяко находище на метали в Облака, освен вездесъщите желязо и никел. Питаше се дали това не е причината да се преместят другаде. Свършили са им основните съставки за градежите, защото въпреки способността им да създават почти всичко по желание, синтезът на първичните елементи си оставаше труден и муден процес. Затова дори на най-затънтената планета щъкаха геолози и авантюристи, копнеещи да открият скъпоценна златна жила, скромни запаси от олово или мед. Надзорниците никъде не можеха да се надяват на уединение и спокойствие. Тъкмо си помислиш, че си попаднал на подходящо за медитация място и някоя група миризливи ксарни започне да копае наблизо.
	— Значи червеевата дупка ще се вкопчи в друго светило?
	— Да, ще се свърже с някоя от близките звезди и ще я изсмуче, после ще се прехвърли на следващата. А малко по-нататък е основният звезден куп на галактиката. Стотици светове, включително финансовите планети. Има и вероятност да не стигне чак дотам.
	— Защо пък не? — недоволно попита наставникът, все едно Мупа току-що бе попарил съкровените му мечти.
	— Наблизо има и две черни джуджета.
	— Те пък какви са?
	— Звезди, които са се изчерпали сами. Твърде значителната им маса е натъпкана в невероятно малък обем. Винаги сме ги отбягвали, защото привличането им е хиляди пъти по-силно. Между другото, състоят се почти само от свръхплътно желязо. Щом червеевата дупка се натъкне на някое джудже, край на всичко.
	Мупа се запъна и най-старшият се вторачи раздразнено в него. Очакваше нетърпеливо да чуе останалото, защото за нищо на света не би признал невежеството си.
	— Ядрото на една звезда може да изгори всеки лек елемент, но не и желязото. Ако червеевата дупка започне да изпомпва трилиони тонове от този елемент, термоядрените процеси ще спрат. Така изчезва налягането навън, което поддържа стабилността. Всичко се втурва към средата, натискът нараства до невъобразими величини, после виждаме вълнуващо избухване.
	— Свръхнова, така ли?
	Младшият кимна доволно.
	— Да. Бум… и възниква още една свръхнова звезда. Последната в околните сектори се е появила преди повече от сто хиляди години.
	Най-старшият знаеше, че според мнозина Първобродниците са предизвикали зрелищния взрив.
	— Не мога да направя точно предвиждане — призна си Мупа. — Но комуникационните мрежи на варварите и без това предават подробни обяснения. Ударната вълна ще се стовари върху централния звезден куп и вероятно дори ще разкъса няколко звезди. Няма съмнение, че в радиус от петнадесет светлинни години радиацията ще бъде смъртоносна. Катастрофата ще съсипе цивилизацията на низшите същества. Там са събрани стотици точки на преход, а и ще загинат милиарди твари.
	— Друго не съм и очаквал — промърмори най-старшият.
	Мупа го зяпаше плашливо. Опасяваше се, че след признанието докъде е успял да оплеска всичко го чака изгнание до края на дните му върху някоя гола скала.
	А наставникът само го изгледа и излетя без нито дума повече.
	Младшият беше смаян. Нямаше как да му се е привидяло — макар и само за миг, най-старшият изобрази подобие на усмивка.


	— Значи казваш, че тази гнусотия ще продължава, докато и галактическото ядро отиде по дяволите?
	Алдин изду бузи и въздъхна шумно. Всички се бяха събрали и теснотията в не особено големия салон трудно се понасяше — оцелелите досега самураи и басаки, Оиши, Зердж, Тиа, Хобс и придружителките му, Ярослав. Дори Мари, Букха и Първият ксарн се присъединиха отново към групата.
	Вуш кимна. Вече се учеше на по-голяма търпимост към тези същества. Отпи още една глътка от коктейла, забъркан му от Хобс, и откри, че се наслаждава на стичащата се във вътрешностите му течност, която наистина облекчаваше напрежението.
	— Както и предполагахме — измънка Ярослав и се вторачи в Алдин. — Според тебе как ще реагират останалите?
	— Корбин ще се задави от радост — намеси се Хобс. — Ако ни чака хаос, той ще се помъчи да откъсне възможно най-голямата мръвка от умиращия звяр. И без това знае, че никой няма да го приеме отново като един от коховете. Тази катастрофа е точно каквото му трябва.
	— А другите кохове? — промърмори вазбата, сякаш чакаше някой да го освободи от черните му видения за бъдещето.
	— Ще пълзят в краката на най-силния — отсече ксарнът и хитиновите му челюсти щракнаха от ярост. — Надзорниците се посрамиха, а и най-после започваме да разбираме как сме били манипулирани от тях. Откакто нашите раси са се настанили в Облака, прекланяли сме се пред измамници. Габлона и подобните нему никога повече не ще им позволят да се разпореждат в галактиката.
	— Казано по-накратко — изрече Оиши ледено, — предстои война.
	— Но какво ще предприемат самите Надзорници? — чудеше се на глас Алдин, опрял пръстите на ръцете си като за молитва. — Стрелна с поглед Вуш. — Ти убеден ли си, че не са причинили катастрофата умишлено?
	— Ако са се повели по ума на Мупа, злополуката, макар и случайна, е била неизбежна.
	— Що за гатанки ни подхвърляш? — ухили се Хобс.
	— Той е един незрял празноглавец и всички знаеха това, особено нашият най-старши.
	— А в същото време твърдиш, че Мупа е най-близкият ти приятел, ако такива отношения изобщо са възможни между вас. Надзорниците.
	— Точно затова мога да призная нещо пред вас…
	Вуш се запъна в последния момент.
	— Хайде де, изплюй камъчето — тихо го подкани Хобс.
	— Бях с него, когато намерихме устройството за отваряне на червеевата дупка.
	В салона се надигна врява, а нещастният Надзорник разказа всичко от край до край — за скритата Сфера, за овехтялата машина на Първобродниците и за собствените си подозрения, че тя вече никак не е наред.
	Никой не го прекъсна, мълчанието се проточи и след като свърши. Вуш нервно оглеждаше събралите се около него. Чудеше се дали не прекали с откровеността, но вече му беше все едно. Още с включването на машината загинаха поне десет хиляди разумни същества, а в недалечното бъдеще още незнайни милиарди може би щяха да споделят незавидната им участ. Каза си, че му е дошло до гуша да носи сам това бреме.
	По гърба му запълзяха гърчове, той сведе глава. Надзорниците не знаеха що е плач, но страданието му изглеждаше съвсем неподправено.
	— Сферата значи? — промълви Ярослав, а очите му направо хвърляха искри от вълнение. — Чувал съм откъслечни предания… Изкуствено създадена звезда, затворена в кухо метално кълбо с диаметър милиони километри.
	— Пред нея и Пръстенът Колбард е нищожна дреболия — прошепна Вуш. — Най-приказното творение на Първобродниците. Може би нещо по-голямо е по силите само на Първичната сила в тази вселена.
	— Къде се намира?
	Старецът не можеше да седи спокойно. Леко стреснатият Надзорник се взря в него, после плъзна поглед по останалите. Бяха наострили слух.
	— Не мога да ви кажа… — изхленчи и почти се сви на топка.
	Хобс веднага махна на близкия сервобот да му поднесе още един коктейл. Но Вуш не пожела да го вземе. Малката машина замря нерешително пред него.
	— Лесно мога да те поразприказвам — изръмжа Басак и изопна мускулите си под рошавата козина.
	И четирите очи на Надзорника зейнаха насреща му, но Оиши побърза да изсъска нещо на главатаря и го отпрати заедно с воините му от салона.
	— Може би ще намерим там нужния ни отговор — каза Алдин колкото можа убедително.
	Утеши се с мисълта, че лъже само отчасти. Още изпитваше страхопочитание, щом се сетеше за Колбард. А на слуховете за Сферата не бе повярвал нито за миг. Бе решил веднъж завинаги, че подобно нещо е неосъществимо — та масата би надхвърлила десетки хиляди пъти вложеното в Пръстена! О, Богове, нима ще може да я зърне с очите си?!
	Уплаши се, че Вуш ще разгадае трескавия блясък в очите му, и се извърна.
	— Ти си твърд привърженик на насилието, нали? — попита Оиши, изправил се пред Вуш.
	Надзорникът видя, че този човек не носи странните си режещи оръжия. Присъствието на самурая му беше някак приятно. Държеше се с непоклатимо достойнство. И бе облякъл за срещата церемониалните одежди на предишния си свят, от бяла коприна със сини цветя. Смътно напомняше за развяващите се роби на Надзорниците. Вуш подозираше, че Оиши е подбрал дрехата нарочно за случая, и все пак се успокояваше, като я гледаше.
	— Очевидно никой от вас не е разбирал как трябва да се работи с онова устройство. — Този път в гласа на японеца се промъкна и обвинителна нотка. — Кажи ми честно — вярваш ли, че Мупа би могъл да отиде в Сферата, да проумее и поправи грешката си и така да предотврати космическата катастрофа?
	Вуш се поколеба, взе небрежно коктейла от търпеливо чакащия сервобот и изля половината в гърлото си.
	— Не — промърмори печално.
	— Но един от нас може да стори това.
	Надзорникът отново впи поглед в Оиши. До неотдавна всяко същество от трите низши раси щеше да захленчи от страх под такъв взор, готово да си признае и най-незнайните грехове. Явно тези времена бяха отминали безвъзвратно.
	— Защо да не ви заведа при моя най-старши? На него се пада да вземе такова важно решение.
	— Бъди искрен! — укори го Ярослав. — Нима допускащ, че би се съгласил?
	Вуш се подвоуми. Никак не му се искаше да сподели най-страшните си подозрения.
	— Не, не ми се вярва — прошепна след малко.
	— Щом е така, няма ли да покажеш пътя на нас? — упорито настоя Ярослав.
	Оиши се озърна нетърпеливо, за да му внуши да млъкне, после заговори на Надзорника.
	— Спомни си, че и бездействието, което води до злини, е не по-малка подлост от действията, опиращ се на насилието. Ако само гледаш отстрани и не направиш нищо, ще прахосаш напразно десетките хилядолетия, през които си се пречиствал. Май ще ти се наложи да започнеш отначало, но едва ли ще ти стигнат и още цял милион години. Ще стовариш върху съвестта си смъртта на неизброими разумни същества, а ти се притесняваш дори дали поднесената ти салата е умряла, преди да я откъснат.
	— И милион години в Дупката при алшигите няма да са достатъчно наказание — промърмори Хобс, макар да се усмихваше благо.
	Вуш пак се разтрепери, сви се на топка и ако беше способен просто да изчезне от света, би го направил. Всъщност вложи голямо усърдие в усилието, но бе възнаграден само с разтегнати мускули в гърба си.
	Не му оставаше друго, освен пак да се изправи пред очакващите решението му.
	— Ще го направя — въздъхна унило.
	Старецът се разкикоти и запляска с ръце по коленете си. Всички си отдъхнаха.
	— Но…
	Пак млъкнаха и го зяпнаха.
	— Ще кажа само на един от вас — обяви Вуш, зареял поглед към Хобс. — Той ще управлява кораба. И ще трябва да даде тържествена клетва никога да не разкрива тайната, също и да изтрие паметта на корабния компютър.
	— Доверието ти е чест за мен — подсмихна се шишкото добродушно.
	— Разбира се, разбира се — побърза да се съгласи Ярослав.
	— Ще кажа не на него — възрази Надзорникът, — а на Оиши.
	— По дяволите! — изстена ученият. — Ами че той ще си държи на думата!
	— Именно — натърти Вуш с облекчение и се обърна към самурая. — Ще се закълнеш ли в онова, което ти е най-скъпо, че си съгласен с моите условия?
	Очите на японеца заблестяха от гордост. Поклони се ниско, поколеба се и този път сведе глава пред Алдин.
	— Позволено ли ми е да дам клетва за нерушима тайна, която не мога да разкрия дори пред своя даймио?
	— То се знае! — възкликна тихо Алдин, най-сетне освободил се от страшното напрежение.
	— Тогава моля да ме извините за момент.
	Върна се след минута, понесъл тържествено сабите си. Гафските воини се тълпяха след него с надеждата, че ще има двубой или още по-добре — обезглавяване.
	Самураят извади оръжията от ножниците им, постави ги внимателно на пода пред Надзорника и коленичи. Поклони се почтително на сабите.
	— Те са изковани от прастар майстор. Неговият дух и духовете на моите прадеди са се въплътили в тези остриета. Пред тях давам обет да запазя в тайна всичко, което ми разкриеш.
	Без колебание той взе късия меч и прокара върха му по лявата си ръка. Няколко алени капки се стекоха върху дългата сабя. Гледката подтикна един сервобот да се втурне, за да почисти. Соджио го хвана навреме.
	— Кълна се в своята кръв и в кръвта на предците си, че ще зачитам дадената пред тебе дума, а ако не спазя обещанието си, ще се погубя със собствените си ръце.
	Вуш беше и трогнат, и стъписан от церемонията. Варварският обичай го разстрои, но достойнството и духовната мощ на този човек го убедиха без сянка от съмнение. Огледа салона. Лесно се забелязваше уважението на останалите към Оиши.
	— Ще ти кажа каквото искаш да знаеш, щом решиш да говориш с мен — каза Надзорникът.
	Олюляваше се, но не знаеше дали е от твърде силните коктейли или от непривичните емоции. Спря се на вратата.
	— Между другото — промълви смутено, — има и още едно условие.
	— Сега пък какво измисли? — изпъшка Ярослав.
	— Да получа изключителното право върху игрите, възможността за които ще възникне след тази експедиция.
	— Олеле, ще се пръсна! — задави се от смях Хобс. — Надзорник вазба!
	Смаяният Алдин успя само да кимне ухилен. Вуш се опита да отлети плавно, но се блъсна в рамката на вратата.
	— Да му се не види, Оиши, защо беше нужно толкова да се обвързваш! — сърдито изсумтя Ярослав.
	— Поне ще получиш възможност да зърнеш приказната Сфера — добродушно напомни самураят и се изправи.
	Соджио се поклони почтително, вдигна оръжията и му ги поднесе с наведена глава. Оиши първо извади копринена кърпичка от кимоното си и избърса остриетата, преди да ги прибере в ножниците. Тиа понечи да превърже ръката му, но той я възпря с красноречив поглед.
	Гафските воини се събраха кротко около самурая, неколцина дори докоснаха предпазливо раната или опръсканото кимоно, после побързаха към своите каюти, за да пренесат кръвта върху своите оръжия и така да им дадат сила.
	— Няма да се промъкнем лесно дотам — безстрастно изрече Букха.
	Оиши го стрелна с поглед и се досети.
	— Да, най-старшият…
	— Нямат особено опасни оръжия — напомни ксарнът.
	— Но Корбин има — възрази Алдин.
	— А как Корбин ще стигне до Сферата? Мътните ме взели, от три хиляди години сме в тази галактика и нито веднъж не сме се натъкнали на това чудо!
	— Най-старшият ще подшушне на когото трябва — промърмори старият учен.
	Алдин се обърна сепнато към него и малко се натъжи. Значи и Ярослав споделяше мрачните му очаквания.
	— А като проникнем в Сферата — обади се Тиа, — какво ще измислим, по дяволите? Щом Вуш е обикалял безброй векове там и не е разбрал докрай онази машина за червееви дупки или пък друго устройство на Първобродниците, ние как ще ги проумеем?
	— Много просто — увери я нейният вуйчо. — На нас не ни е по силите, но има някой, който ще се справи.
	— Кой?! — учуди се Ярослав.
	Никак не му се искате да признае, че е безпомощен като останалите в главоблъсканицата за спасението от страшното устройство.
	— Яшима Коробачи — тихо натърти приятелят му.
	— Ох… Разбира се! — възкликна засрамено старецът.
	Ето че бившият му ученик пак го надмина в прозорливостта.
	Оиши гледаше озадачено. Не виждаше причина неговият даймио, Зердж и Ярослав да се вълнуват толкова.
	— Името не ми е познато — обади се скромно след малко, щом разбра, че не се канят да обясняват нищо.
	— Ще се върнем на Земята — каза Алдин. — Ще трябва да извършим времеви скок обратно към двадесет и третия век. Ще си послужим със същия апарат, който пренесе Зердж в твоето време.
	— На Земята? Ще се върнем у дома ли?
	— Да, в Япония, но през 2220 година — намеси се ученият. — Малко преди началото на космическите войни. Коробачи разгадал тайната на контрола върху червеевите дупки. Според легендата дори успял да създаде малка червеева дупка и да мине невредим през нея. Никой не знае как го е направил. Сведенията се загубили в хаоса, след като гафовете бомбардирали Земята.
	Намуси се към Букха, който промълви отегчено:
	— Не ме гледай сякаш аз съм виновен. Не съм се сражавал преди три хилядолетия, а и да ти напомням ли, че вие сте ни нападнали първи?
	Алдин можеше да предвиди веднага какво ще последва. Макар войните между трите раси да бяха прастаро минало, всеки спор за тях припомняше неуредените сметки.
	— Стига, мътните ви взели! — намеси се ксарнът преди него. — Все пак сме цивилизовани джентълмени!
	Всички се отдръпнаха благоразумно, за да не избълва върху тях последното си ястие.
	— Добре де, ще се върнем и ще го грабнем! — разпали се Ярослав. — Завеждаме го в Сферата и го оставяме да измисли начин. Така ми се иска да видя какво ще направи! Само небесата знаят какво още ще открие сред машините на Първобродниците. Яшима Коробачи бързичко ще се разправи с червеевата дупка и после спокойно ще сложим ръка на тамошните чудеса.
	— Сетих се за един дребен проблем — каза ксарнът. — Само два кораба са оборудвани да извършват времеви скокове и единият от тях е на моя роден свят.
	— Добре де, ще отскочим дотам — махна с ръка Зердж. — Вече съм го управлявал.
	— Забравяте, че сте обявени извън закона, а Алфа Ксарн е точно насред централния звезден куп.
	— Не мисля, че ще се затрудниш особено да ни отведеш там незабелязано — възрази Алдин. — Пък и няма друг начин да предотвратим катастрофата.
	— Ще се наложи да изоставим този кораб и да се преместим в моя — натърти ксарнът.
	— Богове, в ксарнски кошерен кораб! — завайка се Хобс. — Ще умрем от вонята!
	Дори Алдин едва не се разколеба. Не знаеше ще понесе ли адското преживяване.
	— Друго не мога да измисля — добави ксарнът. — Ще взривим този кораб, за да заличим следите ви, и поне замалко ще объркаме преследвачите.
	Неколцина от гаварнците се престориха, че ей сега ще повърнат, но гневният поглед на Оиши прекрати грубата шега.
	— Налага се да изтърпим — спокойно отбеляза самураят и всички изведнъж решиха, че е безсмислено да спорят.
	— Хайде, да си пренасяме нещата — подкани вазбата, макар устата му да пресъхна мигом, щом си представи какво го чака в ксарнския кораб.
	— А кой е докопал другия кораб за времеви скокове? — попита Хобс нерешително. — Защо не опитаме да го присвоим, вместо да се мъчим?
	Алдин се засмя мрачно и поклати глава.
	— Другият най-вероятно е при Корбин Габлона.


	Алдин не бе идвал вече двайсетина години в света на Първия ксарнски кошер и не изгаряше от нетърпение да си го припомни.
	А схемите за минаване през преходните точки изобщо не бяха, каквито очакваше. Цените за превоз от най-застрашените от червеевата дупка планети бяха скочили четворно. Нямаше товарен или пътнически кораб, нито дори яхта, която да не прибира бежанци, готови да се разделят с всичко, само да се махнат. Автоматичните стражи на точките пропускаха съдовете с рекордна честота.
	Засега Първият кошер щеше да е безопасно място за Алдин и спътниците му, поне докато Първият ксарн заемаше положението си. Вазбата тъй и не успя да вникне във всички тънкости на ксарнската власт и общество. Понякога му се струваше, че споделят общо съзнание, особено при скупчването им в размножително кълбо или пък при религиозните церемонии, отнемащи значителна част от годишния цикъл на тези същества.
	Заедно с техния кораб към планетата се бяха насочили няколко огромни вместилища за превоз на храна. Алдин едва ли не усещаше смрадта им дори през вакуума. Най-сетне отстъпи контролния пулт на Първия ксарн, чиито хитинови челюсти изщракаха от вълнение. След малко вече бяха на главния космодрум на личния му кошер.
	Щом люкът се отвори и Първият ксарн излезе, размахвайки оживено антените на главата си, хиляди негови съвършени подобия се скупчиха около него. Алдин си пое дъх и се задави. Изведнъж разбра, че миризмата в кораба съвсем не е била толкова непоносима.
	Повечето хора и гафове си бяха сложили газови маски, наситени с най-различни аромати, но Алдин и Букха не можеха да си позволят този лукс, за да не обидят домакините.
	Вазбата почти оглуша от ритмичния тропот на крайници по твърди обвивки. Настъпи и най-кошмарният момент — ритуалът по споделянето на храната. Пет хиляди ксарни като един изстреляха нагоре съдържанието на стомасите си и внезапно над космодрума притъмня. Местните жители зареваха от удоволствие, обърнали муцуни нагоре. Размазваха трескаво храната по телата си.
	Ликуващите ксарни се стекоха към спътниците на повелителя си и ги опръскаха от главите до петите в израз на топло дружелюбие. За миг Алдин чу откъм кораба пронизителния кикот на Мари, която наблюдаваше от безопасно място посрещането на своя съпруг.
	Изведнъж смехът й се превърна в писък — някой разпален посрещач се бе промъкнал вътре, за да я приветства. Разврещяха се и сервоботите в кораба — твърде много литри смляна ксарнска храна попиваха в скъпите килими.
	Вазбата вече не можеше да потиска естествените си реакции. Преви се и направи своя принос в ритуала. Другите припряно съдираха газовите маски от устите си, за да го последват. Поласканите от приятелски жест домакини удвоиха усилията си. А неколцина от гаварнските воини, очаровани от представлението, се впуснаха в дивашки танц, размахвайки оръжията си. Ксарните се трогнаха от изтънчените обноски и въодушевлението им. Наобиколиха гафовете и ги вдигнаха върху хитиновите си черупки, за да дадат възможност и на тълпящите се в задните редици да полеят обилно тези редки гости.
	— Твоите телохранители направиха изключително добро впечатление! — провикна се Първият ксарн в ухото на Алдин, за да бъде чут сред тропота, ревовете и шумното повръщане.
	Вазбата, който едва не се свлече на колене заради напъните на стомаха си, дори не успя да отговори, докато го тикаха през тълпата.
	— Нищо чудно, че тази бърлога не е от любимите местенца на туристическите вериги — изсумтя Ярослав.


	Алдин душеше подозрително дрехите си, макар да знаеше, че не ги носеше, когато го посрещнаха ксарните. Макар и да се оскърби тежко, Първият ксарн най-сетне отстъпи и позволи на него, Тиа, Басак, Ярослав, Вуш и Оиши да заминат тайно, за да се отърват от още по-противната церемония по изпращането. След дълги препирни и Хобс си извоюва място в кораба, като напомни, че и Корбин, и Надзорниците най-вероятно ще го очистят, щом го зърнат. За него също нямаше безопасно място преди края на тази война.
	— При схватка отблизо те са непобедими — отбеляза бледият Оиши, седнал до Алдин. — Естествената им броня ги пази от стрелите, а ако някой реши да пристъпи за удар с копие, достатъчно е да го поздравят…
	Японецът не сдържа тръпката на ужас.
	— Надявам се, че ви е харесало при нас — иронично подхвърли Първият ксарн, чиято муцуна запълваше екрана на комуникатора.
	Алдин чуваше бесните псувни на Мари.
	— Грижи се добре за гостите си — помоли той, подхилвайки се.
	— Ларайс, край на търпението ми! — кресна Мари, добрала се до комуникатора. — Ще се разведа с тебе и ще ти прибера последния катар, щом ме оставяш в тази помийна яма!
	Вазбата сви рамене. За нея просто нямаше място в кораба. Останалите на планетата самураи също не бяха много доволни, но пък басаките се веселяха от сърце. Алдин подозираше, че и те с мъка потискат погнусата си, но след почестите, въздадени на другарите им, които се хвърлиха презглава в церемонията, останалите се стараеха да ги надминат, за да не бъдат засрамени. Вече се хвалеха един пред друг какви подвизи ще извършат по време на изпращането. Неколцина дори стъписаха Първия ксарн с молбата си да бъдат допуснати в някое от размножителните кълба. За гафските воини отвратителната грубост беше най-възвишена доблест.
	— Ще се върнем след три седмици — обеща Алдин и кимна за сбогом.
	— Ако има къде — озъби се Ярослав.
	Вече се насочваха към първата точка за преход по дългия път към предишния дом на хората, гаварнците и ксарните. Проклятията на Мари още се чуваха. Вазбата се подсмихна и изключи комуникатора.


	Самотен кораб се ускоряваше близо до точка МП1 — единствената, която водеше към Млечния път. Не беше нужно да оставят стражи, за да попречат на всеки, който би пожелал да ги следва. Всъщност Габлона се надяваше някой да тръгне след тях, защото в другия край на прехода щеше да го чака изненада.
	Даде сигнал за навлизане в точката и погледна крадешком към Хасан. Поне в подобно положение убиецът все още имаше нужда от него, за да съхрани живота си. Засега Корбин се задържаше над пропастта.
	Корабът изчезна, устремил се право към галактиката, от която го деляха сто и петдесет хиляди светлинни години. Този път беше и единственият водещ към миналото.


>	7

	Алдин се изненада, че при точката на преход към Млечния път не ги чакаше кораб на Надзорниците, за да им препречи достъпа. Предполагаше, че все пак разполагат с някаква система за сигурност, която е засякла светкавичното му посещение в централния звезден куп на Облака.
	Май засега му вървеше подозрително добре.
	Погледна Зердж и Ярослав, които настройваха комплекса за времеви скок. Това вече нямаше да е особено лесно.
	— Недей да се гризеш отвътре — нехайно го посъветва старият философ, но сякаш се опитваше да успокои по-скоро себе си.
	Корабът се разтърси и завърши подпространствения си преход.
	Вазбата бе идвал тук само веднъж. Озърна се към Тиа, която влезе заедно с Оиши.
	— Е, да, миналия път беше по-интересно — ухили се тя. — Идвахме да отмъкнем Александър Велики.
	— А ти беше страхотна досадница — отвърна добродушно вуйчо й.
	Тя се засмя и го целуна по оредяващата коса на темето.
	— Къде е Земята? — жадно попита самураят, който не можеше да дочака краткото завръщане на родния си свят.
	Колкото и упорито да разпитваше, за жалост се оказа, че никъде в Облака просто няма черешови дръвчета. Успя да изкопчи от Алдин разрешение да потърси няколко фиданки на Земята, ако им остане време.
	— Някъде ей там — посочи Ярослав.
	Японецът едва не залепи нос в предния обзорен екран.
	— Толкова далече от средата… — прошепна разочарован.
	— Гаварнската родина е по-наблизо — подхвърли Зердж с едва доловимо чувство за превъзходство.
	Гафовете не пропускаха да подчертаят, че в общата родна галактика на трите раси хората са били истински провинциалисти, така че нямат основания да се хвалят с произхода си.
	— Добре, че поне нямаме ксарн в кораба — промърмори Ярослав. — Стане ли дума за войната, започват да се обиждат кръвно, а щом се сетят за гибелта на първата си планета, веднага бълват всичко от стомасите си.
	— Да, ама точно те са започнали цялата гадория! — доста по-разпалено натърти гаварнецът.
	— Ще имаш да вземаш — възрази Алдин с назидателния тон на ненадминат експерт по военна история. — Вие сте виновни.
	— Само че никоя от вашите раси не е била съвсем невинна, поне от гледната точка на един безпристрастен наблюдател — вметна Вуш, който ги доближи плавно по въздуха. — След инцидента при Вак всички вие започнахте да се обстрелвате едва ли не в следващата микросекунда. А ние бяхме достатъчно глупави да ви усмирим.
	Надзорникът напускаше каютата си за пръв път след отпътуването от Алфа Ксарн и Алдин почти му се зарадва. Тайната на Сферата все още беше заключена в паметта на Вуш и здравето му изведнъж се превърна в особено важна грижа.
	— Отбивал ли си се насам? — попита Оиши.
	Надзорникът се опита да поклати глава, но вратът му не беше приспособен за това движение и цялото му тяло се заклатушка напред-назад.
	— Ако говориш точно за този маршрут — не, но съм идвал през…
	Запъна се стреснато.
	— Аха, значи има още една преходна точка! — тържествуващо се провикна ученият. — Няма ли да споделиш координатите?
	— И без това ви разкрих прекалено много — недоволно измънка Вуш.
	— Няма за какво да се притесняват. Не казвай нито дума повече! — намеси се самураят дружески.
	Смяташе, че с Надзорника го свързва особена близост, откакто му се закле да опази тайната.
	Вуш се премести към екрана. Личеше, че старецът е готов да го засипе с въпроси, но един поглед към намръщеното лице на Оиши стигна, за да се разколебае.
	— Почти бях забравил колко безгранично е пространството — прошепна Надзорникът. — И такъв покой, сред който сме само ние и вашите три раси, единствените надарени със съзнание същества, ако не броим Първобродниците, където и да са сега. — Обърна се към останалите. — Общият ви език е твърде беден, прекалено блед, за да обхване и опише всичко това. Дори десетте милиона думи, с които се изразяват моите мисли, не стигат да отдам дължимото на вечността.
	Той се изниза безмълвно от салона и вратата се плъзна на мястото си зад него.
	— Я го гледай, той бил и философ! — изсумтя Ярослав, но не можа да скрие колко го трогна Надзорникът.
	— Стана ми доста симпатичен — обади се Оиши.


	— Времеви скок!
	Алдин и Зердж се взираха напрегнато в контролния пулт, затаили дъх.
	— Сега!
	За миг на двамата вазби им се стори, че машината се е повредила. След частица от секундата на екрана бе останал мъничък конус звезди, всичко останало се превърна в пустота.
	— 18 юни 2220 година — отбеляза Алдин, докато проверяваше отново настройката, — денят преди началото на Голямата космическа война.
	Странни вибрации плъзнаха по корпуса на кораба и зъбите му затракаха. Времевият скок беше още по-мъчителен като усещания от подпространствения. Мислено прокле деня, когато двамата със Зердж уж на шега подхвърлиха идеята на някогашния си работодател Корбин Габлона. С цената на няколко милиарда и налудничава упоритост дебелакът я превърна във факт. Един от най-скъпите изследователски проекти в историята бе предназначен за измъкване на пълководци от миналото, за да станат игрите на коховете по-интересни. А теоретичните тънкости кое как става май още бяха загадка дори за онези, които създадоха системата.
	Алдин подбра много внимателно датата — само ден преди инцидента при Вак, разпалил ужасяващите сблъсъци из цялата галактика. Яшима вече се бил оттеглил в усамотена вила на северния бряг на остров Хокайдо. Така нямаше да нарушат хода на историята. Трябваше да оставят на мястото на физика хомобот, негово външно копие, и да се махнат веднага. На другия ден обезумял убиец щеше да застреля двойника на Яшима.
	Нахлуха във времевия коридор и на пулта числата започнаха да се връщат назад с шеметна бързина.
	— Още малко… — промърмори нетърпеливо Ярослав и Оиши впи поглед в предния екран, на който ей сега щеше да види Земята.
	Но още преди да помисли, че се е излъгал в очакванията си, всичко се обърка. Корабът сякаш успя да направи лупинг на място, инерциалните системи закъсняха с цяла секунда и седящите в кабината първо се залепиха на тавана, после паднаха на предишните си места. Мятащият се във въздуха Зердж бълваше гафски сквернословия до мига, когато се вряза в контролния пулт. Корабът се мяташе като тресчица в бурно море, но постепенно се успокои.
	— Що за идиотщина беше това? — кресна Алдин на Зердж, който се свлече по пулта и едва се примъкна до креслото си.
	Вратата зад тях се отвори рязко и Вуш влетя в кабината с главата напред. От порязаното му лице се стичаше жълтозелена кръв.
	— Нещо е разстроило полето! — изръмжа гаварнецът и с гръмки ругатни започна да трие разлятото кафе от екраните, а един сервобот се опитваше да го избута, за да свърши работата.
	— Какво?
	— Казах, че нещо е разстроило полето.
	Алдин изстена и разтри втвърдяващата се цицина на теме то си.
	— Май загазихме — прошепна гаварнецът и посочи един от екраните.
	Човекът се вторачи и изрева:
	— Как е станало, по дяволите?!
	— Ами бутнал съм някой от регулаторите — омърлушено промълви Зердж, докато напразно опитваше да се усмихне гузно.


	Прегърбен под бремето на тъгата, Яшима Коробачи излезе на верандата. Бледото слънце едва прозираше през утринните облаци и хвърляше слаби отблясъци по високите разпенени вълни на Тихия океан. Сърдити чайки кръжаха над водата — този, който винаги ги даряваше толкова щедро, днес ги бе забравил.
	Вълните… Когато беше малко момче, дядо му го водеше тук. Когато вълната се разбиеше и отстъпеше, в малка междина сред скалите долу се образуваше водовъртеж. Може би така започна всичко — с очарованото хлапе, клекнало на брега, което хвърляше тресчици и ги гледаше как се въртят и изчезват.
	Той се засмя.
	Но тези новини… Проклети да са! Нима не бяха способни да разберат накъде може да ги поведе? Към безкрайността, в безграничната вселена, която неговите въплътени мечти приближиха на една ръка разстояние! А те бяха готови да унищожат всичко…
	Извади от джоба си коричка, натроши я и започна да хвърля парченцата на своите крилати приятели.
	Дори не чу пукота на пренасящия лъч, нито видя преливащата във всички цветове закачулена фигура, появила се зад гърба му. Не успя да осъзнае и трясъка на „Ерик 10“, съпроводил го към вечния сън.


	— Някой е извършил времеви скок преди нас! — Алдин удари с юмрук по пулта. — Вече е невъзможно да използваме тази линия за същата дата. Смущенията едва не ни убиха…
	— Ами намерете друг коридор за времеви скок — с надежда подсказа Вуш.
	— Други не са ни известни — студено възрази Ярослав. — Габлона е докопал нашия човек. А и енергията трябваше да ни стигне за един скок. Вече опитахме.
	— Но защо Габлона е искал да попадне в същата епоха? — недоумяваше Надзорникът.
	— За да не отмъкнем ние Яшима, глупако! — озъби се старецът, изгубил търпение.
	Оиши се изправи, приглади дрехите си и пак се загледа в обзорния екран. Пред него Земята сияеше в синьо и бяло. Японецът се просълзи. Родната му планета беше несравнимо по-красива, отколкото си я представяше. Алдин улови замечтания му поглед.
	— Да, Оиши, ето го и твоят дом — насили се да изрече и попита Зердж: — Но в кое време попаднахме, да му се не види?
	— Е, датата си е същата — осемнадесети юни — смирено отвърна гаварнецът.
	— Но коя е годината?!
	Зердж се подсмихна и взе да се чеше по козината на главата.
	— Или обратната вълна е виновна, или… — Запъна се за миг. — Или съм завъртял регулатора прекалено силно, когато се стоварих върху пулта. Разликата е само някакви си четири века.
	Ярослав надникна над рамото му и въздъхна.
	— 18 юни 1820 година. В това време ли ще търсим специалист по червеевите дупки?
	— По-добре е от нищо — неубедително възрази гаварнецът. — Поне излязохме невредими от времевия скок.
	— Ама че каша… — промърмори с досада старецът.
	Изведнъж усмивка освети лицето на Зердж.
	— Тъй и тъй сме тук, защо да се връщаме с празни ръце?


	Вече не се чуваше и шумоленето в градината. Часовият си беше уредил среща със слугинчето. Едва удържа на раздразнението, но не се надигна мъчително от постелята, за да открехне капака на прозореца и да ги помоли да млъкнат най-сетне. Войниците толкова приличаха на децата… Спомняше си времето, когато бяха негови деца — най-чудесните воини, прекосили с твърда стъпка Европа. И как го гледаха с обожание, радостно се хвърляха в смъртта, за да му дадат още по-голямо величие…
	Затова не би си позволил да укори един войник, дори англичанин, че се стреми да вземе от живота каквото му е под ръка.
	Въздъхна и смъкна краката си на студения дъсчен под. Усещаше лек дъх на плесен във влажния въздух. Поне в тъмното можеше да забрави колко окаяно беше сегашното му жилище. Бе спал къде ли не — той, бедният син на самозван корсикански благородник. Париж, Мадрид, Кайро, Виена, Берлин, дори в студените палати на Кремъл. В походната си палатка се чувстваше много по-добре. А гвардейците шъткаха на целия лагер да млъкне, когато си помислеха, че е заспал. Неговите деца бдяха над него като грижливи родители. В нощта преди сражение излизаше от палатката, за да видят всички привидната му невъзмутимост, която се просмукваше в цялата армия. Накрая всички отново вярваха непоклатимо, че на сутринта флагът на Франция отново ще се развява победно.
	А сънят не идваше. Чудно, преди винаги го смяташе за грабител, готов да му открадне скъпоценните часове, когато имаше да свърши толкова много неща. Сега жадуваше за унеса на нощта. Но покоят не искаше да го споходи и да го освободи от страданието и спомените.
	Наполеон Бонапарт въздъхна тежко и се наведе още малко напред, притиснал ръце към корема си, сякаш можеше да удържи болката. Дали да не повика прислужника си?
	Не. Нека поспи. Колко ли пъти бе виждал други мъже да се вкопчват така в последните искрици живот, а вече знаеха, че мракът се спуска над тях? Някои дори се усмихваха храбро — „Обикновена драскотина, Ваше величество“, „Да живее франция!“, „Нали победихме?…“
	Отдавна бе загубил способността да ги съжалява. Рееше поглед над хилядите мъртъвци и ранени, без нищо да трепне в душата му. Защо ако един генерал позволи на съчувствието да се вгризе в мислите му, той вече не е пълководец. Но сега знаеше какво са изпитвали те накрая и ги съжалявате… като себе си.
	„Умирам…“ Знаеше, че мигът наближава и го очакваше, защото болката го терзаеше. „И без това съм мъртвец вече пет години. Не биваше да ме спрат тогава. Трябваше да се върна при гвардията, която остана да прикрива оттеглянето ми. Можех пак да развея знамето както при Аркола.“ Усмихна се замалко на спомена. Какви легенди се разнесоха, а онази великолепна картина на Давид… Сега му беше трудно да отдели истината от измислиците, загнездили се в съзнанието на всички. Пък и легендата беше по-красива, разбира се.
	„Трябваше да умра с мита за себе си, а не да гния тук.“ Нямаше да има други картини, нарисувани от Давид, нито маршове за победата при Маренго, нито повторно триумфално завръщане в двореца. Сети се за слугинчето, което сега тръпнеше в очакване на войнишките ласки. Бе я чул предния ден да шепне на приятелка, че той е много мил старец. „Ето какво остана от мен. Един мил старец…“ Умиращ от пламъците, погълнали вътрешностите му, прикован до края си на тази прокълната от Бог скала.
	Преди пет години беше Ватерло…
	Помъчи се да стане, но изтънелите му крака се подгъваха, а болката в издутия му корем сякаш се разпали от движението. Ако поне можеше да заспи, да преживее отново в сънищата си някогашните дни!
	— Франция — прошепна гой. — Франция… Моите войници…
	Странна светлина запримига насред стаята. Отначало той дори не разбра дали е видение или му се явява ангелът на смъртта.
	В сияещия конус се оформи човешка фигура, силен повей размята завесите. Наполеон искаше да посрещне края изправен. Усмихна се. Не изпитваше дори сянка на страх, макар че за пръв път от незнайно колко години се прекръсти, без да се усети.
	Цветове се променяха ослепително, чу се силен пукот и пред него застана мъж, наглед от плът и кръв.
	— Ти ли си моят ангел? — озадачено попита Наполеон.
	— В никакъв случай, Ваше величество.
	Акцентът беше варварски, по думите!… Бе готов да прости на чудноватия непознат всичко, за да чуе отново това обръщение.
	Алдин Ларайс се опияняваше от радост, в която обаче се вмъкна и горчиво разочарование. Стоеше пред император Наполеон Бонапарт. Но каква разлика от първата му среща с Александър! Дори в предсмъртните си мигове македонецът оставаше божествено прекрасен, още излъчваше могъща воля. А мъжът пред него изглеждаше съкрушен. Старец, комуто предстои да извърви последния път. Съжалението нахлу като поток в съзнанието на вазбата. В тази плесенясала бърлога гаснеше един велик ум, чиито мечти бяха съградили империя, но после попаднал в капана на собствените си амбиции и поражения.
	Алдин си каза, че в този момент има нещо извратено. Сякаш се бе отбил тук като обикновен турист. Какво полза можеха да имат от Наполеон при сегашната криза? Нима този умиращ мъж ще им помогне, когато имат нужда от гениален физик? Но като вазба сърце не му даваше да не види пълководеца, щом тъй и тъй попадна в неговата епоха. А Зердж, който беше почитател на френския император, настоя да се погрижат за неговия герой. Ярослав обаче вдигна шумен скандал. Заклейми Наполеон като безмилостен убиец и когато мнението на останалите надделя, дори заплаши, че ще остане на Земята, за да не търпи компанията на императора.
	— Щом не си ангел — изрече Бонапарт, — искам да ми кажеш кой си и какъв си!
	Непререкаемата воля в гласа му прозвуча и в превода на езиковата присадка.
	— Ами… — заекна Алдин, който просто не знаеше откъде да започне, — … и без това минавах оттук, а пък си помислих, че може би ще искате да се поразходите с нас.
	— Да се поразходя ли?!
	— Да речем, че ви предлагам пътешествие. Ваше величество. Имате шанс да се махнете от този гнусен остров и да заживеете отново.
	На Алдин Ларайс никога не би му хрумнало, че ще види някога Наполеон Бонапарт ридаещ.


	— Зле е, та няма накъде повече — заяви Тиа, когато се върна в салона.
	Всички — без Ярослав, естествено — бяха развълнувани от появата на госта. Оиши пък не го свърташе на едно място от желание да покаже на любимата си десетте мънички фиданки в ъгъла. За него французинът не означаваше нищо, а черешовите дръвчета бяха несравнимо по-важни.
	— Същото си беше — промълви той със задавен от чувства глас. — Продължаваха да се покланят пред гроба на моя господар Асано. А монасите от близкия храм се молят той да намери покой в отвъдното. Дори някой бе сложил свежи цветя. — Извърна се смутено да избърше сълзите си. — После минах през града и що да видя — представление на театър „кабуки“ за нас, четиридесет и седемте ронина! — Оиши се засмя. — Купих и дръвчетата. Само да знаеше онази женица колко са ценни! Накрая не се сдържах. Трябваше да се убедя с очите си. Попитах един минувач и той ми показа къде е общият гроб на четиридесет и седемте ронина. Видях името си… И все пак мнозина от нас ги няма наистина. И Такаши… Останахме само тридесет.
	— Иначе щяхте да сте мъртви до един — обади се Алдин.
	Често се чудеше на постъпките си. Но нали иначе нито Александър, нито самураите, нито мъжът в съседната стая щяха да получат своя втори шанс?
	— Може ли да оздравее? — обърна се към племенницата си.
	— Ще видим. Медицинските роботи още го изследват.
	— Неприятни измишльотини — изпръхтя Ярослав. — По-добре да пукна, отколкото да се оставя в манипулаторите им.
	— Корбин похарчи за тях цяло състояние — намеси се Зердж. — Нали трябваше да отмъкнем Александър от смъртното му ложе? Нямаше смисъл да пръсне милиарди за времевия скок, а да се стиска за няколко милиона и накрая македонецът да ни умре в ръцете.
	— Дано онези машинки ги бива за нещо — намръщи се Тиа. — Наполеон страда от артериосклероза, дребни смущения в мозъка, които сигурно засягат и мисленето му, претъпкани с тении черва, ревматизъм в напреднал стадий, тежко късогледство. А отгоре на всичко е натровен с арсеник.
	— Типичен представител на древните човеци — пренебрежително подхвърли гаварнецът.
	— Казваш, че е отровен? — наостри уши Алдин, чието професионално любопитство се събуди веднага.
	— Тази гадост просто го разяжда отвътре. Роботите ще трябва да се напъват с все сили поне две денонощия, за да го вкарат в поне приемлива форма. Но аз реших първо да му обясня това-онова, преди да се заемат с него. Човекът замалко не полудя от въпросите, които му се събраха на езика, особено като проумя, че сме от неговото бъдеще.
	— Добре ли мина замяната му с хомобота-копие?
	— Оставихме го преди две-три минути. Доста се затруднихме, докато го подготвим. Не забравяй, че трябваше само да го пробутаме вместо онзи физик. Но сега се наложи да го изпипаме така, че и при пълна аутопсия никой да не заподозре нищо. Размина ни се на косъм. Тъкмо да се прехвърлим обратно в кораба и един от часовите надникна през прозореца. За късмет беше пийнал и като повика сержанта си, онзи само го плясна през врата.
	— Бях прочел какво направили с трупа на Наполеон при аутопсията — усмихна се Ярослав като сит котарак. — Един от лекарите си взел мъничко нещо за спомен. Затова ти благодаря, че ми позволи аз да огледам за последно тялото, преди да бъде завършена промяната.
	— Затова ли… — прихна Алдин.
	— А според мен си постъпил отвратително! — изсъска младата жена.
	— И без това егото му е чак до небесата — сопна се и ученият. — Радвам се, че поне с нещо е останал в историята като дребосък.
	Зердж най-после се досети какво е направил старецът и изръмжа сърдито.
	— Добре де, домъкнахме го — унило промърмори Хобс. — Сега какво?
	— Ами пращаме го да се оправи с червеевата дупка — изсумтя Ярослав.
	Гаварнецът го изгледа пренебрежително и му обърна гръб.
	— Виж какво, Зердж беше прав — опита се да ги помири Алдин. — И без това бяхме наблизо, защо пък да не го приберем? Нали разбираш, при някоя бъдеща игра може да се окаже безценен.
	— Но сега с нищо няма да ни помогне — заинати се старецът.
	— Говориш за него, сякаш е някаква механична играчка! — накрая се разлюти и вазбата. — Та той е император Наполеон!
	— Добре де, вече си имаме император Наполеон. Само че не успяхме да вземем човека, който щеше да ни свърши работа. Не ни остава друго, освен да се връщаме. Ще минат месеци, докато подготвим тази очукана кофа за нов времеви скок и потърсим някой полезен човек от историята — Айнщайн или Прадап Сингх, да речем. А знае ли някой какво ще схруска червеевата дупка дотогава? Габлона пак ще ни гони. Надзорниците ни обявиха за престъпници, цивилизацията е на път да се срине. Какво ще правим, дяволите ни взели всички?
	— Както чувам, имате сериозни затруднения.
	Алдин се сепна и погледна към вратата. Пред него стоеше Наполеон в торбестата си болнична роба. Личеше, че е смаян и малко уплашен при вида на земното кълбо насред обзорния екран, но потисна чувствата си с похвално нехайство. Пристъпи в салона с ръце зад гърба.
	— Вие ли сте Алдин Ларайс?
	Въпросът не прозвуча с правилната интонация — езиковата присадка още се бореше с идиомите на френския от началото на деветнадесетия век и явния корсикански акцент.
	Наполеон дружелюбно протегна ръка и вазбата я стисна.
	— Още не съм си изяснил какво става тук… — промълви пълководецът, оглеждайки внимателно събралите се в салона.
	Трепна леко, щом видя Зердж, извисил се над два метра.
	— Разумно същество от друг свят, господине — обясни Тиа и сръга гаварнеца в ребрата.
	— Прилича малко на извънредно едро куче — отбеляза Наполеон и Зердж изръмжа тихо. — О, нямах намерение да ви обидя.
	— Хората често допускат неволни грешки — кротко каза гаварнецът и се ухили, показвайки острите си зъби в цялата им красота.
	Пълководецът схвана намека и се засмя. Пусна ръката на Алдин и отиде да се здрависа със Зердж. Гафският вазба пое ръката му с искрена симпатия.
	— Желаете ли чаша мускател?
	Оиши се прокашля многозначително и щракна с пръсти на сервобота.
	— Бренди „Наполеон“, веднага!
	След миг машината се плъзна към пълководеца и му поднесе чашата.
	— Бренди „Наполеон“, значи… — усмихна се доволно корсиканецът, впил поглед в сервобота.
	— Защо не му предложим и телешко „Уелингтън“? — прошепна Ярослав и Алдин се зарадва, че гостът не чу хапливата реплика.
	— Какво е това? — попита Наполеон.
	— Автомат — побърза да обясни вазбата. — Механизъм, който ни служи и почиства.
	— Твърде интересно… — Пълководецът се обърна към Оиши. — От Япония ли сте?
	Самураят кимна и се усмихна.
	— Чувал съм какви воини сте. Най-добрите майстори на сабята в целия свят! Наричате се самураи, нали?
	Оиши изхъмка одобрително и се поклони ниско. А галантният корсиканец вече стоеше пред Тиа. Хвана внимателно ръката й и я целуна.
	— Госпожице, вашата компания е чест за мен.
	Малко смутената млада жена стрелна с очи Оиши, който остана безмълвен.
	Наполеон не пренебрегна значението на погледа и пак кимна на японеца. — Щастлив съюз на красотата и храбростта. — Накрая се загледа в стареца, който седеше намусен в ъгъла. — А вие трябва да сте философът Ярослав.
	— Философ? Тиа ли ви каза?
	— Опитвам се да ви обезоръжа с този комплимент — все още усмихнат призна Наполеон и го доближи с протегната ръка.
	— Какво дружелюбие от страна на един император — с едва доловима ирония изрече Ярослав.
	— А нима бих постигнал нещо, ако се опитам да заповядвам? — убоде го на свой ред и корсиканецът.
	— Съмнявам се.
	— Е, значи ви е ясно — предприемам тактическо отстъпление, за да постигна стратегическо предимство.
	— Както ви се случи в Русия ли?
	Вазбата усещаше как и двамата се наежиха. Сякаш прескочи невидима искра, после лицето на корсиканеца се отпусна.
	— Доколкото разбирам, попаднал съм в бъдещето? — обърна се той към Алдин.
	— Когато се върнем в своето време, ще са минали няколко хилядолетия следващата епоха.
	Наполеон кимна замислено.
	— А все още помните името ми…
	— Наред с Александър, като най-великите пълководци в историята.
	— О, да, Александър е достоен съперник за славата.
	— Пък и изглежда доста по-добре — не се стърпя Ярослав.
	Наполеон се завъртя бавно с лице към него.
	— Драги ми господине, да разбирам ли, че се опитвате да предизвикате спречкване помежду ни?
	— Разбира се! — потвърди старецът ухилен.
	— Някой ден може би ще трябва да изясним отношенията си. Но не сега. Смятам, че съм ваш длъжник и схващам, че е настъпила някаква криза. И преди съм се сблъсквал с големи трудности. Готов съм пак да им се опълча.
	Заядливият учен дори не отвори уста, забелязал пламтящата ярост в очите на Алдин.
	Вратата пак се плъзна встрани и влезе Вуш. Наполеон отстъпи неволно, щом видя Надзорника.
	— Да, всеки се стряска, като ги види за пръв път — подхвърли старецът достатъчни силно, за да го чуе и Вуш.
	— Това ли е познавачът на червеевите дупки?
	— Не съвсем.
	— А какъв е тогава?
	— Ами един от най-способните им масови убийци.
	Вуш изгледа корсиканеца, изстена и излетя припряно от салона.
	— Струва ми се, че за вас е удоволствие да дразните всички наоколо — спокойно изрече Наполеон.
	— Едно от най-добрите забавления в този живот!
	— Добре се справяте. — Пълководецът допи на един дъх чашата си. — Прекрасна напитка. Госпожицата ще бъде ли така добра да ме отведе обратно в болничната стая, защото трябва да си призная, че болката започва да надмогва волята ми.
	Кимна на всички поред и пристъпи към вратата. Тиа го хвана под ръка и се изненада, когато той се опря тежко на нея. Наполеон обаче се спря.
	— Подозирам, че наистина са ви налегнали тежки грижи. Разбирам, че сте искали да откриете друг и аз не мога да го заместя. Но съдбата има своите причини да ме пренесе тук. Звездата ми още не е залязла от небосклона и ще бъда на ваше разположение, когато съм нужен.
	Излезе бавно, мъчеше се да не покаже колко е изтощен.
	— Брей, проклет да съм! — изкикоти се Ярослав. — Обзалагам се, че този кучи син ще ни сложи всички в джоба си, още преди да е свършила цялата бъркотия.
	— Но защо ти е толкова неприятен?
	— О, аз направо го обожавам, стига да забравя факта, че над един милион души са загинали във войните, разпалени от това копеле…
	— Александър е бил същият — напомни Зердж.
	— Може би не боли толкова, когато нечии постъпки са по-далече в древността. И винаги съм си представял, че Александър е бил подтиквам от желанието да обедини целия ни свят — също както тауг Кубар е обединил вашия, да наложи общ мир под просветеното елинско управление.
	— А пък Наполеон е започнал с вяра в революционните идеали на своята епоха — напомни Алдин. — Само че е подранил два века с идеята да обедини западния свят и е искал да премахне властта на благородниците над по-способните от тях хора.
	— Никога не съм го възприемал точно по този начин — рязко отвърна Ярослав. — А забеляза ли как ни омайваше поред? Виж, в това много го бива.
	Тиа се върна видимо разтревожена в салона.
	— Малкото му представление е почти невероятно, като знам колко го измъчи.
	— Ето ви го първокласният шоумен! — доволно се ухили старецът.
	— Е, поне през следващите дни няма да стъпи на сцената. Медицинските сервоботи ще трябва доста да се напънат. Не се чисти лесно организъм от отравяне с тежки метали.
	— А като почнат да вадят тениите… — замечтано изрече старецът. — Жалко, че нямаме ксарн в кораба да им се наслади.
	— Отвратителен си! — озъби се Тиа.
	— И то с удоволствие.
	— Добре, да се връщаме у дома — каза Алдин. — А по пътя ще се опитаме да измислим нещо.
	Първата част мина бързо — прескочиха обратно в своето време за някакви си две секунди.
	Когато минаха и през първите две точки на преход, Алдин се откъсна замалко от пулта и прескочи до медицинския сектор. Там работеха едновременно пет-шест машини, тялото на Наполеон почти не се виждаше под плетеницата от монитори и контролни модули.
	Вазбата наблюдаваше старателното прочистване и освежаване, на което подлагаха организма на корсиканеца. Неволно си помисли колко е несправедливо, че само най-богатите сред коховете можеха да си позволят такова лечение, за да се отървават от възмездието на природата за склонността си към порочни забавления.
	Бе отвел Наполеон от епохата му само месеци преди мъчителната му смърт, но когато се събудеше отново, пълководецът щеше да е в най-доброто си състояние от своите най-славни дни. Дори нервната му система щеше да е подмладена. Но какво да го правят? Скрилият се в черупката на своя цинизъм Ярослав беше прав. Сега те готвеха поредната игра. Цивилизацията висеше над бездната. А вазбата не се връщаше с онзи, който можеше да я задържи на ръба.
	— Алдине?
	Оиши бе влязъл безшумно както винаги.
	— Проблеми ли си имаме?
	— Появиха се нежелани придружители.
	Върнаха се в пилотската кабина и вазбата се надвеси над рамото на Зердж.
	— Някой е минал оттук — изръмжа гаварнецът. — Има следи от антиматерия — двигателят не е настроен особено добре. А точката за дългия скок към Облака е само на десетина минути пред нас.
	— Корбин?
	— И аз така мисля.
	— Да пукне дано… — Алдин се обърна към самурая. — Как мислиш, дали е въоръжен?
	— Благоразумно е да действаме според това предположение, защото поне ние нямаме никакви оръжия.
	— Я доведи Вуш — тихо помоли вазбата.
	Смразяваше го твърде неприятният избор, който им предстоеше, ако Корбин бе блокирал точката на преход — или да рискуват, като се шмугнат край неговия кораб, или да чакат незнайно докога.
	— Засякох нещо — спокойно промълви Зердж.
	Алдин се взря в екрана. Откъм точката се разпростираха шест тела.
	— Каквото и да представляват, надушвам вонята на гнило — изсумтя Ярослав и махна на един сервобот да му донесе нещо за пиене.
	Вратата се отвори и Вуш влетя с тихо шумолене. А шестте непознати обекта започнаха да се ускоряват, след тях се появиха още. Надзорникът гледаше ту екрана, ту Алдин.
	— Твоите събратя ли са?
	Вуш изрече колебливо:
	— Щом Габлона е дошъл тук, най-вероятно и те не са останали по-назад, защото са смятали, че ще заварят и тебе. Искат и да ме спасят.
	— А ти искаш ли?
	Надзорникът като че се чудеше какво да каже и предпочете да си замълчи.
	— О, твоят най-старши много ще ти се зарадва — ухили се старецът. — Ще ви събере двамата с приятелчето Мупа, за да гледате заедно как светът отива по дяволите. Ще си прекарате към милион години на някое забравено от всички парче скала. Нали все някого трябва да обвини за бедствието?
	— Наляво — тихо измънка Вуш.
	— Какво? — учуди се Алдин.
	— Наляво, надясно — няма значение! Просто насочи кораба към ей онази звезда!
	Надзорникът едва не заби пръст в екрана. Алдин въведе командата на навигационния компютър, без да задава излишни въпроси. Макар че според картите в тази посока нямаше нищо на разстояние поне три светлинни години.
	— Всички да излязат — измъчено нареди Надзорникът, без да откъсва поглед от екрана.
	Преследвачите ги застигаха.
	— Оиши да остане — сети се Вуш. — Той ми даде дума. Другите се махайте. Знам и друг път за измъкване оттук.
	— Ама че проклетия! — промърмори Зердж. — Ние се щураме стотици години, докато напипаме дори тази единствена точка, после я забравяме за почти три хилядолетия и се налага пак да я търсим, а този само оглежда пространството и заявява, че имало и друг път!
	— Какво се бавите? Веднага излезте! — изръмжа Оиши заповедно и Надзорникът си отдъхна.
	— Хайде, нали чухте началника? — намръщи се Ярослав. — В единия край император, в другия — диктатор!
	Въпреки раздразнението си старецът не забрави да изрита и сервобота от пилотската кабина.
	Самураят се настани в пилотското кресло и вдигна вежди към Вуш.
	— Не съм съвсем сигурен… Беше твърде отдавна, но май ще е добре да се отклониш малко вдясно.
	Оиши въздъхна и се насили да бъде търпелив. Минутите се точеха, изведнъж го стресна съобщението на навигационния компютър, че са нахлули ненадейно в необозначена точка на преход и вече се намират в подпространството.
	— Но къде ще изскочим? — тревожно възкликна Оиши.
	— Ако не се лъжа, ще се озовем право пред Сферата — увери го Вуш самодоволно. — Това е малката тайна, която двамата с Мупа пазим вече десет хиляди години.


	— И къде са? — попита най-старшият, който с мъка сдържаше гнева си.
	— Ами завиха рязко и след това просто изчезнаха — отвърна пилотът.
	Наставникът впи поглед в Мупа, който се свиваше в ъгъла.
	— Ти нищо ли няма да добавиш?
	— Сигурно и Вуш е бил с тях.
	— Поне проследихте ли ги?
	— Как? Точката на преход беше необозначена, можехме да се лутаме с години, докато се натъкнем слепешком на нея.
	Най-старшият подкани нетърпеливо Мупа да продължи.
	— Хайде, чакам обяснение.
	— Нали вече ви казах — измрънка младшият, — че с Вуш я открихме случайно, докато блуждаехме там.
	— Без мое знание, без да ви разреша! — натърти наставникът.
	Мупа наведе глава още по-ниско.
	— Там е опасно. Едно грешно отклонение и корабът може да се озове в другия край на галактиката.
	— А накъде води правилният път?
	— Право към Сферата.
	Най-старшият се поддаде на отскорошния си неприятен навик и избълва ругатня.
	— А Габлона какво направи?
	— Заяви, че са убили човека, който знаел всичко за червеевите дупки. Прие новите оръжия, които му предложихме, после също изчезна.
	Най-старшият предпочете да се махне, за да не избухне.
	Твърде много събития се струпаха наведнъж и започваше да губи контрол. Явно се налагаше едно посещение в Сферата. Трябваше да насочи и Габлона натам. А щом Алдин е избягал, значи Вуш вече му помага. Един от събратята се е съюзил с варварите… Каква низост! Ще го накажат заедно с останалите.


	Накрая нямаше зрелищен взрив. Всичко свърши по-скоро с въздишка. Външната обвивка на червения гигант, освободена от привличането на ядрото, се разнесе в пространството. Извънредно необичайно събитие — звезда, изсмукана отвътре. Остатъците от нея се разпаднаха в бледо подобие на свръхнова.
	Мракът би се възцарил в околното пространство, но наблизо вече пламтеше яростно друго светило.
	Мощната подпространствена помпа за миг пресъхна. Устройството изпрати сигнал. Изпълнена ли е задачата? Трябва ли да продължи? Контролната система обаче се намираше на хиляди светлинни години от тази звездна система, а и бутонът все още беше заклещен.
	Ако една претоварена машина можеше да свие рамене и да запретне ръкави с примирена въздишка, случи се точно това. Огледа набързо съседните сектори. Мярна нищожно средище на гравитация и червеевата дупка се устреми към него. За хилядна част от секундата погълна кораб, натъпкан със смелчаци, дръзнали да погледат отблизо космическото бедствие. Но дребната хапка не можеше да задоволи нуждата от още материя. Линията се заби в пространството, прескочи четвърт светлинна година и засмука най-близката звезда — едно бяло джудже. Поне засега щеше да стигне, а наоколо имаше още масивни небесни тела. Посоката водеше право към централния звезден куп, където имаше и кълбо от стотици трилиони тонове свръхплътно желязо. Прехвърлянето им в сърцевината на гърчеща се от нестабилност звезда би трябвало веднага да прекъсне термоядрените процеси, и то с особено интересни последици.


>	8

	Истинско чудо. Сякаш се бе събудил от вледеняващ, неясен сън, изпълнен с призраците на спомени. Как изобщо да си обясни, че петнадесет години бяха паднали от плещите му… от душата му също. А онези спомени дали бяха истински? Хапливият студ при отстъплението, от който като че никога не успя да се сгрее после. Смазващото поражение, смрадливата влага на онзи остров. А болката?
	Ха, не изпитваше никаква болка! Опипа корема си. Макар да не му се вярваше, усети колко по-плоско е тялото му отпред. Кое ли беше сън и кое действителност?
	Щом седна в леглото, стаята се изпълни с мека разсеяна светлина. Значи това е истинско, а не родено от трескавия му мозък, опитващ се да прогони мисълта за наближаващата смърт. Малко помещение, подредено прилежно. Прибрани в стената шкафове, врата без дръжка. А къде ли беше източникът на светлината? Огледа се. Нямаше свещи или лампи. Изведнъж леглото под него се разтърси и той замалко не падна на пода. Аха, ето какво го бе събудило, като в подскочила на камъче карета. Корабът — странната летяща машина — се движеше.
	Стана и почти подскочи от усещането за същата пъргава жизненост, както някога — четири часа в постелята, останалите в упорита работа. И очите… Виждаше всичко толкова ясно. Дори беше гладен! За Бога, истински копнеж за храна, а не тъпата болка и страха, че хапне ли нещо, страданията ще станат по-нетърпими.
	Наведе глава да се погледне. Беше гол и очите му потвърдиха — тялото му отново беше младо. Засмя се и изпъна ръце. Но какво ли да облече?
	Тихо щракане привлече вниманието му. Един сервобот чакаше търпеливо в ъгъла, насочил към него електронните си очи и сензори.
	— Знаеш ли, направили са те твърде грозен — отбеляза Наполеон. Машината не отговори. — Е, мой железен приятелю, нима ще ходя гол из този кораб?
	Сервоботът веднага натисна копче и вратичката на един от шкафовете се прибра в стената.
	— Великолепно! — провикна се корсиканецът.
	Вътре беше окачен син мундир с бяла предница, със златисти сполети, червени маншети и яка. Към него имаше и свободни бричове, а високите до коленете ботуши сияеха.
	Докато се възхищаваше на вида си в огледалото, осъзна напълно, че се е отървал от бремето на годините. Униформата бе скроена идеално, само че от непознат за него плат. Усещаше го под пръстите си гладък почти като коприна.
	Сигурно Алдин се бе сетил за този дружески жест.
	Но какво го е подтикнало? Уважението към пълководческия му талант? Вероятно. Но каква роля предстоеше да изиграе в този свят на летящи из етера кораби, сред още неразбираемите за него отношения между чудати същества?
	Споменаха Александър. Как ли са се натъкнали и на него? Дали колекционираха великите мъже на историята? Но с каква цел? За да помогнат на тях, на себе си, или само да разсеят скуката си?
	Подът отново сякаш зашава под краката му и Наполеон се задържа на крака с усилие. За неуловим миг му се стори, че всичко наоколо се размаза, усети и леко гадене. Нима отново ще се събуди облян в студена пот, дебел, умиращ? После чу далечни проклятия, възбудени вопли. Не. Всичко се промени вълшебно за него, но това не беше сън.
	Вторачи се във вратата. Нямаше смисъл да се крие в тази стая. Бе получил своя нов шанс в живота — въплътената мечта на всеки старец да си върне младостта. Но беше лишен от увереността, опираща се на онова, което е изградил. Сега започваше всичко отначало. Можеше и да се провали, да не се издигне пак до легендите, съхранили се около името му дори в това далечно бъдеще.
	Сякаш отново ставаше младия майор от артилерията, устремил се стръвно към славата и величието. Нападение, инициатива — това беше пътят към победата. Взря се в машината, която го чакаше да излезе, за да оправи леглото. Потупа я добродушно по металния корпус и тръгна към вратата, която се отвори веднага пред императора.


	Алдин се втурна в пилотската кабина, последван от Тиа.
	— Какво беше това?
	— Май завършихме скока — изфука се Ярослав, като че той бе пилотирал кораба.
	Само че веднага престана да забелязва Алдин. С блеснали от радост очи се взираше в предния екран.
	И вазбата се вторачи. Отначало не проумя какво виждаше. После осъзна, че точно защото не вижда нищо, трябва да бъде нащрек. Сред пръснатите звезди и далечни галактики имаше дупка — черен кръг от привидна празнота.
	Обърна се към Вуш и Оиши, седнали пред контролните пултове.
	— Сферата на Първобродниците — тихо обяви японецът с глас на човек, застанал в преддверието на храм.
	А главата на Надзорника се гушеше нервно между раменете му.
	Алдин се наведе към навигационния екран. Ако поработеше с данните, можеше лесно да определи приблизителните координати на това място, но самураят мълчаливо поклати глава. Искаше от него да зачита дадената дума. Затова вазбата се съсредоточи в черния кръг. Присъствието на огромната маса личеше само по изпусканата топлина — безпогрешен признак, както около Пръстена Колбард. Забелязваше се и съвсем бавното въртене около оста, но стигаше да създаде изкуствена гравитация по вътрешната повърхност на невероятното кълбо.
	Влезе Зердж, веднага се досети къде са попаднали и от гърлото му се изтръгна весел вопъл. След секунди сервоботите вече пълнеха чаши за наздравица. Следвайки малко мъглявите указания на Вуш, Оиши насочи кораба в плавна дъга към Сферата. Скоро всички ахнаха в един глас.
	Цял сектор в северното полукълбо беше недовършен и зееше към пространството. И когато се гмурнаха в отвора, вътрешността на Сферата се разкри пред очите им. От разстояние десет милиона километра приличаше на кристална топка, забулена в черно, освен малкия процеп към тайната. Малкото изкуствено светило висеше по средата, сякаш окачено на конец, и осветяваше кухото кълбо.
	Вратата на кабината се отвори отново и Наполеон се присъедини към тях. Спря за момент, като че чакаше приветствения звук на фанфарите, но щом видя, че спътниците му не могат да се откъснат от екрана, застана зад тях. За него гледката не означаваше нищо. Досети се, че все пак трябва да е нещо почти вълшебно, щом дори обитателите на бъдещето бяха толкова запленени.
	Оиши се озърна към императора и обясни:
	— Това е слънце, затворено в изкуствено създадено кълбо, чийто диаметър е няколко милиона километра.
	Самураят разбираше добре бъркотията в ума на Наполеон — сигурно го изумяваха най-обикновени дреболии, но величественото оставаше просто неразбираемо за него. Бе преживял откъсването от привичния си свят, за да попадне в странното ново време. Понякога копнееше за миналото, друг път му се струваше, че е на крачка от лудостта, но вече не желаеше да е никъде другаде, освен сред тези чудеса.
	— Значи е стотици пъти по-голямо от нашата Земя — прошепна корсиканецът.
	— Всъщност милиарди пъти, ако се ориентираме по обема и повърхността — поправи го Ярослав.
	— Да, делата човешки бледнеят пред това… — въздъхна императорът и Алдин му се усмихна.
	— Сътворено е много преди да се озовем в тази галактика, от загадъчната раса на Първобродниците.
	— Право напред — нареди Вуш и посочи екрана.
	Зердж го изгледа недоверчиво и побърза да се настани в креслото на втория пилот. Оиши се бе научил бързо на тънкостите в управлението на космическите апарати, но всички знаеха, че гаварнският вазба няма равен на себе си при трудни маневри.
	Черната външна обвивка на Сферата създаваше илюзия, че доближават плосък кръг със светъл прорез в него.
	— Отворът е широк почти един милион километра — промълви Оиши, който следеше пълзящите по мониторите данни. — Само че е препречен с гъста мрежа от греди на носещата конструкция.
	Далечната страна според сензорите беше на цели три милиона километра. Грееше с отразеното жълтеникакво сияние и открояваше малката звезда в центъра. Наистина се оказа, че пролуката изобщо не дава толкова свободен достъп до Сферата, колкото им се струваше отначало. Имаше и малки тъмни петънца, които постепенно израстваха до цели завършени секции, широки десетки хиляди километри. Дебели по стотина километра носещи греди се преплитаха в решетка, тук-там препречена допълнително от по-гъсти мрежи, сякаш паяци-великани сновяха неуморно по конструкцията, за да запълнят дупките.
	Зердж намаляваше плавно скоростта, за да си остави свобода за маневриране в необичайните гравитационни ефекти на огромната маса.
	Наполеон протегна ръка към един сервобот и си взе чаша бренди. После се загледа замислено в екрана.
	— Изглеждате много добре в униформата — каза му Алдин.
	— За което съм ви благодарен.
	— Идеята беше на Тиа — обясни Ярослав, без да се обръща. — Детайлите са от мен, а направата от сервоботите.
	Корсиканецът се усмихна и си замълча.
	Вече не биха могли да си представят, че доближават кръгло тяло. Огромната кухина запълваше всичко пред тях. Зердж отклони леко кораба, за да избегне една от опорните греди. А информацията от сензорите показваше истинска джунгла от парчетии, свързани секции и подобия на въжета и кабели. Алдин се изненада, когато видя и данни за непрекъснато движение. Погледна питащо към Вуш.
	— Възможно ли е някой вече да ни причаква там?
	— Още строят — отвърна Надзорникът.
	— Кой? — настръхна Ярослав от възбуда. — Първобродниците ли?
	— Техните машини. Градежът продължава милиони години и ще минат още стотици хиляди, докато довършат Сферата.
	Зердж почти спря на десетина километра от външния периметър, взря се продължително в навигационния екран и пак ускори внимателно.
	Вуш се надигна, не можеше да седи от вълнение.
	— Бях тук за последен път преди хилядолетия, но напредъкът едва се забелязва, толкова е огромно…
	Пред тях автоматичен кораб теглеше сякаш безкрайна плътна ивица. Гаварнецът изведнъж включи обратно ускорение.
	— Тази проклетия има собствено гравитационно поле! — изръмжа изумен. — Масата й е като на малка планета. Според мен полага същия материал, от който са направили Колбард. — Изгледа малко неприязнено Ярослав. — И Небесния асансьор…
	Старецът се размърда неловко в креслото си.
	— Според мен — започна с професорски тон, за да прикрие смущението си, — в този кораб материалът е уплътнен на атомно равнище и някакво силово поле пречи да започне верижна реакция.
	А величественият апарат продължаваше да източва гредата, която просветваше за миг, преди да се охлади във вакуума.
	Зердж насочи кораба в близката пролука… и го спря. Вече виждаха почти цялата вътрешност на Сферата.
	— Струва ми се, че попаднахме в небесните селения — прошепна Наполеон.
	Нямаше го мракът на космоса. Всичко беше окъпано в златистата светлина, преобладаваха меките оттенъци на синьото и зеленото. Загубиха представа за мащаба на творението пред очите си. Умовете им отказваха да се примирят с мисълта, че пред тях се откриха неизброими милиарди квадратни километри пейзаж, създаден и оформен със съвършена точност. Алдин си бе представял Сферата студена и безжизнена, очакваше да види ледения блясък на голия метал. Каква глупост… Дори великолепието на Пръстена вече му изглеждаше нищожно.
	— Добре, че сте опазили тайната от нас — прошепна на Вуш. — Поне тази частица от небесата не сме омърляли с лапите си.
	— Но защо не сте се преселили всички тук? — озадачено промълви Ярослав, докато триеше сълзите от лицето си.
	— Решихме, че е грешно да се отдадем на размисъл в място, създадено от други. Но според мен истинската причина е, че тук щяхме да се чувстваме твърде незначителни и смирени пред недостижимото за нас.
	От двете страни на недовършения сектор се издигаха стени, високи стотици километри, които задържаха атмосферата над вътрешната повърхност. Постепенно се разкриваха подробностите на невероятното творение. Планински вериги, някои пробили дори атмосферата със стокилометровите си върхове, бяха разпръснати тук-там — зеленината отстъпваше на снега, а той на голата кристална скала.
	Стъписващо тънки кули, превишаващи десетократно дори Небесния асансьор, като че пронизваха пространството, наглед издигнати само заради чистото удоволствие на съзиданието.
	— Не бих се учудил да чуя ангелски хор — промълви Наполеон и отпи глътка бренди, а несдържаните емоции играеха по лицето му.
	Алдин се взираше напрегнато в малък къс, устремил се откъм слънцето право към шестоъгълна секция, простираща се на около хиляда километра. Зердж едва успя да подвикне тревожно, когато нещо блесна. Огромно парче се откъсна от шестоъгълника, а металната стрела продължи през дупката.
	Гаварнецът завъртя кораба встрани и ускори по-надалече от катастрофата, за да избяга от ударната вълна.
	— Що за идиотщина беше това? — слисан прошепна Ярослав.
	Секцията се разпадаше мудно, а множество апарати с всякаква форма се устремиха към нея. Алдин не повярва на очите си, когато един кораб с безброй манипулатори се устреми право към тях и Зердж се отклони рязко. Само на километър вдясно две машини се сблъскаха — едната просто се изпари, другата продължи напред невъзмутимо. Други се щураха и събираха разпиляното оборудване.
	С всяка секунда бъркотията нарастваше. Няколко апарата започнаха да се обикалят в кръг като куче, гонещо опашката си. Накрая един се изтръгна от все по-стегнатата спирала, а други два се спуснаха да го преследват.
	— Виж ти, и в рая см имали проблеми — прихна старецът.
	Оиши наблюдаваше внимателно Вуш, който явно се разстрои от ставащото.
	— Работят съвсем несъгласувано — учудено се обади Алдин. — Едните май изобщо не забелязват другите.
	Зердж промушваше кораба на зигзаг през гъмжилото от недовършени части и щуращи се машини. Доближи дясната преграда, задържаща атмосферата, и стигна до края й.
	— Я да спрем някъде, за да се опомним — предложи вазбата.
	Корабът се опря в горния ръб на преградата, петстотин километра над вътрешната повърхност. Сякаш се взираха в планета, само че безкрайната панорама извиваше нагоре във всички посоки и подробностите постепенно се размиваха в далечината. Точно под тях синьозелен океан блещукаше в лъчите на дребното слънце, а от малък остров в средата му се издигаше метална игла, чийто връх беше наравно с края на преградата.
	— Онези там се разбесняха.
	Тиа първа наруши стъписаното мълчание. Сочеше монитора, който още следеше шестоъгълника, вече разпаднал се на две парчета. Стотици дребни точици се устремяваха отвсякъде към бедствието.
	— Това не би трябвало да се случва — измънка Вуш отчаяно.
	— И аз се чудя — подкрепи го Алдин. — Нали всичко тук е правено от Първобродниците. Защо има повреди?
	— Да, ама на мен не ми приличаше на празнични фойерверки — натърти Ярослав. — Вуш, я изплюй камъчето!
	— Ако кормчията пусне руля — изрече Наполеон, — корабът може да се носи седмици наред по вълните, но накрая ще се разбие непременно.
	— Сравнението си го бива — одобри Зердж.
	— Но това е невъзможно — немощно възрази Вуш. — Говорим за творение на Първобродниците!
	— Ей, ти нали сам ни разказа — напомни старецът, — че като сте идвали с Мупа предишния път, онази машина, дето уж се разпореждала тук, не изглеждала особено добре.
	— Но всичко останало е съвършено, поне привидно — прошепна Тиа унило.
	— Сферата е огромна — каза Алдин. — Създават я милиони години. Може да минат още толкова, докато се възцари пълната разруха.
	— Не мисля, че би трябвало да се тревожим за това точно сега — рече Оиши и подсети Вуш: — Нали щеше да ни отведеш там, където си намерил устройството за отварянето на червееви дупки. Сега накъде?
	Надзорникът се изправи колебливо, зарея се към обзорния екран и задълго се съсредоточи в гледката.
	А Наполеон вече предчувстваше какво ще се случи. Прекрачи към сервобота, отне му решително бутилката бренди и я занесе на Алдин.
	— Скоро ще имате нужда от глътка-две — увери го с многозначителна усмивка.
	В следващия миг Вуш се обърна към тях.
	— Толкова отдавна беше…
	— Само не ми казвай, че си забравил! — изръмжа Зердж.
	— Ще си припомня. Но Сферата е толкова необятна…
	— Какво ще правим, по дяволите? — съвсем ненужно попита Ярослав.
	— Не знам! — обидено се сопна Надзорникът. — Не може ли да обиколим малко? Рано или късно ще се ориентирам кое къде е.
	— В коя посока да се отправим? — изсъска самураят, чието търпение бе изтъняло също както у останалите.
	— Ами не знам. Нека да е натам…
	Вуш махна неопределено към екватора на кухото кълбо.
	Гаварнецът изруга полугласно и включи двигателите толкова ненадейно, че всички се натръшкаха. Само навелият глава Вуш се рееше пред екрана, без да ги поглежда.


	— Твърде интересно — промърмори Зола и се усмихна за пръв път през последните седмици.
	Взираше се оживено в екрана, на който бе изобразен сложен маршрут от подпространствени скокове.
	— Откъде се сдоби с това?
	Третият ксарн изщрака с челюстите си от вълнение.
	— Наложи се доста да поровя. Бях научил от Втория ксарн, че Ларайс оставил повечето си спътници, прехвърлил се в кораба за времеви скокове и се отправил към Млечния път.
	— Продължавай, продължавай!
	— И някои от отдавнашните ни съратници започнаха да умуват какво ли ще търси там…
	— Хайде де, не ме измъчвай!
	— Някои заложиха осем към пет, че ще се върне в миналото на Земята, за да отведе онзи японски физик.
	— Да, Яшима Коробачи — нетърпеливо вметна Зола.
	— Аха, значи и ти си чувал името му?
	— Естествено, кой не го знае? — нехайно отвърна нисичкият кох, като внимаваше да не вдигне поглед от виолетово-зелените райета на панталона си.
	— Оказа се, че Ларайс влязъл в точката на преход към някогашната ни галактика, но не се завърнал през нея.
	— Ах, да, рисковете на пътешествията във времето.
	Ксарнът се подвоуми, но Зола му кимна окуражително.
	— Щом е искал да си осигури помощта на Коробачи, значи целта му е червеевата дупка да бъде обезвредена. А Надзорниците изобщо престанаха да се грижат за сигурността на преходните точки, самите те са като уплашени дечица. Всъщност неколцина от тях загинаха наскоро. Кацнали на планета за забавления и тълпата ги разкъсала мигновено.
	— Великолепно! — ухили се Зола.
	— Един от моите приближени успял да се добере до техния компютър и открил в паметта тази схема за достъп до някакво място, наречено Сферата. Там имало и бележки за Надзорник на име Мупа и устройството, отворило червеевата дупка. Не е трудно да съберем две и две, нали?
	— Свършил си чудесна работа — одобри човекът. — Според мен можем да предположим, че Алдин се е отдал на фантазии как спасява всички, като отмъкне онзи учен и го отведе в Сферата, за да разкрие тайната и ни отърве от катастрофата. — Той се усмихна лукаво на ксарна. — Не си наминал само да си побъбрим. Всичко отива по дяволите. Цялата близка до катастрофата страна на звездния куп е истинска лудница.
	— Какво се опитваш да ми намекнеш?
	— Тук се крие цял неразработен пазар.
	— Би ли ми обяснил какво ти е хрумнало?
	— О, приятелю, нека не се преструваме — пискливо се разсмя Зола Фалдън.
	Транспортните такси скочиха четворно. Според някои компютърни модели поне половината от звездния куп беше застрашена от вероятното избухване на неочаквано появилото се светило. Значи щяха да опустеят стотина гъсто населени светове, а жителите на още триста трябваше да потърсят поне временен подслон другаде. Разбира се, дори звездата да се превърнеше незабавно в свръхнова, вълната от радиация и космически боклук щеше да връхлети най-близката обитаема планета чак след две години, но паниката вече ставаше неудържима.
	Никой не пренебрегваше и възможността червеевата дупка да нахълта в самия куп и да започне да поглъща свят след свят. Гаварнците снимаха трескаво няколко филма на ужасите с галактически размах.
	Милиарди разумни същества трябваше да се преместят. Същото се отнасяше за стотици големи корпорации. В Облака едва ли имаше първокласна планета, която да не е под контрола на корпорация или професионална гилдия, но на пазара се предлагаха и стотици второкласни и третокласни светове почти на безценица.
	Зола се усмихваше доволно, докато оглеждаше мислено перспективите. Милиарди бежанци и огромно изобилие от планети, заети от блата, пустини и ледове, които можеше да купи толкова изгодно… Достатъчно беше да организира умно рекламната кампания. Какъв шанс!
	Вторачи се настоятелно в ксарна.
	— Един консорциум от ограничен брой инвеститори би могъл да извлече немалка полза от сегашното положение.
	— Съгласен съм с тебе. Разбира се, всички усилия ще бъдат напразни, ако един наш общ познат успее да се разправи с червеевата дупка.
	Зола кимна замислено.
	Знаеше, че и Корбин Габлона, и Надзорниците преследват упорито Алдин, дори без да се броят множеството ловци на глави, съблазнени от огромната награда за залавянето му. Само че Ларайс вече се бе прочул с умението си да оцелява, дори когато гибелта му изглежда неминуема. Щом се сетеше как вазбата и Букха го съсипаха по време на последната игра, обземаше го стръвното желание лично да се погрижи за наглеца Алдин.
	— Не се тревожи, той никому няма да досади повече — натърти Зола.
	Третият ксарн кимна доволно и се надигна.
	— Нека нашите помощници се срещнат, за да разработят инвеститорската ни стратегия. Ще можем да започнем покупките на планети почти незабавно. Някои от моите агенти вече набелязаха подходящи светове.
	— Ще се погрижа специалистите ми по маркетинг да внушат на всички, че предлагаме райски кътчета — обеща Зола.
	Богове, как му допадаха такива лесни удари! Сякаш и денят навън стана по-светъл.
	Ксарнът си тръгна убеден, че скритият му план се осъществява безупречно. Същото си мислеше и Зола.


	— Знаеш добре, че Надзорниците ще ни подгонят — измънка Корбин.
	— Естествено — подсмихна се Хасан. — Нали онази Сфера е тяхната скъпоценна тайна?
	Габлона се намуси и не каза нищо повече. Струваше му се, че е паднал в яма при отровна змия. Докато успяваше да убеди влечугото, че му е полезен, щеше да живее. За жалост Хасан изучаваше твърде бързо пилотирането и навигацията в космоса. А към тънкостите на политическия и икономическия живот в Облака се отнасяше като към нелепа шега. Недоумяваше откровено как за три хилядолетия никой не се е сетил да стисне галактиката в железен юмрук. Към Надзорниците се отнасяше с откровено презрение. Май пръв бе надушил, че техните заплахи и власт са измислица.
	В този момент убиецът си мислеше, че дебелакът понякога е много забавен. А и беше подходящ за прикритие и бъдещ виновник за всичко при неблагоприятна насока на събитията.
	Все пак се надяваше скоро да открие как да се отърве от него безболезнено. В началото бе принуден да служи на този кох, защото загадките на новите за него светове още го плашеха. Спомените за дните на покорство не му даваха мира. Но и когато се наслаждаваше на мислите си за скорошното възмездие, лицето му не трепваше.
	— Очаквам Зола да ни последва, може би не само той — каза Корбин. — В края на краищата онзи, който ни продаде картата, непременно я е предложил на всеки, който би склонил да му плати достатъчно.
	Хасан кимна небрежно, за да покаже, че отдавна се е сетил за тази възможност, и пак се взря в предния обзорен екран. Виждаше тънкото далечно резенче светлина. Трудно си представяше пред какво се е изправил. Нищо в досегашния му живот не бе го подготвило за такова приказно величие. Ако Аллах съществуваше, това чудо би засенчило дори неговите дела. Да, оттук Скритият Ема можеше да налага волята си на вселената. Тук щеше да се завърне, след като не само спре чудатото устройство на Надзорниците, но и се научи как да го използва за своите цели.
	Али Хасан се усмихваше, докато корабът доближаваше Сферата.


>	9

	— Май беше тук.
	Всички се размърдаха. Заспалият на пода Алдин едва изправи схванатото си тяло. Оиши, който се бе проснал на две събрани кресла, също не изглеждаше особено свеж.
	Единствен Наполеон будуваше през цялото време. Седеше до Вуш и поклащаше брендито в чашата си, от която не отпи нито глътка през последните десетина часа, макар че не забравяше да сипва по малко на Надзорника.
	Сякаш преживя откровение през последното денонощие. Не усещаше умора, дори гладът още не го мъчеше. Отначало Вуш, който се рееше тревожно пред екрана и понякога променяше курса на кораба, се държеше сковано и не проявяваше желание да разговарят.
	Разпита предпазливо корсиканеца какво е вършил като император и се разстрои от откровените му отговори, особено за екзекуциите. Впусна се в проточила се няколко часа проповед за свещената неприкосновеност на живота. Наполеон го слушаше търпеливо и почти не възразяваше. Накрая се изплъзна от досадната тема с разсъдливия довод, че милиарди могат да загинат заради червеевата дупка, развихрила се не без участието на Надзорника. Изтъкна и че често съдбата налага неочаквана роля дори на онези, които са имали най-благочестиви намерения.
	Успя да научи толкова много от този Вуш… В някои мигове му се струваше, че слуша фантасмагориите за приключенията на барон Мюнхаузен или Сирано дьо Бержерак. Приказното същество до него щеше да бъде обявено или за ангел, или за демон, ако се появеше насред „Нотр Дам дьо Пари“. Но тук беше съвсем истинско — жалък в слабостта си самотник, който напразно се опитваше да прикрие страха зад маската на привичното чувство за превъзходство. А за корсиканеца не беше трудно да седи и да го слуша внимателно и със съчувствие. Овладя това умение още в младостта си, когато трябваше да търпи надменността на онези, които се смятаха за по-издигнати от него. В първите дни на Революцията, когато Робеспиер се разпореждаше със съдбата на франция, бе принуден да таи истинските си чувства, за да запази главата на раменете си.
	Бе позабравил тази своя дарба през годините на Света Елена. Поражението го бе жегнало до дълбините на душата и нямаше сили да признае всичките си грешки. Бранеше остатъците от самолюбието си под присмехулните погледи на онези нахални англичани. Тук всичко се промени за него. Сега искаше да разбере какъв е и какво може да постигне, за да вникне и в особеностите на този чудат свят. Дали всичко се дължеше на възвърнатата му жизненост? Не се сдържаше да не поглежда често отражението си в лъскавите повърхности наоколо, за да се увери в промените.
	Мислеше ясно, а тялото му отново забрави изтощението. Докато слушаше съсредоточено признанията на Вуш, осъзнаваше изключителния шанс, който бе получил. С твърде болезнена яснота си припомняше самотата нощем, когато гаснеше всяка надежда, че изневиделица на хоризонта ще се появи френска фрегата, за да го спаси и му върне величието. Утешаваше се с мечтите, че отвъдният свят може би все пак е като в прастарите воински митове. Надяваше се да попадне във възпятата от северняците Валхала, за да срещне там съратниците си, мърморковците от гвардията, които загуби в Испания и Русия, при Лайпциг и Ейлау. Искаше да ги събере отново под бойните знамена, за да повторят предишните битки.
	А вместо това му дариха нов живот, за какъвто не би дръзнал да помисли дори безумец.
	Вуш изгледа за миг потъналия в размисъл човек и пак се вторачи в екрана. Почти разсеяно продължи назидателната си лекция за варварските нрави на човеците, гаварнците и ксарните, но изведнъж се задави, заподскача и кресна.
	Алдин си разтърка очите и застана до него.
	— Ето там! — възкликна Надзорникът, забравил за Наполеон.
	Гледката беше смайваща дори за този невероятен свят. Огромни концентрични окръжности надипляха повърхността на кълбото. Минаха няколко секунди, докато всички си припомнят тукашните мащаби и осъзнаят, че виждат кръгли планински вериги, подобни на нарисувана мишена.
	— Диаметърът им е пет хиляди километра — съобщи Тиа, която вече седеше пред навигационния компютър. — А върховете достигат почти триста километра.
	— Готов съм да повярвам, че това е символично изображение на някоя планетна система — промърмори Ярослав, впил изпитателен поглед във Вуш.
	— Точно по това трябваше веднага да си припомня мястото — смутено отвърна Надзорникът. — И Мупа каза същото тогава. Дори изгубихме няколко дни да сравняваме тази конфигурация със звездните системи в галактиката. Надявахме се да открием родния свят на Първобродниците, но нищо не постигнахме.
	— Е, къде трябва да отидем? — обади се Зердж.
	— На средния масив. Представлява огромен център за управление. Там намерихме устройството.
	— Хайде, какво още чакаме?! — подкани старецът, който не се свърташе на едно място от вълнение.
	И Наполеон като останалите не можеше да се откъсне от обзорния екран. Досега обикаляха над повърхността на Сферата на височина двадесет хиляди километра. Мяркаха се любопитни пейзажи — зелени поля или гори, океани, планини, после необятни простори в черно или сребристо. Вуш му обясняваше, че още не са оформени според замисъла на създателите си.
	Алдин и Зердж забравиха предпазливостта и насочиха кораба в устремна спирала надолу. Корсиканецът се почувства като кръжащ орел и се разсмя от удоволствие. Шмугнаха се между два върха с остри ръбове и прелетяха над алпийски ливади. Слънцето се показваше за миг през пролуки в облаците, сипещи сняг над планините. Алдин се спусна към една долина и започна да криволичи в нея, а Тиа стискаше отчаяно облегалките на креслото си и проклинаше двамата пилоти. Оиши се усмихваше радостно и в очите му блестяха сълзи — от години не бе виждал сняг, припомнил му родния дом.
	От подножията на планините извираше река, спускаше се в бързеи и водопади, други ручеи се вливаха в нея от далечни върхове. Макар да знаеше колко ги притиска времето, Алдин спря кораба над вировете под един водопад и отвори външните люкове.
	Кабината изведнъж се изпълни със свеж боров аромат, примесен с острата влага на планинска река.
	— Това е раят… — прошепна Наполеон и откри, че за пръв път от много години го трогна нещо, което не бе негово дело.
	След малко вазбата неохотно затвори люковете, завъртя кораба и продължи над гъста гора. Тук стръмните била отстъпваха пред заоблени хълмове, прострели се сякаш в безкрая. Реката ставаше все по-широка и накрая зави към далечен океан.
	Алдин се озърна за миг към Наполеон. Усмихна му се, но остана безмълвен. Никой от двамата не изпитваше нужда да наруши с думи покоя в душата на другия.
	Зердж пое управлението, издигна още малко кораба, за да остане над атмосферните вихри. Сега се носеха над приятна мозайка от горички и полянки с лъкатушещи поточета, накрая полетяха над ширнала се прерия. Тук-там по земята се движеха тъмни петна и телескопичните обективи на камерите показаха на екраните безбройни стада от същества, приличащи на бизони.
	Корсиканецът се сепна, щом ги видя. Вече си представяше, че това място е напълно необитаемо, но пък щом имаше дървета и треви, защо да липсват животни? Минаха над огромна урва, почерняла от милиони стрелкащи се крилати твари, наглед увлечени във вечна война помежду си.
	Доближаваха целта си. Склоновете на централното възвишение внезапно преминаха в равно плато и всички онемяха смаяни.
	За пръв път откакто навлязоха в атмосферата им бе напомнено отново, че се намират в изкуствен свят. Тази равнина се простираше на стотина километра. А издигащият се по средата конус напомняше за черен вулкан с разкъсан и назъбен връх.
	Около него се въртяха облаци и накрая изчезваха в гърлото му.
	— Дупката е от астероид, пробил външната обвивка — тихо изрече Зердж.
	— Сигурно изсмуква въздуха с бясно темпо — предположи Тиа.
	— О, ще минат хиляди години, преди неприятните последици да се усетят дори само в този район — каза Алдин. — Любопитно е обаче, че машините не са се постарали да оправят повредата.
	Върху равнината пред великанския конус бяха разхвърляни всевъзможни постройки — правоъгълни, цилиндрични, шестоъгълни, дори хаотични съчетания от прави линии и плавни извивки. Но когато погледът обхванеше всичко, плодовете на почти детинския каприз, сътворил тази бъркотия, бяха приятни за окото. Никое здание не приличаше на съседното, но някак се съчетаваха в странна хармония. Край стръмния склон бяха пръснати руините на сградите, разрушени от удара.
	— Така ли го заварихте предишния път? — попита Оиши.
	Вуш кимна. Алдин го погледна, докато намаляваше постепенно скоростта.
	— Където трябва ли попаднахме?
	Надзорникът се взираше нервно в панорамата.
	— Не съм съвсем сигурен… — В кабината се разнесе общ стон. — Ами беше близо до средата, но и малко встрани…
	— Много са ти точни напътствията — въздъхна Ярослав.
	— Какво ще кажете да кацнем ей там? — предложи Надзорникът. — Поне мястото ми изглежда познато.
	— Добре де, все отнякъде трябва да започнем — изръмжа Алдин и насочи кораба към наглед оставен да подивее парк.
	Под тях се завихриха облаци прах.
	— Температурата е много приятна, въздухът е чудесен, макар че съдържа повечко кислород от привичното за нас — обяви Тиа. — Гравитацията е осем десети от нормата.
	— Същите условия като на Пръстена — подхвърли вуйчо й, надигна се от креслото и тръгна към въздушния шлюз.
	Всички го последваха без колебание, нетърпеливи да се разтъпчат след десетте дни в теснотията на кораба.
	Наполеон вървеше с тях, леко раздразнен, че не се сетиха да го пропуснат пръв. Засмя се и вдигна рамене. В края на краищата, вече не беше ничий император и участваше съвсем случайно в това приключение.
	Каза си, че времето тук напомняше за чудесен пролетен ден в Париж. Излезе с останалите сред парка. Да, околността донякъде приличаше на град, но не като онези, които бе виждал през живота си. Зданията се издигаха на стотици метри. Немалко от тях изглеждаха прекалено похабени, с големи пукнатини в стените, а една от кулите лежеше срутена.
	Вуш се озърташе нерешително. Алдин и спътниците му го чакаха със зле прикрита досада.
	— Е, сети ли се вече? — попита Оиши като баща, опитващ се да окуражи детето си.
	Надзорникът се въртете бавно във въздуха, безформената му роба шумолеше от вятъра. Наполеон обикаляше наоколо, докато другите чакаха.
	— Като къща, обитавана от призраци, нали? — усмихна се настигналата го Тиа.
	— Тъкмо си помислих същото — съгласи се корсиканецът.
	Спомените за Москва изпълниха съзнанието му. Как навлязоха в онзи град и той вече си мислеше, че е сбъднал юношеската си мечта, стигнал е до вратата към Изтока, за да съгради световната си империя… но завари Москва обезлюдена. Тук беше същото — пусто, мъртво. Навяваше смътното чувство, че става нещо лошо.
	— Онези Първобродници — промълви Наполеон, — сякаш са били богове. Повелители на вселената. Загадка, надхвърляща способностите на нашия разум.
	— Може и така да се каже. Ясно е поне, че ние не можем да се мерим с тях.
	Свят без нощ, огромно затворено пространство, носещо се в мрака. Древните египтяни са си представяли така света — Земята на дъното на яма, похлупена от небето. Колкото и божествено да беше това творение, пълководецът го оглеждаше скептично, за да открие неизбежните недостатъци.
	Забеляза проблясък в далечината. Машина прелетя край тях. Мотаеше се на зигзаг почти като почистващ сервобот. Прекоси огромния площад и изчезна в една пирамида. Тиа я проследи с поглед.
	— Машина на Първобродниците. Видяхме такива и на Колбард, и в кулата на Небесния асансьор. И те са загадка като създателите си.
	— Но щом са построили такова чудо, как са допуснали появата на тази грозна дупка? — учуди се корсиканецът и посочи назъбения връх.
	— Моите предположения едва ли струват повече от вашите.
	— Сещам се за крехкия механизъм на часовник. Не мисля, че би продължил да работи безупречно, ако го прониже куршум…
	— И аз изпитвам опасения — тихо си призна Тиа и погледна Вуш. — Проклетият глупак май си избра посока най-после.
	Двамата тръгнаха след останалите към пирамидата, където се скри машината преди малко. Вече не вървяха по гладката каменна плоскост, върху която кацна корабът им. Тук се редуваха сини и бели квадрати. Високата половин километър пирамида като че беше облицована от горе до долу в злато.
	— Напомня ли ви за Египет? — попита Алдин.
	— Мамелюците бяха ограбили полираните плочи от пирамидите, още преди да ги зърна — каза Наполеон. — Имах намерението да възстановя величието на онези древни паметници, но…
	— Тук ли е? — недоверчиво изсумтя Зердж.
	— Не е зле да си припомните — замънка Надзорникът, — че съм бил на стотици светове, обиколил съм почти цялата Сфера. И минаха хиляди ваши години, откакто не съм се връщал тук. Всичко започва да се слива в паметта ми. И все пак тези квадрати пред златиста пирамида… Да, помня, че тършувахме из някаква пирамида и видяхме машината точно пред нея. Може би е същата.
	— Как е възможно да забравиш такова великолепие? — ядосано се намеси Тиа. — Звучи ми просто невероятно!
	Този път и Надзорникът се разгорещи.
	— Вътрешната повърхност заема незнайно колко милиарди квадратни километри, а в самия корпус на Сферата има стотици етажи. Я млъкнете и ме оставете да помисля!
	Алдин се задави от това необичайно избухване.
	— Хей, продължавай в същия дух и накрая ще направим човек от тебе!
	Вуш потръпна от погнуса. Постоя неподвижно, зареял поглед към околните постройки. Само неспирният шепот на вятъра нарушаваше тишината.
	— Да, това е мястото — самодоволно потвърди Надзорникът.
	— Добре — озъби се Зердж. — Да влизаме, да намерим другата половина на устройството и да вървим да спасяваме Облака.


	Още четири звезди потънаха в червеевата дупка заедно със седемте планети, които ги обикаляха. Последният засега свят беше населен. Няколко рудовоза на Зола натовариха ксарните миньори, за да ги отведат на безопасно място… срещу сума, единадесет пъти по-висока от обичайната доскоро. А един гафски консорциум загуби доста пари, защото ги заложи смело на вероятността третата планета да бъде погълната след втората. Гаварнците си въобразяваха, че залогът им е в кърпа вързан, само че червеевата дупка кривна леко и отнесе третата планета, преди да се впие в светилото й. Прокрадваше се все по-близо до централния звезден куп на Облака.


	— Изглежда, че тук цари хаос.
	Корбин Габлона завъртя стреснато креслото си. Винаги го побиваха ледени тръпки от безшумната поява на Хасан зад гърба му. И преди би му се сопнал. Вторачи се в убиеца и долови, че страшният мъж е усетил безпокойството му. Устните му се кривяха в надменна усмивчица.
	— Машините сякаш се борят една срещу друга — продължи Хасан и в гласа му прозвуча изненада. — Нали онези, които бяха построили кулата Седа над Дупката, са създали и това гигантско кълбо? — Корбин само кимна, озадачен не по-малко от него. — Да, всичко се руши накрая, дори творенията на Аллах… ако изобщо има такава върховна сила.
	Дебелакът го изгледа учудено. Хасан се засмя сдържано.
	— Аллах, Бог, Първобродници — все приказки за деца, които трябва да бъдат държани в страх от мрака. Вие сте превърнали Първобродниците в богове, а сега треперите, защото виждате, че и в техните небесни градове господар е безумието.
	— Никога не бихме предположили, че е възможно. Надзорниците са си послужили с оръжия на Първобродниците, за да наложат властта си над нас. Затова си представяхме, че някогашните повелители на галактиката са въплътената абсолютна мощ.
	— Надзорниците… — изсумтя Хасан, — същите наплашени хлапета като всеки друг в безкрая на сътворението. Не беше ли свидетел колко лесно се прости с живота си онзи Тулби и колко убедително приписахме смъртта му на злополука? Те са слабаци!
	— Само ти не познаваш страха, така ли? — не се стърпя Корбин.
	Убиецът го погледна безизразно и попита:
	— Сега накъде ще се отправим?
	— В съобщението е посочено, че само на едно място има постройки, всичко друго е подобие на дивата природа. Ще претърсваме, докато го открием.
	— Побързай — студено заповяда Хасан. — Копнея по-скоро да опитам новите самонасочващи се ракети. Сигурно гледката ще бъде забавна.


	Отегчен от препирните, Наполеон Бонапарт стоеше настрана.
	Оказа се лесно да проникнат във величествената пирамида. Вратата хлътна в стената, щом я доближиха. Попаднаха в просторно преддверие, осветило се в същия миг. Множество коридори водеха във всички посоки — някои нагоре, други към подземните етажи. Вуш поумува мълчаливо няколко минути и увери групата, че са дошли точно където трябва. Всички си отдъхнаха, но май прибързаха. Той веднага добави, че не си спомня точно къде из огромния лабиринт двамата с Мупа са намерили устройството.
	Корсиканецът се изкушаваше да поеме командването в свои ръце — би заповядал задълженията да бъдат разпределени разумно, да започне старателно претърсване, да бъде вкаран корабът в пирамидата за по-сигурно и винаги някой да следи за появата на враждебни натрапници. Погледа ги как се карат, вдигна рамене примирено и се отдалечи.
	Това чудновато фоайе беше толкова голямо, че минаха няколко минути, преди да се върне до входа. Вдигна глава. Сводът се извиваше стотина метра над главата му. Тук биха се побрали десетки катедрали. За какво ли е било предназначено помещението? За аудиенции? Или балове? Лъхаше на безжизнен студ. Сребристи подове и стени, наклонени рампи, водещи към незнайни коридори. Никакви орнаменти, цветни стъкла или дори единствена картина, за да придаде малко човечност на това място.
	Тръгна по една от издигащите се нагоре пътеки без стъпала. Може би някъде наоколо бяха съхранени тайните на онези Първобродници, за които всички говореха с такава почит. Корсиканецът се засмя тихо — другите дори не забелязаха как се отдели от тях, увлечени в разногласията си. Пътеката продължаваше навътре в чудовищната сграда.
	Изведнъж той спря като прикован и настръхна от уплаха. Пред него във въздуха се носеше машина, с увиснали край туловището й пипала. Множеството мигащи светлинки като че се взираха преценяващо и бездушно в него.
	Наполеон си пое дъх.
	— Значи ти си господарят тук? — Никакъв отговор. — Какво си ти?
	Машината нито продумваше, нито помръдваше.
	— Непроницаем като руснак…
	Слабото течение откъм един страничен коридор довя дъх на цветя. Летящият механизъм направи чудат жест, сякаш сочеше настоятелно коридора.
	— О, искаш да те последвам, тъй ли?
	Корсиканецът навлезе в широк тунел, огрян от отразена светлина. Неочаквано в паметта му изплува ясен спомен от Бриан — седеше под арката пред училището и играеше шах с отец Луи, своя учител. Защо ли си припомни точно това?
	Изведнъж се озова отново навън, на веранда над обширния площад. Чудесно място да приемаш паради…
	Машината спря до него.
	Гледката беше великолепна под застиналото във вечно пладне слънце. Цялата вътрешност на Сферата сияеше в жълтеникавата му светлина, а квадратите по площада я отразяваха като полирани огледала. Странната черна планина се издигаше застрашително, а облаците, завихрени в спирала край нея, неспирно потъваха в назъбения кратер.
	Наполеон се вгледа пак в площада. Толкова приличаше на шахматна дъска, но по-голяма — двадесет на двадесет квадрата. Защо ли отново се сети за древната игра? Изгледа озадачено механичния господар на Сферата и се отказа да прави догадки. Облегна се на парапета.
	— Е, метален гражданино, ти май властваш над един пуст свят. — Не дочака отговор и въздъхна. — Това наистина ми напомня за шахматна дъска. Веднъж ми демонстрираха човекоподобна машина, която побеждаваше дори всепризнатите майстори в шахмата, но и досега подозирам, че вътре се криеше някое гениално джудже. Я ми кажи, има ли и такава способност сред тайнствените ти дарби? Би ли искал да поиграем?
	Ярък проблясък го накара да си обърне рязко.
	Площадът вече не беше празен, а изпълнен с различни силуети. На най-близките три редици бяха наредени геометрични форми. Задната представляваше смес от пирамиди, петоъгълници, шестоъгълници с тристранни пирамиди върху тях и два осмоъгълника, стесняващи се към върха. Всяка фигура запълваше квадрата, двойно по-висока от човек, и в същото време някак прозрачна. На втората редица се издигаха тесни правоъгълници, а на първата стояха ниски цилиндри. На отсрещната страна бе подреден същият комплект, само че в бяло, а не в синьо.
	— Ще играем ли?
	Въздухът между него и машината сякаш се втвърди в малко копие на игралното поле долу. Твърде бързо, за да проумее Наполеон нещо, бял цилиндър се премести три квадрата напред, а син цилиндър отсреща повтори хода му. Бял правоъгълник се плъзна диагонално през образувалата се пролука в първата редица. Син петоъгълник прескочи предните две редици и се прехвърли десет квадрата напред, фигурите се движеха все по-стремглаво и корсиканецът напрягаше вниманието си докрай, за да схване ходовете, тактиката и крайната цел на играта.
	Един от сините правоъгълници изчезна в безшумна експлозия и белите направиха втори пореден ход. Син шестоъгълник прескочи напред и свърна настрани като кон в шахмата. Бял шестоъгълник с пирамида отгоре се премести на зигзаг по полето.
	— По-бавно, по дяволите! — ядоса се Наполеон. — Така нищо няма да разбера.
	Всички фигури изчезнаха от малката призрачна дъска. Остана една-единствена в средата. Пълководецът запомни хода й. Появи се друга. И все мак му беше трудно да различава тези студени геометрични форми.
	— Не ми харесват — промърмори несговорчиво. — Сякаш са детайли от парен двигател.
	Малкото игрално поле изчезна и машината зачака. Корсиканецът почувства как тя проникна по незнаен начин в съзнанието му. И след миг се появи мъничка елегантна фигура, толкова истинска, че Наполеон посегна да я докосне, но ръката му мина през нея.
	— Да — прошепна оживено, — вече е по-добре!
	Полето се появи отново и фигурката се плъзна по него.
	— Не, не, не! По-подходяща е за бързите дълги ходове. А другата, която си представям в момента, ще се движи по-бавно, само по права линия. Чудесно! Сега следващата…


	— Ваше величество?
	Чувстваше се неудобно от тези думи, но щеше да е по-нелепо, ако подвиква „Наполеоне, къде си?“ Все пак се постара да придаде иронична нотка на гласа си, за да подразни корсиканеца.
	Ярослав, следван за всеки случай от грамадния Басак, чу доволен кикот и зави по коридора. Другите още увещаваха и заплашваха Вуш посред голямата зала. Накрая Надзорникът се издигна десетина метра, за да не му досаждат, и сега се въртеше бавно, озъртайки се безпомощно.
	По дяволите тъпото копеле! Да се оправя сам. Видяха за миг машината на Първобродниците, когато влязоха. Вуш се опита да я доближи, но тя изчезна безмълвно в плетеницата на коридорите. А сега и Наполеон го нямаше. Старецът малко се дразнеше, че трябва да обикаля и да търси наперения корсиканец, но поне можеше да огледа какво има наоколо, вместо да слуша безполезни спорове.
	Досети се, че Наполеон е решил да стори същото и се разтревожи досадникът да не открие нещо важно преди него.
	— Ама че проклет тип! — промърмори Ярослав сърдито.
	Реши да тръгне към неясното петно светлина в края на коридора. След малко спря стъписан.
	Машина на Първобродниците, каквато бе видял и на Колбард, и под Небесния асансьор… а до нея се смееше Наполеон. Да му се не види, как я е открил пръв?
	Старецът пристъпи на пръсти навън.
	— Добре, нека я наречем царица — каза корсиканецът, взрян съсредоточено в машината. — Направи й по-дълбоко деколте, според модата от 1806 година. Много ми допадаха тогавашните дамски тоалети.
	Ярослав се премести крачка встрани. Във въздуха висеше миниатюрно изображение на жена в рокля с висока талия, а гърдите й едва не изскачаха от изрязаното деколте.
	— Може да са малко по-пищни — подсказа невъзмутимо.
	Корсиканецът се озърна усмихнат и бюстът на жената веднага стана по-внушителен.
	— Доволен ли сте?
	— Вече е самото съвършенство — хищно засмя се старецът.
	Фигурката изчезна и след секунда на нейното място се появи тежко полево оръдие.
	— Ама вие с какво се занимавате? — изуми се ученият.
	— Ще играем — снизходително обясни императорът.
	Ярослав надникна към площада. Две армии от подобия на шахматни фигури бяха наредени на сините и белите квадрати.
	— Според мен сме готови — обяви Наполеон и подхвърли: — Този механичен мълчаливец може да чете мислите ми. Не знам защо това никак не ме притеснява. Учи ме на някаква тяхна разновидност на шахмата.
	Откъм далечния край на игралното поле войник в униформата на шотландски стрелец пристъпи три квадрата напред. Наполеон вдигна ръка и посочи решително. Един от неговите гвардейци излезе насреща.
	— Не така! — отсече императорът.
	Фигурата се стопи във въздуха и се материализира на предишното си място.
	— Искам да е по-правдоподобно! Трябва да насочи пушката си, готов да намушка врага с щик.
	Гвардеецът, който бе застанал в стойка „мирно“, наведе решително оръжието си, прекоси трите квадрата с маршова стъпка и отново се изпъна.
	— Чудесно!
	Ярослав наблюдаваше смаян, докато не чу тихия вой от серводвигателите на левитационно кресло. Хобс се показа плавно на верандата.
	— Игра — обяви старецът, като че някой му беше възложил ролята на арбитър.
	Шишкото зяпна пруския улан, който изскочи от втората редица и препусна в галоп към центъра на полето. Хусар на Наполеон прескочи предните две редици, втурна се на зигзаг и посече смразяващо реално един от шотландските стрелци.
	Императорът се вторачи гневно в противника си.
	— Защо не мога да направя втори ход?
	Призрачното копие на игралното поле се появи пред него и корсиканецът се взря настръхнал в мълниеносно движещите се фигурки.
	— Ама че си мошеник! Изобщо не ме предупреди, че вторият ход е разрешен само при успешен удар от първите две редици!
	Продължи да си мърмори сърдито под носа, докато австрийско оръдие излизаше напред, за да избълва облак дим и помете хусаря от дъската. Свали триъгълната шапка от главата си, плесна я на парапета и се обърна към машината с искрящи от ярост очи.
	Друг от гвардейците му излезе напред и вражеската войска веднага предприе насрещен ход.
	— Залагам пет към едно в полза на машината! — Възкликна Хобс. — От мен — сто катара.
	— Прието — каза Ярослав и Наполеон му се усмихна. — А, просто искам да направя играта по-вълнуваща, но предварително си прежалих парите.
	Корсиканецът му се ухили зъбато.
	— Не съм се и надявал на вашата подкрепа.
	Старецът вдигна рамене.
	— Затова пък ще мога да се похваля, че съм заложил на Наполеон и съм загубил.
	Играта се ускоряваше и двамата противници добавяха все нови подробности. Отекваха взривове след всеки изстрел на оръдие, трополяха копита при нападенията на хусарите и уланите, проблясваха щикове, когато пехотинците поваляха враг.
	Фигура в униформата на пруски генерал нахлу в левия фланг на Наполеон, който изкара срещу нея оръдие и я унищожи. И тогава царица от бялата войска препусна към трицветния му флаг и го стъпка. Разноцветни фойерверки осветиха площада и зазвуча „Властвай, Британийо“. Всички фигури изчезнаха, а машината се наведе леко напред в нелепо подобие на поклон.
	Корсиканецът стисна зъби, но забеляза навреме усмивчицата на Ярослав и избухна в смях.
	— Хитро, мошенико, хитро!
	Отдаде чест на противника си, протегна ръка и раздруса едно от механичните пипала.
	— Любопитно…
	Старецът се обърна стреснато и видя застаналия до него Алдин.
	— Вярно. Някаква игра на Първобродниците, но Наполеон веднага промени вида на фигурите. Какво друго да очакваш…
	Пълководецът се облегна на парапета и огледа спътниците си.
	— Знаех си, че не мога да победя. Щом тази пърхаща железария е способна да измисли подобна игра, естествено е да познава правилата несравнимо по-добре от мен. Майсторите на шахмата изучават тънкостите му години наред. — Той се поколеба, но си призна: — Затова никога не сядах да играя срещу майстор.
	— Разправят, че сте си служил с измама в игрите — не се сдържа Ярослав.
	Наполеон размаха пръст.
	— Всъщност лъжите са по-присъщи за авторите на исторически трактати. — Той отново се ухили до уши. — Е, поне не лъжат, когато разказват за победите ми.
	— Защо не поиграете отново? — примоли се Хобс.
	Корсиканецът кимна и посочи повелително площада. Двата комплекта фигури се появиха мигновено и скоро войските отново започнаха маневрите си.
	— Не ви ли провървя досега? — попита Ярослав.
	Алдин поклати глава.
	Всички се пръснаха да тършуват. Но само за да надникнем навсякъде из тези катакомби, ще имаме нужда от месеци.
	— А едва ли имаме и няколко дни — промърмори старецът.
	— Отгоре на всичко Вуш дори не си спомня как изглежда проклетата втора половина на устройството!
	— Поне каза, че с Мупа заварили такава машина наблизо.
	Алдин се изпречи пред бездушния повелител на Сферата.
	— Търсим устройство, което отваря червееви дупки.
	Машината си остана обърната към площада. След миг премести хусар, който унищожи гвардеец на Наполеон.
	— Надзорниците Буш и Мупа са идвали тук и са намерили едната част от него. Защо не ни покажеш къде е другата?
	Корсиканецът направи ход с оръдие и то пръсна на парчета вражески маршал.
	— Как не се досетих! — прошепна механичен глас, а пълководецът се засмя доволно.
	— Не можете ли да спрете играта за малко?! — освирепя Алдин.
	Наполеон потупа машината по металния корпус.
	— Ей, моят приятел желае да поприказва с тебе.
	Най-сетне домакинът се завъртя леко към вазбата, който повтори последния си въпрос. След секунда машината премести една от цариците си към центъра на полето. Корсиканецът вдигна рамене и посочи. Гвардеец скочи напред и намушка царицата с щик.
	— Жалко, беше толкова лъчезарна… — промълви пълководецът.
	Увлеченият в илюзорната битка Ярослав се озърна за миг към Алдин.
	— Нали виждаш, тукашният господар си има по-важни занимания…
	Вазбата пъхна ръце в джобовете на туниката си и също се съсредоточи в играта. Ходовете се редяха бързо, защитните линии на машината се разпаднаха, след като загуби две от най-важните си фигури. Наполеон прати войската си напред, жертвайки почти всички от предната редица, но така спечели допълнителни ходове, за да придвижи и по-мощните си фигури. Победата му вече изглеждаше неизбежна, но над площада заблещука рехава мъгла и се оформи второ равнище на игралното поле, а над него — трето. Последната царица от бялата армия скочи нагоре, към тила на Наполеон.
	— Ей, мошенико, ти пак ме измами! — сърдито изръмжа корсиканецът.
	— Какво да се прави… — подсмихна се Ярослав, а Хобс се кискаше неудържимо.
	Пред Наполеон пак се появи миниатюрното копие на играта, фигурките се местеха светкавично.
	— Да ми беше казал по-рано, хитрецо! — озъби се пълководецът.
	— Ами ти не се сети да попиташ — напомни старецът.
	На следващия ход царицата се спусна и погуби маршал от сините. Всички сили на корсиканеца бяха далече напред и врагът проникна лесно в тила му. Заплаши с оръдие последната отбранителна линия на машината, но твърде късно. Трицветното му знаме падна. Пак заискриха фойерверки и зазвуча „Бог да пази краля“ с цялата мощ на невидим духов оркестър.
	— Никога досега английският войник не се е сражавал толкова храбро — прошепна металният противник.
	Гласът отекваше едва доловимо, сякаш звучеше от десетина посоки едновременно. Един от белите маршали препусна с коня си и размаха сабя под верандата. Конят се изправи на задни крака и зарита с предните, преди да се стопи във въздуха.
	А Наполеон, скръстил ръце зад гърба, обикаляше машината, като че я дебнеше.
	— Хъм… Крадеш цитати от мен, а? Беше „Никога досега френският войник не се е сражавал толкова храбро“. Макар да си механизъм, не отстъпваш по коварство на англичаните, а по безсърдечие можеш да се мериш само с Уелингтън!
	— Аз съм Уелингтън — безстрастно отвърна наместникът на Първобродниците.
	Хобс не можеше да се сдържа повече и нададе весел вопъл, от който креслото му се разтресе.
	Корсиканецът се вторачи иронично в машината.
	— Аз съм Уелингтън — повтори тя непреклонно.
	— Щом е така, продължаваме играта.
	— Може ли да ви прекъсна все пак? — обади се Алдин.
	Наполеон се извъртя към него.
	— Не виждаш ли, че двамата с този вонящ на машинно масло Уелингтън сме твърде заети?
	— Дойдохме тук по друга работа — кротко напомни вазбата. — Дребно произшествие, застрашаващо някакви си двеста-триста планети.
	— Позволявам си да отбележа, че проблемът е донякъде неотложен — подхвърли и Ярослав.
	— Добре, добре… — изсумтя пълководецът. — Уелингтън, я се вслушай замалко в думите на моите приятели. Играта ще почака.
	Машината пак завъртя необичайните си сензори към игралното поле.
	— Ако господинът от Франция желае, може да стреля пръв.
	— Домакинът ни си има свои представи кое е съществено, а кое — дреболия — засмя се старецът.
	Тайничко предвкусваше радостта, ако Наполеон загуби още едно сражение. А Алдин постоя още малко, после заедно със Зердж безмълвно се върна във вътрешността на пирамидата.
	— Чудна работа — промърмори гаварнецът. — Вече за трети път срещаме подобен механизъм, но досега не проявяваха никакъв интерес към нас. Ами че онзи в Небесния асансьор изобщо не се намеси, когато Ярослав го взриви заедно с кулата!
	Зердж посочи накъде Вуш бе повел останалите. Докато вървяха нагоре по спирална рампа, срещу тях профуча дребна машина, повлякла още по-малко устройство, което писукаше тъпичко и размахваше трескаво десетките си манипулаторчета. След две-три секунди край двамата се стрелнаха още няколко съвършени подобия на пленника и вихрено свиха зад ъгъла. Разнесе се трясък и скърцане на метал, след малко тълпата се завърна победоносно, повлякла парчета от нападателя.
	— Както виждам, тук всичко е на път да се разпадне — промълви Алдин.
	Стигнаха до следващия етаж и Зердж се заозърта.
	— Трябва да внимаваме, за да не се изгубим. Далечни гласове отекнаха по коридора и двамата приятели тръгнаха към източника на шума. Пред тях се отвори грамаден портал и Алдин подсвирна изумено.
	— Сметището на боговете…


	— Значи си убеден, че Вуш е издал тайната на Сферата?
	Мупа кимна печално.
	— Несъмнено ги е повел натам. Винаги съм се съмнявал в него. Затова внимавах да не се деля от него, исках да съм нащрек и да ви предупредя, ако…
	— Млъкни! — отегчено го сряза най-старшият.
	Опари с пренебрежителен поглед младока, който още не бе навършил двадесет хилядолетия. Продължаваше да подбира за него особено отдалечена планета за изтърпяване на наказанието. Искаше му се да открие свят, съчетаващ нетърпимия мраз с адската жега, по възможност без никакви междинни състояния. Някои пустинни планети биха задоволили строгия му вкус, само че гледките в тях можеха да доведат всеки до изискана лудост с мрачната си красота, а най-старшият нямаше желание да позволи на Мупа и тази нищожна утеха.
	— Ако намерят другата част от устройството, могат ли да я използват оттам?
	— Не, ще се наложи да я пренесат — смирено отвърна младшият. — Трябва да я включат достатъчно близо до червеевата дупка.
	— Добре, тогава нека Корбин гони Алдин из Сферата. Ако успее да му се изплъзне, ние ще го причакаме и ще се погрижим за него по най-подходящия начин.
	Разбира се, това означаваше да премахнат и Габлона от пътя си, но най-старшият вече обръгваше на немислимото доскоро. Още няколко жертви едва ли щяха да смутят допълнително душевния му покой.


>	10

	Изтощен, Алдин Ларайс се пльосна върху прашната паякообразна машина, която изскърца под тежестта му.
	— По-леко, може да смачкаш точно каквото търсим — ухили се Ярослав, докато бършеше тънкия слой мръсотия от многокрак апарат, приличащ на кръстоска между ксарн и турбоускорител на космическа яхта.
	Мрачното помещение се простираше във всички посоки като безкрайна пещера. Тук бяха нахвърляни безразборно счупени части, разкривени останки от чудновати устройства и някакви холокомпютри, по част от които светлинките още примигваха. Бавно, но неспирно шествие на други машини се точеше навътре и навън от залата. Нямаше никакъв признак, че забелязват натрапниците. Завличаха други апарати и ги изоставяха тук, но „отпадъците“ твърде често изпълзяваха незабавно или пък ги отнасяха други.
	— Ако не беше толкова вбесяващо, щеше да ми е смешно.
	Алдин вдигна глава към застаналата пред него Тиа. И нейното лице беше изцапано с прах и смазка.
	— Докъде стигнахте?
	— Ами вече е сигурен, че трябва да търсим точно тук. Според мен е прав. Явно това е склад за потрошени железарии. Само че са минали хиляди години, откакто е идвал тук с Мупа. И разправя, че тогава залата била почти празна, навъртала се само една от главните машини. А виж я сега… — унило махна с ръка младата жена.
	Наоколо се разнасяше постоянна какофония от скрибуцане, търкане, писукане и Алдин се сети за музикалния стил, наричан от гафовете „деконструкционизъм“. За миг зърна Вуш, който се издигна, огледа се и отлетя нанякъде.
	— Оиши още ли е с него?
	— Мисля, че вече обмисля тихомълком дали да не му вземе главата — въздъхна Тиа.
	— Купчини боклуци! — сърдито изръмжа Зердж, подал глава иззад плетеница от огънати тръби. — И все пак е много любопитно. Намира се насред пирамидата, сякаш за да бъде защитено от произшествия, покрай стените са наредени някакви работилници, а вътре са пръснати какви ли не инструменти.
	— И тези безмозъчни тенекии постоянно си пречат — вметна Тиа. — Когато някоя бъде зарязана тук, други от същия вид идват да си я приберат, дори ако е предала Богу дух, така да се каже. Все едно няколко клана роботи си съперничат.
	— Интересно разсъждение — прозя се Ярослав.
	— Хайде да не се впускаме в догадки! — раздразнено предложи Алдин.
	Стана и тръгна натам, където видя Вуш за последен път. Надзорникът отново подскочи за секунда и се скри зад парчетиите. Оиши се обърна към вазбата с гримаса на изчерпано търпение.
	— Ей, Вуш, ще ми отделиш ли малко време? — подвикна Алдин.
	— Зависи какво имаш предвид под „малко“ — отвърна Надзорникът. — За някои същества може да означава само наносекунда в твърде краткото им битие. А за мен моментът може да се проточи цели векове според вашето летоброене.
	— Не дрънкай, ами се спусни при мен!
	Вуш застана очи в очи с Алдин.
	— Напредваш ли?
	— Ами би могъл и така да определиш процеса, тъй като постоянно отхвърлям ненужното.
	Алдин стисна зъби и кимна кротко.
	— А поне знаеш ли какво търсиш?
	Надзорникът се поколеба.
	— Не съвсем…
	Вазбата напрегна волята си и не поиска от Оиши да извади сабята си от ножницата.
	— Тогава с какво се занимаваш?
	— Обикалям. Рано или късно нещо ще ми хрумне.
	— И докога може да продължи твоето „по-късно“? — с измамно спокойствие попита самураят.
	Въпреки това Вуш се подвоуми, преди да отговори.
	— Верояно около хиляда години, в краен случай дори повече.
	— Дотогава целият Облак ще е хлътнал в червеевата дупка! — кресна Зердж, доближил незабелязано групата.
	— О, това несъмнено е преувеличение. В галактиката има много милиони звезди. Дори ако изчезва по една на ден, ще минат много хилядолетия, докато намаляването на броя им стане забележимо.
	— Много утешително! — свирепо изръмжа японецът.
	Вазбата пристъпи към Вуш, защото знаеше отлично, че Надзорникът не понася друго същество на по-малко от три метра около себе си. А Оиши не помръдна, когато Вуш отстъпи към него.
	— Измисли нещо друго — изсъска Алдин.
	— Например?
	— Например престани да се мотаеш безцелно из този склад за вторични суровини!
	— Но нали тук открихме устройството?
	— Извинете ме — намеси се Тиа, — само искам да задам един въпрос.
	— Слушам те — промълви Надзорникът с облекчение, че се е отървал поне замалко от Алдин.
	— Очевидно е, че тук всичко е повредено. И все пак сте взели устройството точно от тази зала…
	— Вече казах, че с Мупа спорихме за това много години. Самият аз бях уверен, че тук се поправят апаратите, изграждащи Сферата. А Мупа твърдеше, че тук се събират вече проверените машини. Накрая взе устройството, без дори да ми спомене.
	— Чудесно безгрижие — изрече Алдин, а очите му сякаш бълваха огън, — особено когато си играеш с червееви дупки.
	— Добре де, с какво предлагаш да се заема? — също сърдито попита Надзорникът.
	— Защо не се опиташ да поговориш с главната машина на Първобродниците? — настоя Зердж.
	— Дори не знаем дали е същата, която са видели тук преди — възрази неговият приятел, — пък и онази е увлечена в игри с Наполеон.
	— Не можеш ли да прегледаш данните в някоя компютърна система? — подхвърли Тиа.
	— А как да получа достъп? — отвърна с въпрос и Вуш.
	— По дяволите, измисли нещо най-после! — изрева Алдин.
	Ругаеше цветисто, докато криволичеше между купчините метал. Избра коридор, който водеше нагоре, само да не е близо до Надзорника.
	След малко спря и изпсува.
	Пред него се откри друга огромна зала, също препълнена с отпадъци. Обърна се и продължи нагоре.
	Още едно машинно сметище и още едно…
	Проклинаше и недоумяваше как са се натрупали толкова безполезни механизми. Докато се чудеше коя посока да избере, Зердж го настигна.
	— Гнусно място — изскърца със зъби Алдин. — Мисля, че няма надежда. Не успяхме да приберем Коробачи и предполагам, че Корбин го е ликвидирал. Дойдохме тук, без да има кой да ни обясни нещо, и се натъкнахме на тези боклуци. Вуш дори не знае как изглежда онази радост, а вече ме мъчат лоши предчувствия. Идеята да спасим Облака и между другото да отървем кожите беше великолепна тъпотия, но май няма да ни се размине…
	— Хайде да се върнем в кораба — предложи гаварнецът. — Имаме нужда от нещо за пиене.
	Човекът се съгласи и пътьом кресна на Оиши да се присъедини към тях, когато Вуш реши да си почине малко. Скоро слязоха в преддверието, но се наложи да отстъпят, докато отмине дълга върволица механизми, всеки понесъл остатъци от апарат. Някои още потрепваха или бълваха искри.
	А щом пристъпиха извън пирамидата, спряха смаяни. Площадът сякаш беше оживял — гвардейци, хусари, маршали, оръдия се движеха във всички посоки.
	— Поне императорът се забавлява от сърце.
	— В кораба ли отивате? — подвикна им Наполеон отвисоко. — Чудесно. Защо не ми пратите някой сервобот с бутилка бренди или хубаво вино? Нека донесе и нещо за хапване.
	— За мен телешко „Уелингтън“! — весело кресна Ярослав и заслужи сдържано френско сквернословие.
	— Тогава искам пиле „Маренго“! — побърза да добави корсиканецът.
	— Как се приготвя, по дяволите? — намръщи се Зердж.
	Императорът изреди гръмко съставките, все едно поръчваше вечерята си на услужлив сервитьор. Накрая гаварнецът му обърна гръб.
	— Запомни ли всичко? — ухили се Алдин. Обиденият Зердж не го удостои с отговор.


	Наполеон отхапа още малко от пилешката кълка, докато разсеяно оглеждаше игралното поле след двадесетата си поредна загуба.
	— Е, Ваше величество, пораженията не са приятни, нали? — засмя се старецът, докато отново пълнеше двете чаши с бренди.
	— Но пък постепенно овладявам правилата.
	Площадът светеше ярко. Светилото бе помътняло в небето, сякаш създаваше илюзия за здрач, и белите квадрати долу грейнаха. Императорът се протегна и потърка наболата си брада.
	— Не се ли умори? — попита Ярослав с искрена загриженост.
	— Не. Дори бих казал, че се чувствам приятно освежен.
	Старецът се взря изпитателно в него. Чудеше се дали мъжът пред него само се перчи. Играта продължаваше повече от половин стандартно денонощие със само две кратки паузи, когато се нахраниха набързо и откриха в пирамидата закътано ъгълче, където да се облекчават. А дяволският корсиканец наистина иглеждаше по-бодър от преди!
	Ярослав си призна неохотно, че се възхищава искрено на тази жизненост и будна мисъл.
	— Защо не прекъснем засега? — попита след малко.
	— А какво ни пречи да продължим?
	— Е, поне аз нямам нищо против кратък отдих.
	— Никой не те спира — отвърна веднага Наполеон и по лицето му се мярна сянка на надменна усмивка.
	— Хъм… Ти винаги се надпреварваш с някого, а?
	— Не е ли именно такава същността на живота? Да се изправиш срещу предизвикателството, да съставиш стратегията си и накрая да победиш.
	— Но нали това е само игра?
	— Нима?
	Ученият се позапъна и впи поглед в събеседника си.
	— Имаш ли нещо против да споделиш какво си намислил?
	— Тук сме деветима. Дойдохме със спасителна мисия. Очевидно е, че никой от вас не знае точно какво търси. Така ли е?
	Ярослав кимна, колкото и да го жегна признанието, че дори и той не можеше да измисли нищо полезно.
	— А виждал ли си някога друг като моя съперник?
	— Аз съм Уелингтън — напомни шепнешком машината.
	— Срещал съм съвършени негови копия два пъти. Вече ти разказах.
	— И доколкото разбрах от разговорите си с Вуш и останалите, тези машини и други подобни на тях са способни да мислят. Представям си ги като стражи, оставени да пазят сътвореното от богоподобните Първобродници.
	— Такива са и нашите предположения.
	— Знаете или само предполагате? Бъди по-точен.
	— Ама аз да не съм на изпит? — изръмжа старецът.
	— Бъди така любезен да ми отговориш — непреклонно изрече Наполеон.
	Дяволите го взели… Какво внушително присъствие, каква самоувереност! Никога не бе си представял пълководец такъв. Пред Александър човек се стъписваше още в първия миг. Та той беше великият македонец! А към Наполеон далеч не бе изпитвал същото възхищение. Все го виждаше мислено как изоставя войските си при отстъплението от Москва. И не можеше да забрави съхранилите се в книгите графики на Гоя — циничното свикване на шестнадесетгодишни хлапета в армията, за да крепят империята на неукрепналите си рамене, изтреблението на болните войници при Акр, осеяните с мъртъвци полета на Бородино, Аустерлиц…
	Но този човек не се вписваше в отредената му от Ярослав роля. Вярно, долавяше безмилостната му воля. И както се взираше в него, започна да се досеща за отговора. Стоеше срещу Наполеон, какъвто е бил преди образът му да потъне в ореола на легендата — човек от плът и кръв, успял да запали и околните с мечтите си, дори да ги убеди, че си струва да умрат за тях. Бе вдъхновил цяло поколение да вдигне идеалите на революцията от калта, където ги стъпкал якобинският терор.
	— Ти май не ме понасяш, нали?
	— Да, повечето време едва те търпя.
	— Заради стореното от мен ли?
	— От тебе и още мнозина. — Старецът се надигна на ръце, за да седна върху парапета. — Започвате с чиста мечта, а после милиони загиват заради налудничавите ви видения. Най-гнусните престъпления са извършени от идеалисти.
	Корсиканецът се засмя тихо, напълни отново неговата чаша и му я подаде. Ярослав кимна с благодарност. Завъртя глава да види какво прави Басак, но гаварнецът се бе свил в коридора и спеше дълбоко. Хобс обаче охотно си взе още една чаша бренди и пак се отпусна в креслото, заслушан в разговора.
	— Интересно е да срещна историк, който познава делата ми след хилядолетия… Както изглежда, историята не е била особено милостива към мен.
	— О, мнозина изобщо не биха се съгласили с мен, но те са склонни да забравят цената на славата.
	— Славата — въздъхна Наполеон. — Ти как би я определил?
	— Лъжа, измама, коварен трик, за да пратиш други към гибелта. И всичко това заради окаяно парченце метал на цветна лентичка.
	— Да, медалът е само дрънкулка. Но какво въплъщава! — Пълководецът сведе поглед и докосна лентата на ордена на Почетния легион. — Не са малцина глупаците, за които наградата е всичко на света. Но нали някои хора влизат в „Нотр Дам“, за да се прекланят пред мраморна статуя с вярата, че светецът я обитава? Друго е важно — мечтата, стремежът. Какво е човек, ако не го привлича великото? Аз вярвах в Революцията. Надявах се хората да надигнат лица от прахта и да се обявят за свободни.
	— Затова ли създаде нови благородници?
	— Да, да, имаш право. Но кои бяха моите благородници? Например Ней, сержант от кавалерията. Те бяха дворяни на интелекта, на дарбата. Повечето хора не възприемат идеала, ако не го обвиеш в суета. Готови са да се сражават и да умрат, ако им предложиш нещо, в което могат да повярват. Дори ти, мой циничен приятелю, сигурно си бил идеалист на млади години.
	Ярослав тръсна глава.
	— Ксарнска помия!
	— Какво означава този израз?
	— Същото, което и вашето merde. Я ми кажи, гвардейците ти ти наистина ли отвърнаха с тази неблагозвучна думичка на предложението да се предадат при Ватерло?
	— Историята си я бива, нали? — усмихна се пълководецът. — Затова ти говорех досега. Предложиха им да си запазят живота, но честта беше по-важна за тях. Ето кое им помогна да загинат с грубиянска шега на уста. Иначе щяха ли да ги помнят и досега? Ако бяха доживели дълбоки старини, за да се споминат тихо в леглата си, кой щеше да възпява подвига им? Проявите на такъв дух подтикват и останалите да се стремят към славата. Има неща, по-възвишени от самия живот. Бях способен да мечтая и това ми даде такава власт над цяла една нация. Малко оставаше да обединим Европа две столетия, преди това наистина да стане възможно, както научих. Малкото, което узнах за годините след мен, ме убеждава, че събитията нямаше да потръгнат по-зле, ако бях успял. Всъщност човечеството щеше да си спести немалко страдания. Нима е толкова лошо?
	— Хора като тебе причиняват страданията.
	— Винаги ще има хора като мен. Но аз защитавам делото на живота си с довода, че поне исках да осъществя мечтата си за справедлив свят, свободен от вехтите режими на алчни, разглезени благородници, често докарващи до глад собствените си поданици. Исках да сменя правото по рождение с правото на храбростта, ума и възвишения дух.
	Старецът се приведе напред, за да вижда по-добре лицето му в здрача.
	— Искрено ли вярваш във всичко, което ми каза?
	Наполеон само се усмихна.
	— Успя да ме отвлечеш от по-неотложните нужди на момента — изрече след проточилото се мълчание.
	— И кои са те?
	— Какво научи, докато наблюдавате мен и Уелингтън през часовете на игра?
	— Успях да проникна в твоята логика. И шахматна партия може да разкрие на внимателния зрител немалко за онзи, който умува над дъската. Ти си нетърпелив, агресивен почти до глупост, но и стъписващо изобретателен.
	— А какво ще кажеш за моя механичен противник?
	— Победата при Ватерло бе спечелена още в класните стаи на Итънския колеж — промълви машината и Ярослав я зяпна.
	— Не си спомням да съм чувал подобни слова, изречени от Уелингтън — подсмихна се Наполеон. — Но ми прозвуча типично по английски — претенциозно и пошло.
	— Любопитно все пак — промърмори ученият.
	— Как ли му хрумна това? — учуди се и корсиканецът. Помълча и добави: — Явно чете мислите ми. Взе формите на фигурите от моето въображение. И се нарече Уелингтън, защото видя спомените ми за противника. — Той се вторачи в металния повелител на Сферата и прошепна: — Жозефина…
	Триизмерно изображение просветна в жълтеникав ореол.
	— Да, такава беше — почти печално промълви Наполеон. — Като по-млада, разбира се…
	— Мелинда — нетърпеливо изрече старецът.
	Нищо не се случи.
	— Очевидно твоите мисли не го интересуват особено — доволно подхвърли пълководецът.
	— Но защо?
	— Защото аз съм Наполеон — отвърна гордо, сякаш отговорът трябваше да е ясен предварително.
	— Спести ми надутото си самочувствие — сряза го Ярослав, без да се стряска от гнева в очите му. — Щом чете мислите ти, значи знае защо сме тук, какво търсим и как искаме да се справим с кризата.
	— Просто не го интересува — снизходително обясни корсиканецът. — Не приписвай човеколюбие на разумно същество, състоящо се от гайки и зъбни колелца. Ако някой те доближи и ти отсече ръката, той е престъпник и всички ще заклеймят постъпката му като злина, ще настояват да бъде наказан. Но ако те премаже парен локомотив, само ще махнат останките ти от пътя му, за да продължи нататък към следващата гара. — Той се обърна към Уелингтън. — Не съм ли прав, надменен парен котел такъв?
	— Желаете ли още една игра?
	Наполеон въздъхна.
	— И пак ли ще променяш правилата в движение?
	— Така се постига съвършенството, повелителю на Франция.
	Корсиканецът погледна Ярослав.
	— Мислиш ли, че Вуш все пак ще открие онова, за което сте дошли?
	— Съмнявам се. Поначало не се надявах, но вече виждам, че напразно дойдохме тук. Последно усилие на отчаянието.
	— Отчаянието често води със себе си вдъхновението.
	— На машината не й пука за Вуш. Само ти си й интересен.
	— Проява на здрав разум, ако питаш мен.
	— Само че това с нищо не ни помага.
	— Нима? — загадъчно се усмихна пълководецът.
	— Хайде, изиграйте още една партия.
	— Тази игра вече ми е скучна. Нека този път е нещо различно, истинско предизвикателство…
	Обгърна ги ослепително сияние и корсиканецът изруга мислено, защото си помисли, че машината го погубва. Усети как пропада, за един ужасен миг загуби представа къде е, сякаш го завъртя вихър.
	После видя пред себе си открито поле, спускащо се в лек наклон. На половин километър вляво имаше някаква ферма. Яките стени обграждаха къщите, оборите, хамбарите и двора. Забеляза и друго, по-малко стопанство право напред по пътя, който минаваше край него и се издигаше по отсрещния склон. Лек ветрец поклащаше златистите житни класове в нивите. Тук-там овощни градини изпъстряха пейзажа. Наполеон усети ускорените удари на сърцето си, а коленете му се подгънаха от моментна слабост.
	— Ватерло… — прошепна смаян. — Ярославе, и ти ли виждаш същото?
	— Виждам го и още как! — дрезгаво отвърна старецът. — Да му се не види, как мразя тези пренасящи лъчи! Не подозирах, че в машината има и такъв модул.
	Басак се събуди най-сетне, огледа се и измъкна с ръмжене двуръчната брадва изпод широкия си кожен колан.
	— Ще играем ли? — вежливо попита реещият се наблизо Уелингтън.
	Корсиканецът вдигна глава към небето, за да се увери, че сетивата не го мамят. Малкото светило си беше на мястото, а наоколо беше невъобразимата Сфера.
	— Mon Dieu… — едва произнесе той.
	— Доколко правдоподобно го е възпроизвел? — скептично попита Ярослав.
	— Същото е. Да пукна, ако не е същото! Ето там… — посочи надолу към падината. — Това е Угомон, където се забавих фатално. Пътят към Брюксел, гората вдясно, заради която не видях навреме атаката на прусаците. Всичко си е на мястото.
	Ръцете му трепереха и той ги скри зад гърба си. Закрачи през нивата, стъпквайки житото. Тупна с крак по земята, после се извърна към Уелингтън.
	— Само че през онзи ден валеше.
	Веднага притъмня — под слънцето се събираше черен облак. Наполеон кимна и се загледа в Ярослав.
	— Мечтал ли си някога да върнеш миналото, да го насочиш по нов път? Да не загубиш любимата заради младежка глупост, да поправиш ненужната грешка, да победиш в загубената война?
	Старецът се засмя неволно.
	— Приемаш ли предизвикателството? — спокойно изрече Уелингтън.
	Наполеон закима енергично. Край него въздухът заблещука и се появи войник от Старата гвардия, сякаш се надигна от пръстта. Веднага отдаде чест.
	Басак заотстъпва и вдигна брадвата си, готов да удари. Ученият му махна да свали оръжието.
	— Няма от какво да се плашиш, приятелю. Радвай се — май ще има малка война.
	Гаварнецът се ухили зловещо.
	— Но всеки сблъсък крие своите рискове — напомни Уелингтън.
	Наполеон пристъпи към гвардееца и го докосна нерешително. Ръката му не мина през мъжа.
	— Помня те — промълви пресекливо. — Жан Пол, ти беше с мен във всички битки от Египет до Бородино.
	— Където намерих смъртта си — прошепна войникът с гробовен глас.
	Корсиканецът почти отскочи от уплаха.
	— Ей, това е само трансформация на веществото — успокои го Ярослав. — Само че процесът поглъща страхотни количества енергия.
	Пълководецът разтърка очите си и пак се вторачи в Жан Пол.
	— Ти ли си наистина?
	— Разбира се. Ваше величество.
	Наполеон се изпречи пред Уелингтън.
	— И него ли извлече от мислите ми? — Поколеба се и стрелна с поглед гвардееца. — Не съм се сещал за този човек от години, но ти откри спомена в душата ми.
	След броени секунди пред корсиканеца стоеше цяла рота гвардейци. Той ги зяпаше с широко отворени очи, шепнеше имена, а всеки му отвръщаше с усмивка, заставаше мирно, отдаваше чест. Вървеше край редиците и се взираше в тях.
	— Пиер, загубих те при Ваграм. Клод, ти пък умря от тиф. О’Рурке, наградих те при Аустерлиц за превзетото оръдие, а после някаква курва те наръга с нож в гърба.
	Те го поздравяваха, отново му се заклеваха във вярност, гледаха го с преклонение.
	Просълзеният пълководец се върна при Уелингтън.
	— Извлече от паметта ти спомена за всички мъртъвци, които някога си командвал — промърмори Ярослав, който мушкаше войниците с пръст и опипваше мундирите им.
	— Да, моите мъртъвци… — прошепна корсиканецът.
	— Някакво см милионче — нехайно напомни ученият.
	Наполеон се извъртя гневно.
	— Ти нищо не знаеш! Само пишеш историята, а не я твориш. Не можеш и да се досетиш какво ми е тук! — Тупна се по гърдите.
	Старецът не отговори, а с повелителен жест поиска пушката на Жан Пол. Гвардеецът изви безжизнените си очи към Наполеон, който кимна.
	Ярослав подхвърли тежкото оръжие.
	— Откога копнея да пробвам как стреля такова чудо. Виждал съм подобни измишльотини на някои първобитни светове.
	Отдалечи се на няколко крачки от редиците и непохватно вдигна ударника. Обърна се и насочи цевта към Жан Пол.
	Преди корсиканецът да кресне диво, старецът вече бе натиснал спусъка. Отекна силен трясък. Войникът отлетя назад и едва не събори още двама от задната редица.
	— Мръсник! — извика корсиканецът и се затича към ротата, която чакаше все така неподвижно.
	Поваленият гвардеец лежеше на гръб и житните стъбла около него червенееха в разтичащата се локва кръв. Наполеон коленичи до него.
	— Той беше най-обикновена илюзия — изрече Ярослав, но гласът му трепна издайнически.
	Пълководецът го жегна с поглед.
	— Всичко ще бъде истинско — обади се Уелингтън. — В това е опасността.
	Потресеният корсиканец се изправи.
	— Не аз го убих — прегракнало каза старецът. — Твоят Жан Пол е умрял преди три хиляди години. Той беше само образ от твоята памет… — Запъна се и добави кротко: — Съжалявам.
	Наполеон кимна, без да откъсва поглед от трупа.
	— Исках да проверя догадката си — продължи Ярослав настойчиво. — Истинска лудост… Това нещо — посочи машината, — наистина е способно да трансформира веществото, както си пожелае. И ние го правим по малко, пренасящият лъч е форма на такова преобразуване. Но чудовищната енергия, сложните програми за създаване на симулирана жива плът, вълна, желязо, барут… не мога да повярвам! Дори убива правдоподобно творенията си, защото е научило от твоята памет какво причинява оловният куршум от мускет. — Обърна да погледне металния Уелингтън. — Просто невероятно…
	— Именно — натърти машината. — Господа, аз избрах бойното поле. Ще се сражаваме тук.
	— Значи ще повторите Ватерло.
	— До последната подробност. Мускетът, наричан от войниците „Кафявата Бес“, с калибър 0,72, е имал прицелна далекобойност само осемдесет метра, макар че е изстрелвал куршумите до триста метра. Всичко ще бъде както някога.
	— Защо? — прошепна слисаният Ярослав.
	— Защото така!
	Старецът се озърна. Вече се появяваха батареите — първо оръдията, после артилеристите, лафетите, конете… Мускулите на животните май не бяха съвсем съвършено изпипани, а лицата на повечето мъже бяха неясни като на изтъркана монета.
	По-нататък се строяваха хусарските ескадрони и скоро наброяваха цял полк. Край Наполеон изникнаха хората от щаба — някои съвсем като живи, други с по-безизразни лица заради позабравения спомен. След миг имаше маса с разгънати върху нея карти, бланки за заповеди, свит далекоглед и чифт износени ръкавици до него. На земята се мъдреше богато украсен, но очукан полеви сандък с няколко бутилки вино и изведнъж се разнесе приятната миризма на топъл хляб и печено месо.
	— Ами… май предпочитам по-отдалечено местенце ей там — Ярослав посочи хълмовете зад тях, — за да гледам на спокойствие представлението.
	— Ти си началник-щаб! — безпрекословно заяви Наполеон.
	— Е, благодаря, но май ще откажа тази чест.
	— Ти си началник-щаб. Няма да повторя една от грешките си. Сули беше чудесен командир на дивизия, дори на корпус, но на това бойно поле ме провали. Ти познаваш битката от историята и искам да си до мен.
	— Много съм поласкан, но ще се видим по-късно…
	Корсиканецът се вторачи безмълвно в Уелингтън.
	Ярослав изведнъж подскочи и се върна с разкривено от недоволство лице.
	— Ти буквално си трън в задника! — изсъска той, разтривайки опареното място, от което се разнесе тънка струйка дим.
	Пълководецът се подсмивате.
	— Винаги съм постъпвал строго с дезертьорите.
	— Значи наоколо ще прехвърчат куршуми и шрапнели — обърна се старецът към Уелингтън. — Съвсем истински ли ще бъдат?
	— Разбира се.
	— О, колко се радвам!
	Очите на Наполеон светнаха от вълнение.
	— Отново… Ще имам втора възможност.
	Той нервно закрачи напред-назад.
	— За победата! — изрече машината и леко се поклони.
	— И победителят взема всичко — тихо добави корсиканецът, но не дочака отговора. — За играта са нужни двама. Съгласен ли си победителят да вземе всичко? Ако спечеля, да бъда император на свободна Франция?
	— О, да. Играта е всичко.
	— И всички правила на войната ще важат, ако ние победим? — намеси се Ярослав.
	— Аз съм джентълмен и ще спазя традициите — обяви Уелингтън, сякаш се почувства оскърбен от недоверието.
	Старецът кимна и се ухили.
	Машината се завъртя и се понесе мълниеносно. След секунди подмина Угомон и се издигна над отсрещния склон. Спря там, където щеше да разположи центъра на силите си.


	— Алдине, нещо става.
	Тиа разтърси рамото му и той се изправи, мърморейки недоволно. В първия миг му се стори, че Мари пак прекъсва съня му, за да се оплаче от поредното си главоболие и да поиска лекарство от нощното шкафче.
	Сграбчи халата си и го навлече в движение. На излизане от каютата си проклинаше Тиа, Вуш и всичко останало.
	Сънливият Оиши седеше пред контролния пулт.
	— Тиа първа забеляза това.
	— За какво говориш?
	— Невероятен разход на енергия. Прилича на вторичните ефекти от пренасящ лъч, само че е хиляди пъти по-силно.
	— Някой се опитва да ни дойде на гости ли? — изръмжа вазбата, изведнъж ококорил очи.
	— Ако е така, ще си имаме твърде многобройна компания — мрачно изрече самураят.
	Алдин се вторачи в непрекъснато променящите се данни в холоекрана.
	— Никой не разполага с такава система — успокои ги Тиа. — При такава мощност би трябвало да прехвърля стотици хора наведнъж.
	— Но все пак някой го прави в момента — озъби се вуйчо й, — и мисля, че трябва да сме готови за бързичко бягство оттук.
	— Ей, ония типове никъде ги няма.
	Алдин се извъртя сепнато към Хобс, чието почти изтощило батерията си кресло се вмъкна мъчително в кабината.
	— Кои ги няма? — попита той озадачено.
	— Ярослав, Басак и Наполеон. Аз си дремех, а те си приказваха за нова игра. Наполеон тъкмо разправяше, че му ставало скучно и пуф! — изчезнаха.
	— Ама че щуротия! — процеди Оиши през зъби. — А излъчването не спира.
	Вазбата се наведе над рамото му и промълви смутено:
	— Но не е насочено от горе на долу, а успоредно на повърхността. — Превключи друг екран и прочете данните. — На около двеста километра оттук…
	— Мислиш ли, че са се пренесли там? — обнадежди се Тиа.
	— Не можем да ги зарежем — въздъхна Алдин. — Ще доближим предпазливо да проверим кой се забавлява с такива огромни количества енергия.
	След малко се вмъкна и Вуш, събуден от маневрите на кораба и разговора. Веднага изрази опасенията си, че неговите събратя вече ги доближават.
	— А защо, по дяволите, ще слизат на двеста километра оттук? — учуди се Зердж.
	— Може би не знаят къде точно да ни търсят.
	— Ами да, нали си приличате! — сопна му се гаварнецът.
	Доближаваха някакво трепкащо сияние под странно усамотен облак, от който проблясваха светкавици и се изсипваше проливен дъжд.
	— Каквото и да става, под бурята е — посочи Оиши.
	Алдин кимна и намали скоростта. Източникът на енергията беше на десетки хиляди километри във вътрешността на Сферата и пренасящият лъч допираше повърхността под много остър ъгъл. Вазбата го заобиколи отдалече, иначе щеше да ги сполети нещо твърде неприятно.
	Прехвърлянето дори на един или двама пътници натоварваше почти докрай двигателите и на най-мощния кораб, а този лъч пулсираше стотици пъти в секунда, при това всеки път енергията стигаше да стовари долу цял тон.
	След малко излъчването прекъсна, но Алдин чакаше, спрял кораба ниско над земята.
	— Да огледаме ли отблизо? — предложи Тиа.
	— Който и да правеше това, отдавна ни е забелязал — подкрепи я Зердж. — Няма защо да умуваме, ами я да кацаме там.
	— Не ви ли се струва, че е по-благоразумно да изчакаме? — промърмори Оиши.
	— Аз също съм любопитен — призна си неохотно и Алдин.
	Издигна леко кораба и го насочи бавно напред.
	— Вижте, това ми прилича на път — посочи Тиа.
	Алдин се изправи, оставяйки Зердж да се занимава с пилотирането. Долу нещо се движеше.
	Пътят се бе появил внезапно насред празно равно пространство от черната основа на Сферата. Постепенно се издигаха ниски заоблени хълмове, покрити с избуялата трева на късната пролет. Вече се виждаха и квадратни ниви, сред които пътят лъкатушеше. Вазбата с изумление забеляза синя колона, напредваща мудно като неимоверно дълга гъсеница. Тук-там лъщеше метал.
	Пехота в походен строй…
	— Зердж, погледни това! — едва измънка вазбата.
	Неговият приятел пощипваше разсеяно козината по лицето си, чешеше се по брадичката и се взираше напрегнато, без да каже нито дума. Задминаха колоната и стигнаха до дълъг рид, а навсякъде по пътя напредваха войски.
	— Пехотинци от времето на мускетите — промълви Алдин с отпаднал глас.
	— От времето на Наполеон — уточни Зердж.
	Подминаха още едно възвишение, обрасло с гъста гора. На откритото поле зад него мъже се строяваха в квадрати. Униформите им бяха черни.
	— Тези май са прусаци! — възкликна Алдин.
	— Няма съмнение — потвърди Зердж, който познаваше военната история на Земята дори по-добре от приятеля си.
	— Прехванати сме от сканиращ лъч, при това мощен — съобщи Оиши.
	Алдин се откъсна за миг от екрана, за да седне пред пулта и в този момент корабът потръпна. За миг му се стори, че са се блъснали в нещо. Но още се движеха, макар и по-бавно. Нов тласък и почти спряха на място.
	— Доста прилича на силов щит — тихо каза Оиши.
	Лъчът отслабна десетки пъти, но щом самураят се опита да ускори кораба напред, насрещният удар отново се стовари върху тях.
	— Поне е ясно, че не искат да им се мотаем в краката — изсъска Оиши.
	— Така да бъде — въздъхна Алдин и се намести по-удобно в креслото.
	— Тази местност ми напомня нещо… — промърмори Зердж и веднага започна да рови в старите файлове от игри. — Нека се издигнем още малко — помоли след минута.
	Скоро бяха един километър над повърхността.
	— Ами да, знаех си! — прошепна гаварнецът и усмихнат наложи холокарта върху изображението от радара. — Току-що подминахме пруската колона, излязла от Вавр. Обзалагам се, че ако можехме да продължим нататък, щяхме да се озовем над хората на Груши. — Взря се в екрана и посочи: — А Ватерло е на пет километра в онази посока.
	Облакът започна да се свива и след секунди небето се проясни.
	— Погледни! — възкликна Зердж. — Сигурен съм, че са резервите на Наполеон — трите пехотни дивизии от гвардията, а онези сгради са Плансеноа! По-добро е от всякакви холосимулации, които приготвяхме за коховете!
	— Защото е истинско — въздъхна Алдин с нескрита завист. — Машината е направила всичко това.
	— Е, нали Наполеон й каза, че скучае — напомни Хобс.
	— Щом вече знаем къде са, готов съм да продължа търсенето — натърти Надзорникът.
	— Не сега! — махна с ръка вазбата, като че отпъждаше досадно насекомо.
	— Алдине!
	— Тиа, няма защо да викаш така — започна да я увещава Зердж. — Пред нас е Ватерло! Не някакво скапано подобие или купчина преоблечени диваци, ами живо повторение на битката.
	— Трябва да търсим устройството за затваряне на червеевата дупка! — настоя тя.
	— Какво?! Сигурно се шегуваш — зяпна я Хобс и посочи обвиняващо Вуш. — Този кретен изобщо не знае как изглежда. Безнадеждно е. А аз искам да се насладя на представлението!
	— Нима забравихте колко светове ще бъдат изпепелени? — унило измънка младата жена.
	Алдин се озърна към нея, сякаш виждаше учителката, прекъснала забранена игра в задния двор на училището. Долавяше, че дори Оиши се е поддал на любопитството си, макар Ватерло да не означаваше нищо за самурая. Най-сетне и японецът отвори уста.
	— Можем да претърсваме пирамидата цял век и дори да не разберем, че случайно сме се натъкнали на устройството.
	Вазбата се взря настойчиво във Вуш.
	— Ти присъствал ли си на сражение досега?
	Почти беше уверен, че и Надзорникът поглежда с копнеж към полето под тях и побърза да добави:
	— Не мисля, че са живи. Вероятно са подобия на нашите хомоботи, така че няма да се пролива истинска кръв.
	— Облекчение е за мен да чуя това, но въпреки всичко ми се струва, че подобно развлечение не е добро за душевния покой.
	— Я си признай най-после — подкани го вазбата, — че не знаеш какво точно търсиш!
	Вуш се колеба дълго.
	— Ами да… Почти не помня дори как намерихме първата част от устройството.
	— Ето, чухме истината накрая — тържествуващо обяви Хобс. — Хайде сега да си пийнем и да зяпаме.
	— И все пак сме длъжни да търсим…
	Оиши поклати глава, без да откъсва поглед от екрана.
	— Само машината на Първобродниците може да ни помогне.
	Стана и наля чаша саке. Кимна на Вуш и му я подаде. Надзорникът изгълта питието на един дъх и във фасетъчните му очи пламнаха искрици. Самураят напълни чаша и за себе си.
	— Нещо се е объркало в този свят, ясно е на всички ни. Вероятно е станало, когато се е появила онази планина. — Той посочи черния назъбен връх, който се виждаше добре на задния обзорен екран. — Астероидът е ударил твърде близо до центъра за управление и е причинил сериозни повреди. Механизмите вече си пречат. Подозирам, че машините като онази долу са надзиратели на градежа от името на Първобродниците. Но тя вече не контролира нищо, а се занимава само с игри. Затова избра Наполеон измежду нас. Безсилни сме, докато не реши да забележи присъствието ни. Сами видяхте, че ни пренебрегва напълно. Вече съм готов да повярвам, че тази игра с Наполеон всъщност е изпитание.
	Японецът също изгълта сакето наведнъж и в очите му изскочиха сълзи, но на лицето му грееше усмивка.
	— Затова нека изчакаме края. Наполеон е долу, Ярослав е с него. Когато битката свърши, ще видим. — Той се поколеба. — Това приемливо ли е за вас, господарю? — обърна се с поклон към Алдин.
	А вазбата му се усмихна признателно, защото се бе отървал от необходимостта да вземе решение, което би ги лишило от зрелището.
	— Да насочим всички камери и да погледаме отблизо — предложи той.
	— Залагам сто хиляди на Наполеон! — възкликна щастливият Хобс и премести креслото си по-близо до екрана.
	— Нещо долу разходва огромни количества енергия — каза Корбин. — Прилича ми на пренасящ лъч.
	— И какво означава това? — попита Хасан, както винаги застанал зад гърба му.
	— Някой премества големи маси вещество от едно място на друго.
	— Кога ще стигнем там?
	— След дванадесет до тринадесет часа. Не можем да бързаме в Сферата. Прекалено много парчетии и машини има, а мястото е на отсрещната страна.
	Корбин изтръпна, защото се бе научил да казва възможно най-рядко неща, които убиецът не би харесал.
	— Постарай се да съкратиш пътя — посъветва го Хасан и дебелакът наведе глава покорно.


>	11

	Ярослав се оглеждаше слисан. Почти час войниците се появяваха на многобройни групи. Стотината оръдия на голямата батарея вече бяха на подготвената си позиция. Полковете на пехотата и прославената императорска гвардия се подреждаха в колони, готови за атака. Последни попълниха армията различните кавалерийски части — хусари, улани, драгуни. Накрая беше тежката конница, кирасирите с излъсканите си метални нагръдници и шлемове.
	Той наблюдаваше, без дори да забележи, че още в първите минути Наполеон се премести при масата на щаба. И сякаш с махване на магическа пръчица го наобиколиха помощниците му.
	Дъждът спря, но земята под краката им вече беше разкаляна. Слънцето светеше все по-ярко. Ученият виждаше неколцина маршали и множество офицери от всякакви части. Чертите на повечето бяха отчетливи и почти наподобяваха одухотворените лица на истински човеци, други имаха леко размазания лик на статисти в лошо заснета холограма.
	Непрекъснато му се налагаше да се отърсва от илюзията, че вижда точно това — триизмерно представление. Само че препусналият наблизо конник го опръска с кал, а един от маршалите го отмести грубовато от пътя си, за да стигне до императора.
	— Ярославе! — Заповедният тон на Наполеон го стресна. — Стига си се разсейвал. Щом си началник-щаб, искам те наблизо!
	Старият философ и историк доближи масата с неловкото усещане, че всички офицери от щаба го гледат втренчено. Виждаше великолепните им униформи и изведнъж осъзна колко неподходящо за случая е облечен самият той. Носеше свободна туника с едва ли не гафски десен, в бледожълто с алени кантове, и червен панталон, подчертан от най-моден аксесоар — пояс от лилав полиестер вместо обикновен колан. Прииска му се и той да имаше на главата си триъгълна шапка, а на раменете златни еполети.
	— Помниш ли подробностите на битката? — попита пълководецът.
	— Както е описана от историците — кимна Ярослав. — Чел съм трудовете на Ротенберг, Чандлър и Шнайд. Според мен са най-добрите познавачи на твоето време.
	Сянка на уплаха мина по лицето на Наполеон, но той само тръсна глава.
	— И какво мислят за моята стратегия?
	— Ти и генералите ти сте допуснали няколко грешки. Жером не е трябвало да се въвлича в схватката при Угомон. На левия фланг е било по-добре да има само прикриващи маневри, за да приковеш на място десния фланг на съюзническите сили. Нали такова е било първоначалното ти намерение, но заповедите ти не са били разбрани. Само застраши десния фланг на Уелингтън, за да задържиш елитните му части в прикриването на пътя за отстъпление по брега. И непременно избягвай смъртоносния капан на Угомон!
	— Продължавай! — натърти императорът.
	Ярослав лесно можеше да си представи как корсиканецът е предъвквал болезнените спомени стотици нощи наред. Сега щеше да се възползва от плодовете на терзанията.
	— Защо да им обяснявам, та те не са живи хора — тихо напомни старецът.
	— Знам какво представляват! — отсече пълководецът. — Но за момента са съвсем истински и трябва да разберат. Поне ще постъпват според нашите заповеди!
	Ученият преглътна на сухо, защото погледът на Жером или неговото подобие съвсем не беше доброжелателен. Явно не му се искаше да обсъждат някогашната му грешка пред всички.
	— Най-важното е да ръководиш пряко сражението през цялото време! — изрече Ярослав тежко и на свой ред се вторачи пронизващо в червенокосия маршал Ней. — Може би си смятал Уелингтън за посредствен военачалник и си се занимавал само с десния си фланг, но Ней е допуснал твърде много грешки.
	— Това е възмутително! — изръмжа маршалът. — Кой е този дърт пръч в безвкусната пижама?!
	— Моят началник-щаб за тази битка — сопна му се Наполеон.
	Гласът му натежа от мрачна сила.
	— Но…
	— Никакво „но“! Може би си Ней, може и да не си. Но подозирам, че би направил същото като някогашния ми съратник.
	Наполеон заобиколи масата и докосна рамото на мъжа.
	— Първия път ни победиха. Ти сгреши и аз трябваше да предвидя това. Нека поне сега се справим по-добре. Защото допускам, че и онзи… — посочи далечния рид, където се бяха строили войниците от Британия, Холандия и Хановерското княжество, — … ще постъпва различно, ще се опита да предусети промените, които ще направя. — Усмихна се на Ней. — Трябваше да възложа на тебе да подгониш Блюхер, а не на Груши. Винаги си е бил муден. Искам прусаците да бъдат спрени и ти ще им препречиш пътя! Ней, имам нужда от тебе, за да победя!
	Изражението на маршала веднага се смекчи.
	— Радвам се отново да бъда до вас, Ваше величество.
	А в това време Ярослав размишляваше, че зад това странно сражение трябва да има все някаква скрита цел, от която могат да се възползват по-късно. Допускаше, че механичният господар на Сферата се е оплел в изкривената си логика. Дали пък едно поражение не би му помогнало да се опомни?
	С ъгълчето на окото забеляза облаче дим откъм вражеските линии, които все пак бяха само на осемстотин метра. След миг стреляха всички оръдия на противника. Още секунда-две и се чу тънък вой, на петдесетина крачки от него изригна гейзер от кал. От обезглавеното тяло на ординарец пръснаха кървави струи.
	— Богове, истинско е! — писна старецът.
	В предните редици един конник крещеше, стиснал остатъка от лявата си ръка.
	Вече нямаше значение дали тези хора са живи. Щом забеляза откъснатата ръка, Ярослав едва потисна напъните за повръщане.
	— Да, не очаквах друго от Уелингтън — невъзмутимо отбеляза Наполеон, взрял се в отсрещната армия. — Значи този път е решил да започне пръв. Ней, чуй заповедите ми, а после препусни по-бързо от птица! Поеми командването над дивизиите на Груши. Искам да ги поведеш насам, за да подкрепиш десния ни фланг при Плансеноа. Ще трябва да изминат двадесет километра и да са готови за сражение, преди денят да е свършил. Успееш ли, на тебе ще се падне славата за тази победа!
	Маршалът отдаде чест и извика да му доведат коня. Яхна го и прескочи в галоп оръдие, преобърнато от британски снаряд.
	— Този път няма да се провалим! — кресна Наполеон с пълно гърло.
	Ярослав като че усети с кожата си заряда на вдъхновението, от който настръхнаха мъжете около императора. За миг и той забрави ужаса си от взривовете наоколо. Корсиканецът го повика при себе си и посочи една от картите на масата.
	— Уелингтън вече направи сериозни промени, като ме изпревари с артилерийския обстрел. Но ще е голям глупак, ако още сега се престраши да нападне. Едва ли може да разчита и на половината от армията си. Другите бяха с мен само допреди година! Изобщо не горят от желание да се бият и ще се измъкнат, щом смажем британците.
	Поредният снаряд избухна точно зад тях и размята още неколцина от щабните офицери.
	— Опитва се да приключи набързо — отбеляза Ярослав. — Предлагам да се дръпнем извън обсега на оръдията му.
	Наполеон го зяпна, сякаш виждаше безумец.
	— И войниците да видят как техният император се плаши от лек дъждец?
	Басак изръмжа на стареца:
	— Не съм виждал такава веселба от години! Кога ще мога да се разкърша?
	Корсиканецът се засмя и го тупна по гърба.
	— Можеш ли да яздиш? — Гаварнецът изсумтя обидено, макар че виждаше тези животни за пръв път в живота си. — Добре, като му дойде времето, ще участваш в атаката на гвардията. Колко е часът?
	— Десет и половина, сир — побърза да съобщи ординарец.
	— Тогава започнах точно в единадесет. Явно съм закъснял. — Императорът погледна окаляните си ботуши. — Все още не може да премести артилерията си напред. Предайте, че искам голямата батарея да открие огън вляво от техния център, където са британците.
	След няколко минути тежък тътен разтърси полето. Императорът наблюдаваше безстрастно и след малко каза:
	— Жером, нападни ги отляво, но само с една дивизия. Нито войник повече! Искам да помисли, че там ще съсредоточим усилията си, затова действай, сякаш прикриваш готвещия се удар на основните ни сили. Разбра ли ме? — Намусеният жилав мъж кимна. — Гледай да не затънеш в Угомон, но ги накарай да се заблудят, че ако не го задържат в свои ръце, ще заобиколим десния им фланг и ще им отрежем пътя за отстъпление край брега. — След секунда вече обръщаше гръб на своя брат. — Д’Ерлон, на тебе се пада най-трудната задача.
	— На вашите заповеди, сир — изпъна се пълният маршал.
	— Точно след час, в дванадесет без четвърт, ще напреднеш натам.
	Императорът сочеше малко имение и Ярослав предположи, че това е Ла Ей Сент по пътя за Брюксел, край което се бе съсредоточил центърът на съюзническите войски.
	— Ще се движите в батальонни колони в разгърнат фронт на една дивизия и ще се врежете в отбранителните им линии.
	Маршалът кимна, взрял се в полето.
	— Кой ще ме подкрепя?
	— Мило и Жакино. Кавалерийските им дивизии ще бъдат по десния ти фланг.
	— А левия, сир?
	— Голямата батарея ще се погрижи никой да не те тормози отляво.
	— И въпреки всичко този фланг ще бъде уязвим. Ще ни ударят там.
	— Нека те нападне, но трябва да издържиш. Дивизията на Башлу ще остане тук. Щом пръстта изпръхне малко, искам няколко подсилени батареи да се придвижат към Угомон. Нека засипят имението със снаряди, за да не застрашават оттам фланга ни, но едва когато Уелингтън премести частите си, за да се защити от нападението ни отляво. Д’Ерлон, щом насочи резервите си срещу тебе, Лобау с целия шести корпус ще нападне вдясно от тебе и ще обкръжим противника! — Озърна се към Ярослав. — Това ще е критичният момент. Лобау ще се вреже в техния ляв фланг, Уелингтън ще отдели сили, за да отблъсне атаката и тогава гвардията ще разбие на пух и прах неговия център. Допълнителните батареи ще прикриват отляво гвардията, а голямата батарея ще стреля над тях, за да смаже центъра още преди решителното нападение. И ще ги прекършим!
	Близка експлозия отново опръска императора с кал.
	— Вървете!
	Военачалниците му се пръснаха с бодри викове и затичаха към конете, следвани от щабовете си.
	— Да огледаме ли позициите? — предложи императорът.
	Изобщо не се притесни, че един адютант му помогна да яхне коня.
	— Не съм яздил от години — призна си и потупа животното, за да го успокои.
	Ярослав не помръдваше.
	— Ти пеша ли ще вървиш?
	— Аз пък никога не съм се качвал на кон — смутолеви старецът, който твърде добре чуваше кискането зад гърба си.
	Наполеон отсече нетърпеливо:
	— Добре, някой ще води коня ти. Да побързаме!
	Старецът се остави да го вдигнат върху седлото на дребна кобила, един хусар хвана юздите й и я поведе след императора. Спуснаха се по склона към голямата батарея, която продължаваше да обстрелва методично вражеските позиции. Бойното поле вече беше обвито в дим.
	Очите на корсиканеца сияеха. Спря до знамето на една дивизия и се наведе да хване края на трицветната коприна.
	— Мъже от Тридесет и трета, помня ви добре! — провикна се императорът.
	Ярослав се взираше в редиците. Отначало почти всички лица бяха неясни, но щом императорът започна да ги оглежда, ставаха все по-живи, сякаш машината на Първобродниците още ровеше в спомените на Наполеон и като художник добавяше последните щрихи.
	— Вие изтръгнахте победата в половин дузина сражения. Сигурен съм, че и днес няма да я изпуснете!
	Войниците нададоха гръмовен вик, когато той целуна знамето. Корсиканецът продължи нататък и спря пред следващото знаме.
	— Мъже от славната Двадесет и осма, вие бяхте с мен при Аустерлиц и първи пробихте отбраната на врага. Добавете още една легенда към величавата си история!
	Неколцина се затичаха и благоговейно докоснаха хълбока на коня или калния ботуш на императора. Старецът видя сълзи в очите на Наполеон, когато препусна.
	Кобилата на Ярослав едва успя да измине десетина крачки и едрокалибрен снаряд се заби в предните редици на дивизията. Корсиканецът дори не се обърна.
	Ученият чувстваше, че може да се прости с разсъдъка си. Какво беше истинското, тук и сега? Логиката му подсказваше, че преживява въплътена илюзия. Битката при Ватерло бе останала три хиляди години назад в миналото.
	Игра ли беше това? Гибелта на мъжете наоколо беше ли само сетивна измама? Можеше ли и той да загине в тази лудница? Никак не му се искаше да научи отговора на последния въпрос. Изведнъж се зачуди дали машината прониква и в неговите мисли. По-добре да не мисли за смъртта, каза си той, обзет от суеверен страх.
	Но защо се случваше необяснимото? Възможно ли е и машината да загуби разума си?
	— Питаш се какво става, нали? — подхвърли Наполеон, който го изчака.
	— Може и така да се каже! — кресна Ярослав, за да надвика тътена на голямата батарея.
	Пушеците наоколо воняха на развалени яйца, но Наполеон вдиша, сякаш се опияняваше от най-изискан аромат.
	— Това е моят свят! — провикна се и обхвана с жест бойното поле. — Не знам защо този механичен Уелингтън го направи за мен, но кълна се в Бог, никога няма да забрави това сражение!
	Старецът се ухили.
	— Важното е, че можеш да опиташ още веднъж. Този път току-виж ти провърви.
	Страдалческа гримаса разкриви лицето на императора, той доближи коня си до Ярослав и заговори по-тихо.
	— Знам, че не е както преди… И все пак — усмихна се отново, — нима някой може да каже кое е истина, а кое — илюзия? Ще оставя главоблъсканиците на философи като тебе.
	— Сражаваш се срещу машина — напомни ученият, стараейки се да остане донякъде безучастен, да не затъне в стремглавите събития. — Тя е способна да изчисли всеки вероятен обрат до последната подробност. Вярваш ли, че ще я победиш?
	Облъхна го гореща вълна от поредния взрив.
	— О, тукашният Уелингтън се стреми да ме премахне от сцената — подсмихна се Наполеон и пришпори коня си. — Твърде коварен похват в стремежа към победата.
	Старецът се възползва от възможността.
	— Знаем, че прониква лесно в мислите ни. Значи вече е научил всеки твой план.
	— Един джентълмен не би постъпил така — възрази императорът. — А Уелингтън, дяволите го взели, беше точно от онези надменни, сковани английски благородници. Пък и какъв смисъл би имало? Така ще се загуби предизвикателството, духът на играта. Щом превърна илюзията в действителност, трябва да спазва правилата на творението си. Мисля, че това е ключът към тайната. Машината просто се измъчва от скука. Ето, има сили да създаде цял свят. Но искаше да се отърси от еднообразието. Предлагам й тази възможност. — Той поумува, загледан в Ярослав. — А щом настъпи моментът за сключване на примирие, ти ще диктуваш условия, каквито са ви необходими. Така ще ви се отблагодаря за шанса, който ми дадохте.
	Снаряд помете неколцина войници от близката колона, струпвайки ги в кървава купчина. Наполеон не им обърна внимание.
	— Смяташ ме за безсърдечен, нали? — попита с внезапно пламнал гняв. — Но генералът, захласващ се от обич към войниците си, няма да спечели нито една битка. — Добави по-кротко: — И твърде скоро ще полудее. Сега поне няма да се измъчвам, когато ги виждам да загиват.
	Стигнаха до билото на хълма. Наполеон взе далекоглед от адютанта си. Набързо го завъртя към вражеските позиции.
	— Изтеглят някои от частите си по-назад. Така постъпи и преди. Добре, значи нашата артилерия ги тормози достатъчно. Нека мине още половин час, за да изсъхне пръстта.
	Ярослав усети, че му става прекалено топло. Слънцето грееше още по-силно. Тогава забеляза кораба, увиснал около километър над тях. Представи си каква е гледката отгоре. Не удържа на изкушението и размаха ръка в мръснишки жест. Зад него Басак изрева гръмко от удоволствие.


	Алдин се превиваше от кикот на креслото.
	— Старият дявол се е развихрил! — задави се Хобс и присмехулно отдаде чест на екрана, сякаш Ярослав можеше да го види.
	— Всичко бих дал, за да съм долу с него… — завистливо прошепна Зердж.
	— Онези оръдия доста ми приличат на истински — подхвърли Алдин.
	— Че какво толкова? Доста годинки натрупах. Струва си поне да знам, че съм яздил до Наполеон при Ватерло.
	— Повторение на Ватерло, макар и не по-малко смъртоносно — напомни Оиши, който се взираше напрегнато в екрана. — Но е толкова впечатляваше все пак… — добави печално. — В Япония не е имало такива армии от времето на Токугава. Бащата на моята майка е бил сред войниците му през гражданските войни. Винаги съм мечтал да поведа в битка полк самураи на коне!
	— Да, ама на Ярослав му излезе късметът, а ние си висим тук — изсумтя гаварнецът.
	— Вижте, прусаците се размърдаха — посочи Алдин към страничен монитор.
	— Към края на деня ще трябва да се изправи срещу двойно по-многоброен противник. Няма начин да успее — скептично промърмори Хобс.
	— Той е Наполеон — озъби се Зердж, като че отвръщаше на лична обида.
	Алдин заповяда на сервоботите да приготвят лек обяд. Преместването на няколко съюзнически полка към Угомон и изтеглянето на друг зад хълмовете предизвика оживени спорове и няколко дребни облога за намеренията на военачалниците и резултатите от тях. Зердж изрови от компютъра стара симулация на истинското сражение и я наложи върху образи на екрана. Вече беше лесно да сравняват множащите се различия.
	— Имаме си неприятности… — отрони невъзмутимо Оиши, седнал пред навигационния екран.
	Алдин веднага забрави зрелището.
	— Какво?
	— Нещо се движи оттатък светилото. Вече половин час напредва право към нас, ако пренебрегнем маневрите за избягване на стълкновение.
	Вазбата огледа набързо данните. Обектът все още беше на два милиона километра от тях, но нямаше съмнение, че ще си имат нежелани посетители.
	— Кораб ли е?
	— Вече е почти сигурно. Ако беше Букха, щеше да се е свързал с нас досега. Остават Надзорниците…
	— Или Корбин! — изсъска Алдин. — Кога ще се вкопчи в нас?
	— Трудно ми е да преценя. Непрекъснато променят скоростта си. След осем часа, може би и девет. Принудени са да пъплят, иначе все в нещо ще се блъснат.
	— Не можем ли да измъкнем онези глупаци от бойното поле?
	— Не бих опитал — възрази Зердж. — Видя каква е енергията на силовия щит. Може направо да препържи защитните ни системи и тогава ще ни стигне и едно снарядче, за да се простим с херметичността на корпуса.


	— Проклета гадост! — писна Ярослав, когато рикоширалият снаряд едва не му опърли косата.
	На бойното поле бе настъпил привиден хаос. Колоната на Д’Ерлон напредваше упорито по отсрещния склон, английските батареи покосяваха предните й редици.
	— Само още стотина крачки… — процеди Наполеон през зъби. — Пак прибързах. Още половин час и голямата батарея щеше да ги съсипе. Най-трудно е да уцелиш момента!
	Левият фланг на колоната като че се огъваше, а десният се устреми напред. Заехтя далечният ускорен барабанен бой, петнадесет хиляди гърла ревнаха в един миг и войниците се втурнаха напред на бегом. Стигнаха до билото на хълма и превзеха две от вражеските батареи.
	— Ето го и насрещният удар.
	Корсиканецът сочеше изтерзания ляв фланг на Д’Ерлон. Плътна колона британски кавалеристи се присъедини към частите, които го нападаха.
	— Шотландци ли са? — попита Ярослав неуверено.
	— Същите… — потвърди Наполеон, докато следеше атаката им с далекогледа. — Най-добрите войници в Европа… но най-зле командваните.
	Голямата батарея незабавно започна да обстрелва точно конницата.
	— Предайте на Русел да изведе кавалерията си, за да подкрепи атаката! — кресна императорът и поредният куриер препусна.
	Десният фланг на колоната напредваше, но левият се колебаеше все по-забележимо. Вече се виждаха и отделни войници, които напускаха редиците и бягаха назад.
	— Не е добре… — прошепна корсиканецът.
	Кавалерийската дивизия на Русел препусна в стройни редици, но Ярослав гледаше другаде — няколко британски полка се придвижваха към Угомон. Наполеон също ги забеляза навреме.
	— Хитрец е този Уелингтън. Знае, че там е Жером и иска да го въвлече в сериозна схватка, за да отслаби центъра ми. Кажете на брат ми само да задържи заетите позиции!
	Русел стигна до левия фланг на Д’Ерлон, но два от предните полкове в колоната вече се престрояваха в защитни карета и пречеха на другите да продължат напред. Непрекъснато пристигаха вестоносци, носещи молби от маршала за още подкрепления.
	Наполеон ги отпращаше нетърпеливо, докато наблюдаваше как цяла негова дивизия бе разпръсната от устремното нападение на британската конница.
	— Келерман да се приготви, а корпусът на Лобау да тръгне веднага!
	Старецът усети с тялото си как земята потрепери, когато петнадесетте хиляди мъже от Шести корпус закрачиха под прикритието на хълмовете и се насочиха надясно.
	Стори му се, че императорът губи контрол над сражението. Сякаш се бе вцепенил и не успяваше да измисли начин за спасение от наближаващия разгром.
	На отсрещното било се мяркаха френски знамена. Дивизията на Дюрут бе превзела фермата Папелот, улеснявайки атаката по десния фланг. Кавалеристите на Жакино отблъскваха набезите на съюзниците.
	Тогава се показа и корпусът на Лобау, устремил се с бърза стъпка надолу по склона. Сърцето на стареца сякаш заседна в гърлото му, щом видя плътните батальонни колони.
	Пред тях конниците на Русел облекчиха малко положението на Д’Ерлон, но в центъра още продължаваше суматохата.
	Наляво помощните батареи напредваха към Угомон, за да го обстрелват отблизо, но личеше, че Жером позволява да въвлекат всичките му сили в сблъсъка.
	— Най-после реагираха — промърмори Наполеон и му подаде далекогледа.
	Димът се разнасяше понякога и Ярослав успя да забележи британските полкове, преместващи се почти на бегом към своя ляв фланг. Уелингтън се стремеше да пресрещне атаката на Лобау, докато прикриваше маневрите си с лъжливо нападение срещу Жером. Ученият познаваше достатъчно военното дело от времето на Наполеон, за да се досети, че ще минат дълги минути, докато изпратените някъде войски бъдат върнати.
	— Сега е моментът! — неочаквано кресна императорът. — Гвардията — напред!
	Русел бе спрял набезите на британците срещу левия фланг на Д’Ерлон, а Лобау се присъедини към частите му на десния.
	А зад пълководеца и неговия началник-щаб затътнаха безбройни барабани. Първа препусна гвардейската конница с полевите си оръдия. Отекна звънлив сигнал и дивизията на Русел, която бе изпълнила задачата си, се изтегли. Британците, изправени срещу устрема на свежи сили, обърнаха конете към собствените си позиции.
	А гвардейската пехота закрачи бързешком право по пътя за Брюксел и се разгърна на половин километър фронтално. Артилеристите от голямата батарея удвоиха усилията си да довършат разрушението на Ла Ей Сент, прикривайки полевите оръдия, чиито разчети успяха да ги разположат само на седемдесет и пет метра от имението, за да го обстрелват в упор.
	Наполеон посочи надясно. Корпусът на Лобау вече се престрояваше за залпова стрелба върху отсрещното било.
	Британските оръдия блъвнаха огън и след секунда всичко се обви в дим.
	— Той хвърли натам всичко, което имаше! — възкликна императорът. — Всичко! Виж — хората на Д’Ерлон се огънаха и Уелингтън си въобразява, че ще ме принуди да запуша пробива отдясно. Сигурно е пратил Ъксбридж и Ламбърт, дори Пиктън, за да спрат Лобау! А сега ще трябва да търси ново разположение на силите си, иначе след четвърт час гвардията ще среже центъра му като с нож! От изток галопираше вестоносец.
	— Сир — задъха се младежът пред Наполеон, — прусаците навлязоха в гората!
	Императорът го отпрати.
	— Скоро ще те ударят отстрани — напомни Ярослав.
	— Ако ги чакам, ще изпадна в предишната безизходица. Трябва да се разправя с Уелингтън, за да пресрещна Блюхер. И то веднага! — Повика при себе си още един куриер. — Предай на Д’Ерлон, че направи всичко, което му беше по силите. Нека оттегли хората си и ги престрои зад голямата батарея, после да се обърне на изток срещу прусаците.
	Корсиканецът пришпори коня си в бавен галоп към предните редици на гвардейската колона. Ярослав дръпна непохватно юздите на своята кобила и се затресе върху седлото след него. А Басак изрева тържествуващо и затича до него, стиснал тежката си брадва.
	— Гвардейци, днес вашият император ще се сражава сред вас! — извика Наполеон и размаха триъгълната си шапка.
	Смразяващ див вой се изтръгна от редиците. Макар някои да умоляваха пълководеца си да не рискува, други истерично крещяха името му. Той хвана знамето и го вдигна. Ликуващият вопъл разтресе въздуха.
	— Струва си да умра в този миг! — изрева корсиканецът. — Той ми върна всичко и вече мога да си отида спокойно от света!
	— Може и това да ни сполети — доста по-хладнокръвно изрече Ярослав. — Не мислиш, че е уместно да си отзад, за да командваш по-разсъдливо?
	— Или ще пробием сега, преди два часа следобед, или нямаме никакъв шанс да отблъснем прусаците.
	Старецът откри, че не е способен да измисли достоен начин за изплъзване от участието си в яростната атака. Пък и май не му се искаше особено.
	„Ще бъде страхотна история, ако оцелея, а и дори да си докарам белята, пак ще се прочуя!“
	Гвардията сякаш поглъщаше разстоянието до врага със сто и петдесет метра в минута. Земята под краката на кобилата му се изравни, после започна да се издига нагоре.
	Вляво помощните батареи се стараеха да сломят съпротивата в Угомон, но оттам няколко оръдия се завъртяха към фланга на гвардейците и започнаха да пробиват кървави дупки в редиците им. А гвардейската кавалерия стигна до билото и започна да сече британските артилеристи там. Огънят срещу атакуващата колона отслабна поне малко.
	Ярослав знаеше, че им оставаха само няколкостотин метра до отсрещните хълмове и димът вече не ги прикриваше. Авангардът ускори с мускетни залпове разгрома на Угомон и след малко оттам хукнаха бегълци, но конниците на Келерман им препречиха пътя за отстъпление.
	Трите армии напредваха и се подкрепяха взаимно. Челото на колоната стигна до полевите оръдия, които за броени секунди се дръпнаха встрани. Съвършеният синхрон стъписа стареца, който изгледа Наполеон с възхищение, но подвикна:
	— Не е ли време да поизостанем? Щом се покажем на хълма, ще стане доста горещо.
	Наполеон се престори, че не го чу. Ярослав вдигна рамене, а до него Басак започна да дере гърло в гаварнска предсмъртна песен.


	Почти бяха долепили носове в екрана. До пристигането на загадъчния обект оставаха още около пет часа и Алдин се надяваше от все сърце, че дотогава всичко долу ще е свършило.
	Дивизиите се движеха по полето с величава мудност. Гвардейската колона вече се престрояваше за залпова стрелба в упор по британските позиции. А надясно стълкновението продължаваше с нестихваща свирепост. Шести корпус на Лобау се вклини в почти двадесет хиляди войници на Уелингтън. Още няколко британски колони бързаха натам, само че средната вече се разпадате, защото се обръщаше да пресрещне стремителната атака на гвардията. Няколко полка в центъра се бранеха в карета от френската конница.
	А кавалерийският пробив далече вдясно сякаш продължаваше през празно пространство, без да среща никаква съпротива. Вазбата забеляза, че основните затруднения за Наполеон са в центъра. Корпусът на Д’Ерлон не успяваше да се изтегли навреме, може би защото командирът му вече беше мъртъв.
	Няколко съюзнически полка се бяха врязали в корпуса и голямата батарея не можеше да обстрелва врящия хаос.
	Наближаваше и най-страшната заплаха. Само на десетина километра от фланговата атака на Келерман прусаците напредваха през гората. Оставаха им не повече от два часа.
	— Май прибързват в сравнение с някогашната битка — намръщи се Зердж.
	— Ами тукашният Уелингтън сигурно хитрува — промърмори Алдин.
	Не успяваше да се отърве от мисълта, че макар това да е само сложна игра, има огромно значение, което още никой не осъзнаваше.
	А и не можеше да забрави за другия кораб. Кой ли идваше?
	Нямаше как да не обмисли вероятността Корбин да им налети. Дали би се наложило да изостави Ярослав, Басак и Наполеон с надеждата да ги прибере по-късно?
	— Започва се! — изрева Оиши.


	Старата гвардия нападаше с маниакална стръв нагоре по склона край Ла Ей Сент, обвито в пламъци и пушек. Наполеон яздеше с предните батальони.
	Басак разблъска редиците, за да бъде в челото на колоната.
	Стигнаха билото на хълма и за миг на Ярослав му се стори, че пред тях се простира празна равнина. После от високата трева пред тях се изправи плътна стена от червени мундири. За миг като че мярна Уелингтън по-надалече, после светът пред тях изчезна в облаците дим.
	Успя да види няколко неща наведнъж. Басак се олюля и падна, конят на Наполеон изцвили диво и се изправи на задни крака, а императорът се хвана за шията му, смъртно пребледнял. А самият Ярослав престана да усеща лявата си ръка.
	Някакъв вътрешен глас му подсказа, че е улучен, но не изпита нищо.
	Атаката спря след страшния удар.
	— Раниха императора!
	Старецът забеляза разкъсаната дупка на панталона му, от която се стичаше червена струйка. А гвардейците замряха като на картина. Следващият залп на британците покоси още мнозина.
	Ярослав се изправи несигурно на стремената.
	— Войници на франция, вашият император е жив. В атака!
	Корсиканецът като че имаше нужда от този вик, за да отърси унеса си и вдигна ръка, за да го видят всички. Сякаш даде сигнал за взрив. Гвардията се втурна с рев напред и Ярослав усети как звукът се впива в гръбнака му.
	Нахълтаха във вражеските позиции, стъпкаха ги и продължиха напред. Втората линия ги задържа само за секунда с поредния залп, после и тя престана да съществува.
	Щабен офицер успя да хване юздите на кобилата и я задърпа назад. Ярослав го наруга свирепо, обзет от люта завист към Басак, който неуморно стоварваше брадвата си.
	Гвардията се престрои в още по-широк фронт и запълни пролуката, оставена от разкъсаните дивизии на покойния Д’Ерлон. Така някои полкове излязоха в гръб на британците, които нетърпеливо бяха се възползвали от пробива.
	Старецът забеляза слезлия от коня Наполеон, скочи от кобилата и тръгна към него. Жегна го първата болка от счупената ръка.
	— Зле ли си ранен? — попита разтревожено.
	— Няма силно кръвотечение.
	Наведе се да огледа раната. Явно не беше засегната артерия в крака, иначе положението на корсиканеца щеше да стане безнадеждно. Един ординарец вече стягаше бедрото на императора с пояса си.
	— Засега бива — одобри старецът. — Щом успеем да те качим в кораба, роботите ще те направят като нов.
	— Тепърва ще се стремим към победата — весело каза Наполеон. — О, и ти си пострадал…
	Ярослав се трогна от вниманието му, но побърза да го увери, че е обикновена драскотина.
	— Ами, счупена е.
	Старецът стисна зъби, за да не стене, докато хусар връзваше парче дъска към ръката му. Наполеон се взря внимателно в него.
	— Повишавам те в генерал-майор на Почетния легион.
	И Ярослав грейна от гордост.
	Оттук се виждаше добре как отстъпва левият фланг на британците, а резервните дивизии на Лобау преследваха неуморно бегълците. В центъра старата гвардия напредваше към селото. Кавалерията се бе дръпнала, за да им свободи пространство и сега нападаше яростно десния фланг на съюзническите сили, подкрепена от артилерията. Объркани и уплашени, вражеските войници отстъпваха безредно. Паниката беше неукротима.
	Наполеон изкуцука няколко крачки напред, очите му се овлажниха.
	— Ето така трябваше да стане! — извика, протегнал ръка.
	Хората от щаба крещяха тържествуващо.
	И Басак се довлече обратно. От брадвата му още канеше кръв, но още повече течеше от лицето и десния му крак.
	— В името на всички богове се кълна, че тези мъже се бият чудесно! — изръмжа той с отпаднал глас.
	Императорът тъкмо доближи, за да го потупа по рамото, когато вестоносец успя да се промъкне през тълпата.
	— Сир, пруската пехота прекоси гората!
	Стъписан, Наполеон сграбчи от някого далекоглед.
	Обърна се на изток и когато димът се поразреди, Ярослав усети как стомахът му се сви на топка. Само на три километра от тях измежду дърветата излизаха няколко широки колони войници в черни униформи.
	— Колко е часът? — подвикна императорът.
	— Два и четвърт, сир.
	— Твърде скоро се появиха — озъби се корсиканецът. — Нима Уелингтън си послужи с измама?
	— Той също е променил плановете си, както постъпи и ти. Накарал е Блюхер да придвижи войските си по-бързо.
	— Няма как това да са всичките му сили — отсече Наполеон, като че имаше нужда да се насърчи сам. — Дивизия, най-много две. При този ускорен марш са се проточили по пътя. Би трябвало да имаме поне още час.
	— Нямаме го… — прегракнало изрече Ярослав и посочи на югоизток.
	Все повече пруски колони се показваха пред гората.
	— Ще ни отрежат от Плансеноа и ако падне в ръцете им, ще се вклинят между дивизиите ни.
	Императорът се обърна на север и Ярослав долови как пресмяташе светкавично, претегляше вероятностите и съотношението на силите, за да открие правилния ход.
	След минута заговори на щаба си:
	— Гвардията да прекрати настъплението си и да се върне към Плансеноа, за да бъде в резерв. Лобау да отпъжда британците и ако може, да ги гони чак до Брюксел, да ги натика в океана! Дивизиите на Келерман да притискат, но да не затягат обръча. Нека британците бягат, за тях войната свърши. А проклетите холандци и хановерци ще бъдат на наша страна след не повече от месец. Жером и Башлу да обърнат хората си на изток и да образуват нашия център. Кавалерийските дивизии на Пире и Леретие ще пазят левия ни фланг и няма да допуснат контраатака. Размърдайте се!
	Наполеон прекрачи мъчително до коня си и с разкривено от болка лице се остави един хусар да го качи внимателно на седлото.
	— Свършихме половината си работа за днес, приятели. Сега да се заемем с другата половина.


	— Колко време ни остава, дока то се сдобием с нежелана компания?
	— Четири часа, може би и по-малко.
	— По дяволите! — изсъска Алдин.
	— Ще ги изоставим ли? — нервно се обади Вуш.
	Вазбата го изгледа ледено.
	— Той ми спаси живота в Дупката. Проклет да съм вовеки, ако го зарежа. Няма да предам и Наполеон, и Басак!
	— Този бесен воин се забавлява както никога досега — намеси се Хобс. — Ако се опиташ да го измъкнеш в момента, ще те удуши. Пък и битката не е свършила.
	Първият пруски корпус вече се разгръщаше, вторият също излизаше от гората. Прахолякът по-назад показваше, че скоро ще се присъедини поне още един корпус.
	— Какво ще правим?
	— Още не съм загубил облога си — разпалено заяви шишкото. — Може пък Блюхер да се разправи набързо с Наполеон, после ще се махнем.
	— И тримата са ранени — страдалчески сви вежди Тиа.
	— И това влиза в играта — разсеяно отвърна Буш, с което изуми всички.
	— Вижте, вижте! — развика се Хобс.
	Пруска кавалерийска дивизия настъпваше към Плансеноа откъм пътя за Вавр.
	— Но какво прави той, мътните го взели? — прошепна Зердж.
	Гвардията бе престанала да притиска бягащите британци и се престрояваше в колона, която се насочи към Плансеноа с развети знамена. Артилеристите обърнаха оръдията на голямата батерия на изток. Остатъците от корпуса на мъртвия Д’Ерлон заемаха позиция. Но целият ляв фланг на Наполеон продължаваше да преследва отстъпващия в паника противник, вместо да се върне като свеж резерв срещу прусаците.
	— Стига му и един корпус, за да се опази от контраатака — промърмори Хобс. — Защо отделя два? Да не се е побъркал?
	— Там е брат му, а другият командир трябва да е Фой. Изглежда са се увлекли като първия път.
	— Е, вече е ясно, че ще има неприятна пролука в позициите… и никакъв резерв — доволно прецени шишкото. — Все още мога да спечеля.


	Ярослав, чието гърло изгаряше от непоносима жажда, пое с благодарност манерката от гвардееца. Отметна глава назад и загълта жадно. Спря се навреме, за да не изпие и последната капка.
	— Мерси.
	— За мен е чест, господине — отвърна раненият войник и продължи бавно към тиловите части.
	— Колко е часът? — отново попита Наполеон.
	Почти не се чуваше в неспирния трясък на мускетите само на стотина метра от тях.
	— Пет.
	Ярослав се озърна към ординареца, който се клатушкаше изтощен на седлото. По челото на юношата пълзеше алена струйка.
	Натискът на прусаците от Ла Ей Сент към Плансеноа се засилваше неумолимо. Старецът си представяше как всеки пристигнал полк незабавно се хвърля в сражението. А императорът отдавна изчерпи резервите си. Упорито удържаше позициите си със силите, които му останаха.
	Вестоносците съобщиха, че британците са спрели отстъплението си няколко километра отвъд Ватерло и Шести корпус не успява да ги изтласка по-надалече. Другите два корпуса сякаш бяха изчезнали, увлечени в преследването.
	Щом някой споменеше имената на Жером или Фой, императорът избухваше в ярост.
	Бе смазал половината си врагове, но свежите прусаци го притискаха страшно. Сега можеше да противопостави само трийсетина хиляди капнали от умора бойци срещу техните шестдесет-седемдесет хиляди.
	Ярослав се усети, че от изтощение почти не забелязва свистящите куршуми и шрапнели. Оглушителният тътен на битката го бе докарал до почти безчувствено състояние. Опомняше се само от болката в ръката при всяко пристъпване на кобилата.
	— Нека падне нощ или се появи Ней! — изхриптя корсиканецът до него.
	— Май не можем да разчитаме на нощта тук — промърмори ученият и вдигна глава към вечно светещото слънце.
	Пак видя кораба и мислено напсува приятелите си. Нима не виждаха, че е ранен? И въпреки всичко го крепеше гордостта. Не би се престорил, че пада в агония, за да ги изнуди да го приберат с пренасящ лъч. Тогава се сети, че ако можеха да си послужат с лъча, Зердж не би пропуснал мелето за нищо на света. Значи Уелингтън им пречеше да се намесят.
	— Сир!
	Наполеон сведе поглед към окървавения ординарец.
	— Пак се престрояват за атака. Изглежда, че още една дивизия ще се включи в нападението срещу Плансеноа.
	Императорът кимна умислено.
	— Боеприпасите на артилерията почти свършиха. Ако ни ударят още веднъж, няма да издържим.
	Императорът подкара коня си към задните редици. Ярослав изруга под носа си и го последва. Смая се, като видя, че Басак още може да стои прав и дори да ходи. Потупваше брадвата си, говореше й нежно и поглеждаше щастлив лентичката на Почетния легион, която Наполеон взе от мундира на генерал, за да я прикачи към шарения му елек.
	Полевите оръдия на неприятеля се обърнаха за стрелба на някакви си двеста метра от оредялата гвардия. Корсиканецът изръмжа от ярост и кресна на най-близкия си адютант да намери отнякъде артилерия, каквото ще да става.
	Вдясно от плътните колони пехота на прусаците напредваха кирасирите — тежката им конница.
	— Да се строим ли в защитно каре? — предложи старецът.
	Императорът поклати глава.
	— Тогава оръдията ще ни смелят на кайма. А ако не сме в каре, кавалерията им ще пробие редиците ни… Ще стоим тук и ако трябва, ще умрем. Веднъж вече изоставих своите гвардейци. Няма да се случи втори път.
	Оръдията отсреща ревнаха и шрапнелите започнаха да косят френските войници. Кирасирите препуснаха тромаво към позициите им.
	— Дръжте се, дръжте се! — крещеше корсиканецът.
	Зазвуча сигналът за атака и конниците като един изтеглиха сабите си от ножниците. Напираха като неудържима вълна, широка половин километър.
	Дисциплинираните бойци от гвардията не трепнаха. Всички в първата редица се опряха на коляно и насочиха леко нагоре щиковете на мускетите си. Втора редица се прицели, готова за стрелба, третата чакаше реда си, когато съратниците им изпразнят пушките си срещу врага.
	Сто метра. Седемдесет и пет.
	Историкът знаеше, че това е смъртоносна игра на боен дух, изпитание на груповата психика. Ако Уелингтън не бе създал конете напълно безчувствени, те би трябвало да спрат пред стената от остриета, завивайки в последната секунда. Но кавалерията разчиташе на ужаса, който вдъхваше атаката. Земята вече се тресеше, не се чуваше нищо друго, освен гръмовния тропот. Всеки конник изглеждаше висок поне три метра, а заедно приличаха на безмилостна машина за унищожение. Как му се искаше да избяга!… Не разбираше защо нито един войник още не се бе поддал на същото изкушение. Само че опитните бойци се бяха вкопчили в единствения си шанс за оцеляване — единни все пак можеха да отблъснат нападението, а като бягаща тълпа щяха да бъдат посечени.
	Разнесе се командата за стрелба.
	Пушките блъвнаха пламъци и дим, по целия фронт на атаката първите редици се строполиха. За миг Ярослав си помисли, че устремът на прусаците е спрян, но се задави с ликуващия си вик. Напорът на задните редици тласна дори разколебаните.
	Гвардейците се приготвиха да ги посрещнат с рехавата стена от стомана.
	Случи се каквото старецът очакваше — накрая атаката сякаш забуксува. Конете зацвилиха бясно, хиляди мъже ревяха и виеха от ужас, ярост и безумно опиянение. Тук-там умиращо животно се хвърляше срещу щиковете. На няколко места редиците бяха разкъсани и задните ескадрони на прусаците се хвърляха да разширят пробива.
	Навсякъде свистяха саби, а гвардейците отбиваха ударите с прикладите и цевите на пушките си, после се опитваха да намушкат ездача или коня. Някои от кирасирите пускаха сабите си, вързани с ремъци за китките им, и изваждаха пистолетите си. Втората и третата редици на гвардейците ги разстрелваха от упор и презареждаха трескаво.
	Повечето опити за пробив бяха отблъснати бързо, но един успя, на петдесетина метра южно от Ярослав. Ескадрон улани вече препускаше срещу прусаците. Полевата артилерия стреляше от толкова близо, че поваляше и свои, и врагове. А пехотната колона започна да завива, за да удари французите отстрани.
	— Това е решаващият момент — изръмжа Наполеон.
	Озърташе се, но нямаше откъде да намери подкрепления. На север от гвардията оцелелите мъже от корпуса на Д’Ерлон се сражаваха с мрачно отчаяние. Двата корпуса, преследвали доскоро разбитите дивизии на Уелингтън, най-сетне се бяха подчинили на заповедите и се връщаха, но все още бяха далече от Угомон.
	Пруската пехотна колона вече тичаше към десния фланг на гвардията, без дори да се престрои.
	— Ако имах десетина оръдия, щях да ги пратя в ада за минути! — изсъска корсиканецът през зъби.
	Пешаците връхлетяха вляво от своята конница. Невъобразимият шум се усили още повече.
	Ярослав хвана ръкава на императора.
	— Тук ще те убият!
	— Ти отиди в тила, ако искаш!
	— Това е само игра, проклета да е!
	— Но не и за мен. Истинско е както преди. Няма да се примиря с второ поражение. По-добре да умра! — извика пълководецът с все сила и групичка най-сетне поддали се на страха гвардейци се закова на няколко метра от него.
	— Ваше величество, спасявайте се! — подкани го уплашено един от тях.
	— Оставам тук! — гръмовно отвърна Наполеон. — Френски войници, кой от вас днес ще обърне гръб на своя император?!
	Наоколо никой не помръдваше.
	— Щом е така, нека загинем заедно за славата на Франция!
	Един недорасъл барабанист се досети да подхване сигнала за атака. Изуменият Ярослав наблюдаваше ранените и сломените, които се събираха около пълководеца си за последен щурм. Скоро се смесиха с уланите, отблъскващ пруските кирасири.
	Щом видяха омразния император толкова наблизо, вражеските конници се втурнаха бясно, врещяха и псуваха, всеки се опитваше да стигне пръв до него, за да го повали. А гвардейците се хвърляха срещу тях, за да закрият Наполеон с телата си. Накрая и Ярослав освирепя. Сграбчи дълга пика, забита в пръста, смуши кобилата и насочи оръжието си към прусаците. Сам се смая, когато прободе крака на офицер в черна униформа, който се свлече от коня си. Басак сечеше с брадвата си от другата страна на императора.
	Дивата бъркотия не секваше и въпреки несъкрушимата воля на французите изглеждаше, че врагът ще ги прегази всеки миг. Тогава някъде отдалече забиха барабани и хиляден вик сякаш отекна от небето, последван от страхотния гръм на мускетен залп.
	Старецът се вторачи смутено през димните кълба.
	— _Vive L’empereur, vive L’empereur!_
	Войнствените викове звучаха все по-близо. На десния фланг гвардията, която всеки момент щеше да бъде пометена, незнайно как отхвърли противниците няколко крачки назад и се приготви да ги връхлети с насочени напред щикове. Най-изтощените можеха само да размахват шапките си и да крещят:
	— Ней, това е Ней!
	През пушека настъпваше синя стена, която се вряза в беззащитния фланг на пруската пехотна колона и я изтласка сред кирасирите. Най-озверелите конници в черно се помъчиха за последен път да погубят пълководеца на врага, но Басак изскочи пред Наполеон, отсече краката на най-предния кон и с обратен замах отряза ръката на конника, чиято сабя щеше да се стовари върху Наполеон. След миг пред императора нямаше живи неприятелски войници. Кипежът на битката се премести на североизток.
	Изостанали кирасири се опитваха да пробият към своите. Един от тях се обърна и вдигна пистолета си. След секунда рухна заедно с коня.
	Наполеон се преви на седлото и Ярослав побърза да го обгърне с ръка.
	— Малко оставаше, съвсем малко… — измънка императорът.
	Трепереше, може би от преумора, но нищо не можеше да заличи блясъка в очите му.
	— Да пратя ли да повикат Ней? — попита старецът.
	— Нека ги громи, винаги го е бивало да довършва противника. Повечето прусаци са свикани по задължителен набор. Бързо ще се прекършат и ще бягат чак до Рейн. — Той помълча. — Чаках този миг пет хиляди години. Благодаря…
	Отпусна се вяло назад и чак сега Ярослав забеляза с ужас втората му рана — грозно тъмночервено петно, плъзнало по предницата на мундира.
	Императорът е ранен тежко!
	Гвардейците се скупчиха наоколо и поеха грижливо Наполеон. Радостта им мигновено отстъпи пред мъката и страха.
	Старецът ги разблъска и коленичи до императора. Чу немощен шепот:
	— Беше чудесен ден…
	— За мен беше чест да служа под твое командване!
	Наполеон се усмихна едва забележимо.
	— Знаех си, че ще спечеля и тебе, маршал Ярослав…
	Старецът кимна.
	— Император Наполеон!
	Ярослав се обърна и видя Уелингтън, издигнал се във въздуха сред тълпата. Корсиканецът примижа насреща му, като че вече не виждаше добре.
	— Искам да ви се предам — заяви машината тържествено. — Вие победихте в сражението при Ватерло. Аз съм ваш пленник.
	Императорът едва надигна ръка да посочи Ярослав.
	— Маршалът ще уговори с вас условията.
	Усмихна се и затвори очи.
	— Умирам блажен…
	Старецът докосна с длан гърдите му и кресна:
	— Сърцето му спира. По дяволите, направете нещо!
	Машината го следеше безмълвно с чудноватите си сензори.


	— След две-три минути ще доближим достатъчно, за да насочим ракетите — добави Корбин.
	— Внимавай да улучите — тихо изрече Хасан, който се взираше в стократно увеличеното изображение на другия кораб над странната битка.
	— Че може ли да не улуча с ракети, останали от Първобродниците? — надменно отвърна Габлона, сякаш бе направил оръжията със собствените си ръце.


>	12

	— Вдигайте го, вдигайте го! — Гласът на Алдин изтъня до писък. — Силовият щит е изключен! Зердж вече се бе намъкнал в малката контролна кабина на пренасящия лъч. Ругаеше и проклинаше, докато наблюдаваше показанията на уредите — необходимата енергия се натрупваше твърде бавно.
	Сияние заблещука насред пилотската кабина, Алдин усети силен повей. Чу се пукот и на пода се появи Ярослав, натискащ ритмично със здравата си ръка гръдния кош на Наполеон. Басак стоеше над тях, готов да удари всеки враг, а машината на Първобродниците се рееше безгрижно.
	Зердж зяпна пулта. Тукашният господар бе го изпреварил.
	— Веднага в медицинския отсек! — извика старецът.
	Гаварнецът изпадна в паника при вида на умиращия император, но Тиа вече избутваше Ярослав настрани. Носеше малък полеви комплект, един сервобот я следваше по петите. Жената коленичи и притисна устройството към тялото на Наполеон. Компютърът веднага се зае с работата си. Разтърси сърцето на корсиканеца с електрошок, после инжектира стимулант направо в мускула. Сервоботът разгъна левитационна носилка, вдигна императора върху нея, а с други две пипала му преливаше кръв и нагласяше кислородна маска на лицето му.
	— Колко дълго нямаше пулс? — попита Зердж със задавен от вълнение глас.
	— Минута, минута и половина.
	— Не му ли сменихме сърцето, когато го лекувахме? — учуди се Алдин.
	Тиа кимна и прочете данните на монитора.
	— Сърцето му не е засегнато, но в единия бял дроб зее дупка колкото юмрук. Може би повредите са непоправими. Предполагам, че е загубил прекалено много кръв от първата рана. А вторият куршум е разкъсал пулмонарната вена и току-виж го довърши.
	Сервоботът вече буташе носилката към медицинския отсек и пъхаше в раната дренажна тръбичка, която мигновено се оцвети в яркочервено. После вратата се плъзна на мястото си.
	Ярослав се свлече, както се облягаше на стената. Очите му зееха безжизнено от изтощението и шока. Ядосано махна с ръка на Тиа да не му досажда и поиска с жест от Хобс нещо за пиене. Басак оглеждаше всички поред, разкъсван между въодушевлението на битката и тревогата за императора.
	— Невероятно — прошепна след малко старецът. — Вече разбирам защо са казвали, че самото му присъствие на бойното поле се равнява на четиридесет хиляди войници.
	— Но този път се държа съвсем безразсъдно — промълви Зердж. — Рискувал е така само веднъж — при Аркола. Понякога ми се струваше, че е полудял.
	— Сега имаше шанс да поправи грешките си — напомни Алдин. — Не би могъл да понесе ново поражение. Вероятно всяка нощ от изгнанието се е терзаел от съжаление, че не е загинал заедно с гвардейците си.
	— Алдине…
	Вазбата вдигна глава към Оиши.
	— Трябва да се махнем незабавно. След две-три минути ще ни заклещят тук.
	Алдин се извъртя към машината на Първобродниците, обзет от вледеняващ гняв. Заради нея се простиха с последната надежда да намерят спасителното решение.
	— Едва не го погуби! Кому беше необходимо?
	— Той победи. Сражавах се честно, а той сбъдна най-затаените си мечти.
	— Щом е такава цената, май ще забравя всичките си мечти! — сърдито се озъби и Хобс.
	— Аз съм Уелингтън и съм негов пленник до края на деня. Такива са правилата на играта.
	Ярослав тръсна глава.
	— Императорът ми възложи да уговоря с тебе условията на примирието.
	— Очаквам да се съобразите с положението ми на херцог, генерал и джентълмен.
	— Чудесно. Аз пък съм имперски маршал и поемам командването, докато императорът се възстанови. Мога ли да ти задам един въпрос?
	— В рамките на разумното.
	— Знаеш ли какво е червеева дупка?
	— Двупортален трансформатор на материята, предназначен да създава изкривено пространство-време, за да прехвърля…
	— Да, това го знаем! — отсече Алдин.
	— А познаваш ли това същество?
	Старецът посочи Вуш, който бе пребледнял още повече и не можеше да откъсне поглед от кървавата следа, проточила се към медицинския отсек.
	— Вече съм отбелязвал присъствието му.
	— Алдине, трябва да тръгваме незабавно! — извика Оиши.
	Вазбата го успокои с жест и се взря многозначително в Ярослав.
	— Помниш ли машината, взета от Вуш и спътника му — устройство за отваряне на червееви дупки?
	— Разбира се.
	— Дотук добре… — въздъхна ученият и кимна признателно на Хобс, който му донесе чаша вино. — Предполагаме, че са взели само половината от устройството.
	— Така е. Вторият модул от елемент 2371881773 остана извън вниманието им.
	— Ти защо не ни подсказа бе, копеле? — избухна Надзорникът.
	Машината се завъртя към него.
	— Не приехте предложението ми за игра, следователно не ме победихте. Освен това не въведохте правилния код за достъп. Подчертавам и че пожелахте да не ви преча, когато се опитах да ви предупредя за опасностите, скрити в машината, с която решихте да се позабавлявате. — Металният Уелингтън помълча внушително, преди да добави: — Вие сте отрепка, господине. Моите офицери са прочути със спретнатите си униформи, а вашата дреха е просто отвратителна.
	Алдин се засмя неволно.
	— Имаш ли нещо против да вземем другия модул от онзи елемент? Това не нарушава условията на играта. Да речем, че е същото като да ни предадеш сабята си.
	— Щом такова е желанието ви.
	— А устройството работи ли? — намеси се Тиа заядливо.
	— Да.
	— Алдине! — кресна самураят. — Не можем да се бавим повече!
	— Предай ни другия модул! — заповяда Ярослав.
	Трепкаща светлина заля коридора. Още не бяха осъзнали, че местният повелител е изчезнал, когато се върна, а на пода се появи гладка черна кутия, не по-голяма от книга. Всички я зяпнаха слисано.
	— Онези изстреляха самонасочващи се ракети — студено съобщи Оиши.
	— На такова разстояние ще им трябват десет минути да ни пръснат — засмя се Зердж.
	— Едва ли ще остават и две минути. Тези са различни. Движат се с две стотни от скоростта на светлината и продължават да набират ускорение.
	— Изчезваме! — кресна Алдин и се завтече към контролния пулт. Стигна му и един поглед. — Мамка му!
	Другият кораб беше само на стотина хиляди километра. А пред него фучаха шест по-малки обекта, които примигваха странно на радарния екран. Един блесна и изчезна, явно се блъсна в някакъв боклук. Другите се скриваха, появяваха се за секунда, но няколко хиляди километра по-наблизо, и пак се изплъзваха на радара.
	Ярослав попита машината на Първобродниците:
	— Не можеш ли да преместиш кораба ни?
	— Масата е твърде голяма за обема, който заема. Къде ще ме водите? Ще има ли размяна на пленници?
	— Ти си пленник на императора до края на деня. Няма ли как да ни отървеш от оръжията, които изстреляха по нас?
	— Това друга игра ли е? Твърде интересно, но искането ти не влиза в условията на споразумението. Ще наблюдавам с удоволствие.
	Корабът се разтресе и старецът се просна на пода. Стори му се, че Уелингтън е в края на дълъг тунел.
	След секунда изгуби съзнание. Басак се отпусна тежко до него, прегърнал брадвата си.
	— Прекрасен ден, голяма веселба… — промълви гаварнецът.
	Алдин погледна през рамо и подвикна на Хобс да се погрижи за приятелите им.
	— Каква полза ще имат от мен — промърмори шишкото, — като след десет секунди всички ще се разпилеем на атоми?
	— Дръжте се! — изсъска Оиши.
	„Майстор на хазарта II“ вече летеше с десетина километра в секунда и просто разкъсваше земята долу с ударната вълна на преминаването си. Самураят ускори максимално и започна да издига кораба.
	— Защо правиш тази глупост? — изръмжа Зердж. — Плъзни се в някоя долина, скрий се зад хълм!
	— За да ни ударят право отгоре ли?!
	Оиши насочи кораба към назъбената черна планина.
	— Десет секунди! — прошепна Алдин като омагьосан.
	Неохотно се възхити на великолепните ракети. Маскираха се спрямо радара, за да не бъдат унищожени с контраудар. Появяваха се само колкото да внесат промени в траекторията си и пак изчезваха. Нямаше спасение от такива оръжия.
	Пак се обърна към предния екран, където черният връх нарастваше стремително, сякаш самураят бе решил да забие кораба в стръмния клон.
	— Дръжте се! — повтори Оиши и включи спирачните двигатели на пълна мощност.
	Системата за гасене на инерцията почти се справи с претоварването, но вазбата за миг помисли, че очите му ще изскочат.
	Самураят спря точно над ръба на кратера и насочи носа на кораба право надолу.
	— Ей, да му!… — започна Алдин с намерението да забрани безумната маневра.
	На предния екран се виждаше само мрак. „Майстор на хазарта II“ се устреми в дупката, разтърсван от въздушните вихри, изтръгващи се в околния вакуум. След секунда ги заслепи взрив.
	Корабът изскочи от Сферата и Оиши отново зави рязко, за да се отдалечи от дупката. Зад тях изригнаха пламъците от атомната експлозия.
	Самураят се облегна в креслото и изтри с ръкав мокрото си от пот лице.
	— Голяма доза облъчване ли отнесохме? — неспокойно попита Тиа.
	Алдин изчака компютърът да се справи с последиците от електромагнитния импулс и се взря в мониторите.
	— Нищо особено. Защитата е погълнала почти всичко. За нас са останали по около два рема. Но ако бяхме закъснели само секунда, все едно попадахме насред някоя звезда.
	Зердж се изправи безмълвно. Отиде при сервобота, източи пълна чаша саке и се върна при Оиши. Преди да му подаде чашата, я изпразни до половината в гърлото си. Изведнъж ръцете му се затресоха.
	— Ти вече си главният пилот! — промълви като в унес.
	Оиши кимна с благодарност.
	— Докато чакахме резултата от битката, аз се опитвах да намеря път за бягство. Нямахме друг избор.
	— Ами ако в дупката имаше някакви парчетии?
	— В такъв случай не би имало кой да обсъжда рисковете.
	Алдин се освободи от предпазните ремъци и се надигна на омекналите си крака.
	— Хайде да се насочим към най-близката точка на преход и да се прибираме.
	Пътьом сграбчи левитационното кресло и обърна Хобс с главата нагоре. Като видя съсипията в коридора, поклати глава печално — откъснати от рамките си картини, натрошени вази. Басак седеше в ъгъла, положил главата на Ярослав в скута си. Старецът отвори очи.
	— Кой се опита да ни затрие с тези лупинги? — попита тихо и се смръщи в прегръдката на гаварнеца.
	Машината на Първобродниците се рееше невъзмутимо в коридора близо до падналия в несвяст Вуш.
	— Какво му е? — намръщи се вазбата.
	— Блъсна си главата в тавана. Къде ме отвеждате? Пленник съм само до края на деня. После трябва да се върна в дома си.
	— Играта предвижда — припряно каза вазбата, — и подписване на договор за примирие преди размяната на пленници. Само императорът може да сключи такъв договор, щом се възстанови. Това приемливо ли е?
	Уелингтън се поколеба забележимо.
	— Съгласен съм — отвърна след малко.
	Алдин натисна бутона за отваряне вратата на медицинския отсек. Най-лошите му опасения не се оправдаха. Няколко контейнера лежаха разпилени на пода, но сервоботът бе закрепил носилката, преди да започне хаосът. Продължаваше да се занимава упорито с императора.
	Вазбата се взря тревожно в монитора.
	— Пулсът е равномерен, слава Богу.
	Озърна се към Ярослав, който се подпря на стената, за да не падне.
	— За пръв път чувам да благодариш на митично същество — ухили се Алдин на приятеля си.
	Тънките като игли манипулатори на робота свързваха разкъсаните кръвоносни съдове, възстановяваха клетките на белия дроб и бавно затваряха раната отвътре навън. Допълнителен манипулатор обработваше ранения крак.
	— Ей, остави някакви белези — обади се старецът. — Трябва да мислим и за суетността му.
	Лицето на Наполеон си бе възвърнало бледорозовия цвят. На поставка до носилката се виждаше сплескано парче олово.
	— Добре, че е куршум от пистолет. Ако беше шрапнел… — промърмори Ярослав.
	— Трябва да се погрижим за тебе и Басак.
	— Ще почакаме. Той е по-важен.
	— Какво? Ти май си се разчувствал?
	— Аз ли? — прихна пренебрежително ученият.
	— Той ни спаси… — промълви Алдин. — Никога не бих предположил. Струва ми се, че интуитивно се е досетил за скритата причина машината да му предложи тази игра.
	— Прозорлив е, няма спор. Уговори примирието, още преди битката да започне. — Ярослав се взря с усмивка в императора. — Едва ли и аз бих свършил работата по-добре.
	— Е, такова признание не очаквах!
	Старецът вдигна рамене.
	— Ще ми се да оздравее по-бързо. Дължи ми маршалски жезъл. Искам и картина в стила на Давид — „Маршал Ярослав и император Наполеон водят гвардията при Ватерло“…
	— „Императорът и маршал Ярослав водят гвардията“ — натърти слаб глас.
	Наполеон ги изгледа изпод полупритворените си клепачи. Алдин го потупа предпазливо по рамото.
	— Спи. Роботът ще се погрижи добре за тебе.
	— Ще получиш своя жезъл, Ярославе — прошепна корсиканецът. — Заслужи си го.
	Алдин не можа да се усмихне и извърна глава. Оставаше да измислят какво, по дяволите, да правят по-нататък.


	— Казвам ти, улучихме ги! — настоя Корбин. — Ракетите, които получихме от Надзорниците, не могат да пропуснат целта.
	На екрана се виждаше все още светещият разкъсан връх на кратера, където се взривиха пет от бойните глави.
	— Трябва да е полудял, щом се спусна вътре — продължи Габлона. — Там не можеше да се скрие.
	— Искам да погледна отблизо! — безпрекословно отсече Хасан.
	— Но защо?
	— Доближи планината! Имал е някаква причина да влезе, вместо да бяга от ракетите.
	Дебелакът се изнервяше все повече.
	— Знаеш ли — подхвана колебливо, — дупката май продължава чак до външната обвивка на Сферата.
	Предпочиташе да изтъкне този факт, преди убиецът сам да се е досетил.
	— Тъй ли?
	— Ами взривът откъсна върха на планината и проби корпуса по цялата му дебелина. Сега атмосферата изтича в космоса.
	Хасан помълча заплашително.
	— А възможно ли е тази дупка да е съществувала и преди взрива?
	Корбин се подвоуми.
	— Не ми се вярва. Защо им е на тукашните машини да търпят отвор, който ги лишава от въздух?
	— Възможно ли е все пак?
	— Да… — призна дебелакът.
	Другият мъж се взираше в екрана.
	— Влез навътре. Те направиха същото.
	— Твърде вероятно е взривната вълна да ги е застигнала.
	— „Вероятно“ никак не ме задоволява.
	— Но там радиацията е смъртоносна! — възкликна Габлона. — Ще трябва да проникваме съвсем бавно. Ще загинем! Чак след час радиацията ще спадне достатъчно, за да се справи с нея защитата на кораба. А може би в дупката има и парчета, заради които е невъзможно да преминем.
	— Щом е така, ще почакаме — каза Хасан с измамно спокойствие. — Предполагам, че ще можеш да ги откриеш, ако са навън?
	— Ще има следи от работата на двигателя. Ако са оцелели, или ще се върнат да продължат търсенето, или ще избягат през най-близката точка на преход.
	— Нали се сещаш какво ще се случи, ако успеят да ни се изплъзнат?
	Корбин предпочете да не отговори.


	— Какво беше това?
	Най-старишят се мъчеше да възстанови чувството си за ориентация след подпространствения скок, завършил преди секунди.
	— Нещо се шмугна в точката, точно когато излизахме от нея — плахо отвърна Мупа.
	Ксарнът, пилотиращ техния кораб, потвърди предположението.
	Насрещната скорост на двата апарата беше почти една пета от светлинната и на холозаписа се виждаше само размазано петно. Най-старшият кипеше от гняв. Ето защо мразеше пътешествията! Да преживее толкова хилядолетия, за да бъде лишен накрая от съществуването си заради някакъв разпален пилот варварин!…
	— Те бяха — прошепна Мупа, потресен от едва избягнатата катастрофа.
	— Кои „те“?
	— „Майстор на хазарта II“.
	Наставникът освирепя. Габлона нищо ли не можеше да свърши както трябва? Имаше информация, дадоха му и оръжия… Какво още беше нужно на този глупак?
	— Връщаме се! — изръмжа на пилота.
	— Нали щяхме да търсим машината? — напомни младшият.
	— Трябва да ги догоним. Машината вече е у тях! Искам веднага да изпратя кодирано съобщение.


	Зола махна на всички да излязат. Предстоеше му да реши неприятен проблем. Изкушаваше се да гаврътне набързо едно малко, но май беше по-добре да отложи пиенето.
	За двайсетина дни си върна почти всичко, което загуби с предишната игра и провала на тотализатора. Вехтите му товарни кораби превозваха бегълци на десеторна цена.
	Сделките с планети също вървяха чудесно. Дори третокласен свят, населен от свирепи хищници и досадни насекоми, сега се превръщаше в скъпоценност, защото беше в безопасния край на Облака. Предприемачите разграбваха парцели на кожодерски цени, защото всички стигаха до извода, че животът в централния звезден куп е станал твърде нездравословен.
	Нима можеше да сложи край на всичко това?
	Пак прочете съобщението, което агентът му донесе лично за по-сигурно. За миг се поддаде на сантименталността си. Тревожеше се и от перспективата голяма част от звездния куп да стане необитаема, ако проклетата червеева дупка все пак причини избухването на свръхнова звезда.
	Нямаше опасност да загинат мнозина. Вече бе обсъдил прогнозите с шефовете на своите транспортни фирми. Щяха да спасят милиардите от застрашените светове… може би само с изключение на една планета, населена с адвокати. Зола още не беше решил дали да ги зареже.
	Не предвиждаше и никакви заплахи за застрахователните си компании. В края на краищата, във всяка полица бе записано, че не се покриват рисковете от избухващи звезди и сблъсъци с метеорити. А пострадалите да съдят Надзорниците, ако искат. Така им се пада на надменните досадници!…
	След година ще бъда най-богатият кох, напомни си той.
	Облегна се и въздъхна. Хубаво е да имаш живи приятели, но бизнесът е преди всичко, нали така?


	Ако звездата имаше съзнание, щеше вече да е разбрала, че масата й прехвърли критичната граница за превръщане в свръхнова. На взрива пречеше само централното ядро от кислород, нагрят до някакви си два-три милиарда градуса. Яростните реакции засега не позволяваха на външната обвивка да се свие.
	Нишката изкривено пространство-време се замята в търсене на следващия гравитационен център. За малко да предпочете звезда от клас М, но се насочи към по-силно усещащо се присъствие — отдавна угаснало черно джудже. Топка от плътно желязо с маса стотици трилиони тонове.
	Първите количества нахлуха в термоядрената пещ. Всеки по-лек елемент от периодичната таблица би продължил реакцията. Желязото обаче не беше подходящо гориво. Все едно да пръснеш струя ледена вода в херметична цистерна със свръхпрегрята пара. Термоядреното сърце на звездата започна да спира и повърхността се сви полека. Не оставаше още много до взрива.


>	13

	— Повтарям ти, точно накрая ще вземе да ни свърши горивото — уморено изрече Зердж. — Отскочихме до Млечния път, върнахме се, отидохме до Сферата и пак прекосихме половината Облак. Най-обикновена аритметика — или се отбиваме на ксарнската планета близо до следващата точка, или двигателят издъхва, преди да сме стигнали до целта си.
	Алдин си разтърка очите и зарея поглед в тавана.
	— Страхотно… Остава ни само още един скок, някакви си два-три часа. И ти ме уверяваш, че няма да стигнем?
	— Забавим ли се, Корбин ще ни изпревари — остро възрази Оиши. — При последната точка беше само половин час зад нас.
	Алдин огледа спътниците си. Жалка картинка. Пречиствателната инсталация не смогваше да осигури достатъчно вода, храната не достигаше и се усещаше доста застояла миризма, особено откъм Басак и Хобс, които с радост се възползваха от повода да не припарват до банята.
	— Не се колебай, когато си на крачка от победата — тихо се обади Наполеон.
	Вазбата кимна. И без това нямаха избор. Трябваше да бързат, надявайки се горивото да не свърши преждевременно.
	— Добре, готови за скок.
	Около поредната точка беше странно спокойно. Липсваше дори обичайното движение на кораби. Знаеха, че Надзорниците са изпратили кодирано съобщение, затова бяха кривнали през два-три от най-малко използваните маршрути. Досега никой не се опита да им попречи. Но оттук имаше само един път към Бета Зул.
	Оиши остави компютъра да си върши работата и само наблюдаваше напрегнато обзорните екрани. Стигнаха до точката след по-малко от половин час.
	— Чудна работа — промърмори самураят. — Корбин също трябваше да се е появил досега. Всеки път наваксваше по две-три минути.
	— Може и той да е останал без гориво — с надежда подсказа Тиа.
	— Или е избрал друг маршрут — възрази Зердж.
	— Няма други.
	— Или поне не са ни известни — напомни Алдин. — Току-виж е скочил на сляпо, за да спечели време.
	— Корбин ли? — Хобс се задави от смях. — По-страхлив е и от мен. Никога няма да рискува!
	Ярослав и Наполеон седяха в ъгъла, увлечени в собствения си спор. Медицинските сервоботи бяха направили чудото… както винаги.
	Уелингтън се навърташе край двамата и подхвърляше по някоя реплика. Призна, че нападението на Лобау вдясно от корпуса на Д’Ерлон го е объркало, защото очаквал Наполеон да остави гвардията като резерв срещу наближаващите войски на Блюхер. Предположил, че атаката на Лобау е главният удар на императора. Наполеон изобщо не спомена, че не е очаквал прусаците да се появят толкова рано.
	— Всичко висеше на косъм — заяви машината.
	Често повтаряше този израз напоследък.
	Подписаха договора за примирие, още преди корсиканецът да излезе от медицинския отсек. Не се споразумяха лесно за най-важния параграф. Уелингтън заяви, че традициите не позволявали пленници от благородно потекло да се използват и за работа. Ярослав възрази, че щом устройството е символ на церемониално предадената сабя на Уелингтън, от него се иска само да покаже как си служи с нея. Добавиха условие, че след „демонстрацията“ пленниците ще бъдат върнати по домовете им.
	Сега дори тримата се смълчаха преди последния скок.
	— Готови сме — обяви Зердж.
	Алдин стисна зъби, когато усети привичното гадене. В следващата секунда алармата изрева.
	— Има нещо пред нас! — кресна гаварнецът.
	Експлозия раздруса кораба, за миг засвистя излитащият от кабината въздух, но се спуснаха херметичните прегради.
	— Какво става? — писнаха едновременно Алдин и Вуш.
	— Блъснахме се в нещо.
	Оиши се обърна пребледнял.
	— Би трябвало да сме мъртви. Защитата не стигаше да ни спаси от такъв удар. Липсва голяма част от десния корпус, включително и медицинския отсек…
	Гласът му затихна, всички се вторачиха в машината на Първобродниците.
	— Според договора се задължих да помогна в пренасянето на устройството. Ако не бях предпазил този транспортен апарат, щеше да бъде разрушен.
	— Навреме се намеси — делово отбеляза Ярослав и приглади разрешената си коса, после се сети: — Не можеше ли да направиш същото и в Сферата?
	— Още не бяхме уточнили условията на примирието.
	— А с какво друго би ни помогнал? — попита Алдин.
	— Изразходвах много енергия.
	— Иначе казано — с почти нищо.
	— Така е.
	Вазбата поклати глава.
	— Някой се опита да ни убие. Да се надяваме, че не ни чака цяла делегация.
	— Корабът на Габлона току-що завърши скока — съобщи Мупа.
	Не можеше да се откъсне от екрана, запълнен изцяло от туловището на гигантската звезда. Външната й обвивка се свиваше все по-бързо. Ясно се забелязваше доплеровото изместване на цвета към наситено червено. Радиацията в околното пространство се засилваше.
	Звездата се напрягаше за превръщането си в свръхнова.
	И най-старшият се взираше с интерес. Съзнаваше, че би трябвало да изпитва отвращение от ставащото. Даде оръжия на Корбин и онези безумни убийци, после им разкри известна само на Надзорниците точка на преход, за да изпреварят Алдин. Сподели информация с един човек сред коховете, който пръсна боклуци пред изходната точка, за да попречи на вазбата. И сега допускаше катастрофа, която щеше да унищожи немалка част от централния звезден куп.
	Изброи мислено греховете си и не почувства никакви угризения.
	Вече бе разработил следващия си план. Ще даде още оръжия на Корбин, за да разпали галактическа война и разпростре хаоса из целия Облак. Предвиждаше, че след не повече от двадесет години цивилизацията на трите варварски раси ще рухне. Още отсега предвкусваше спокойствието в галактиката.
	Разполагаше с безбройни хилядолетия, за да пречисти отново духа си, без да търпи шумните и сприхави низши същества.
	— Критичният момент ще настъпи след по-малко от десет минути — обяви Мупа.
	Най-старшият се приготви за зрелището.


	— Засякохме кораба на Надзорниците — усмихна се Хасан.
	Корбин кимна зашеметено.
	— Ако Алдин някак се е спасил от парчетиите пред точката, ще го причакаме.
	— А после? — неприветливо попита Габлона.
	— Ще го довършим.
	— А после?
	Убиецът изгледа с погнуса бившия си господар. Щеше му се да кресне: „После ще те изхвърля във вакуума, не пръсна кораба на Надзорниците и ще властвам над света!“ Но не биваше. Още имаше нужда от това дебело чучело като прикритие.
	Зад Хасан дискът на светилото продължаваше да се смалява.


	Зола кротко гледаше личния си монитор. С големи усилия уреди саботажа на единствения кораб, чийто екипаж се съгласи да отлети е тълпа новинари към буйстващото светило. Първо, кохът се бе договорил с Мупа да получи монополни права върху холозаписа, което също щеше да му донесе цяло богатство. Второ, нямаше да е уместно, ако новинарите разтръбят из галактиката нежелани подробности как Корбин и Надзорниците пречат звездният куп да бъде спасен.
	Напълни отново чашата си и зачака.


	— Завършваме скока след пет секунди — обяви Зердж неспокойно.
	Алдин впи пръсти в облегалките на креслото. След миг яростно пламтящата звезда се показа на екрана.
	— Едва ще ни стигне горивото да минем покрай нея — съобщи Оиши.
	— Не сме сами! — кресна гаварнецът.
	Ярки проблясъци съпровождаха кораба.
	— Корбин!… — изсъска Зердж, докато маневрираше, за да се изплъзне.
	Устремиха се право към звездата, а Габлона ускоряваше след тях. Успяха да се разминат с кораба на Надзорниците, който скоро изостана на сто хиляди километра.
	Но Корбин ги настигаше.
	Алдин се вторачи като хипнотизиран. Колкото и бързо да доближаваха светилото, дискът му се смаляваше на екрана. Беше прекрасно, излъчваше невъобразима сила…
	— Дотук с горивото — тихо каза самураят. — Корабът е неуправляем.
	Вазбата му се усмихна тъжно. Нищо не можеха да направят. Пропадаха в бъдещата свръхнова звезда. Щом двигателят спря, изчезна и изкуствената гравитация в кораба. Алдин мразеше безтегловността.
	Но най-много го уплаши увереността, че изобщо не се страхува. Беше му все едно. Тиа и Оиши се държаха за ръце до него. Искаше те да се спасят някак, но неговият живот му изглеждаше изчерпан. Никакви мечти… Твърде изморен беше от борбата, в която вече не виждаше смисъл.
	Затегна предпазните ремъци и се приготви за последното представление.


	Трилионите тонове желязо прекратиха термоядрената реакция. Свиването създаваше налягане, което нарасна десетократно, после стократно. Бушуващият гигант с диаметър стотина милиона километра мигновено се смали до някакъв си милион. В последната секунда желязото се преобразува във всеки друг елемент от периодичната таблица. Милиарди тонове заемаха пространство колкото напръстник. Но дори притеглянето на страхотната маса не можеше да възпре ужасния напън за разширение.
	Имаше само един изход. Звездата избухна.


	Машината лесно предвиди следващите събития. Не забравяше, че е обвързана от условията, при които се предаде на победителя.


	Букха се извърна от екрана и закри очите си с длани. Само пет минути не достигнаха…
	Когато корабът им изскочи в нормалното пространство, оставаше му да наблюдава безпомощно как Алдин и спътниците му се втурват право към звездата.
	А толкова се радваше на хитростта си. Доведе множество новинари, които нито Надзорниците успяха да подкупят, нито Зола ги възпря с коварството си. Искаше да видят как Алдин ще обезвреди страшната червеева дупка. Сред ликуването щеше да се забрави малката неприятна война.
	Е, все пак осигури много вълнуващи преживявания на всички представители от новинарските мрежи…
	— Ударната вълна ще ни връхлети — промърмори сърдито Първият ксарн. — Включвам ускорението след минута и половина.
	— Корабът на Алдин ей сега ще бъде погълнат — промълви Мари и в гласа й сякаш прозвуча искрено съжаление, макар да прегръщаше през кръста един от гаварнските воини.
	Букха се насили да погледне екрана. „Майстор на хазарта II“ завършваше гибелния си път.
	— Всеки миг ще се сблъска с ударната вълна — ненужно обяви ксарнът.
	— Корбин завива. Копелето ще успее да избяга! — изсъска един от по-дребните ксарнски кохове.
	— Какво става? — изпищя Хасан.
	Корбин Габлона се озъртате трескаво. Стомахът му още протестирате и той си припомни смътно, че винаги усещаше такива болки след прехвърляне с лъч.
	Нещо не беше наред. Стените наоколо се бяха променили. Къде са креслото му, облицовката от тъмно дърво, пухкавият килим?
	Къде е неговият кораб?
	Мудно осъзнаваше, че се намира в износения „Майстор на хазарта II“. Но защо попадна тук?
	Хасан и останалите бяха натъпкани заедно с него в кабината. Липсваше притегляне, значи двигателят не подаваше никаква мощност.
	Господарят на убийците го гледаше с широко отворени очи. А зад него на екрана звездата се смаляваше. И защо ли ставаше толкова тъмна?
	Да, последната секунда преди появата на свръхновата звезда, когато се свиваше почти със скоростта на светлината…
	— Не сме в нашия кораб! — разкрещя се Хасан. — Прехвърлиха ни в техния!
	Някаква изискана шега, каза си Габлона.
	Пред него се рееше някаква кутия. Стори му се прекрасна и загадъчна. Протегна ръце да я хване и я притисна към тлъстото си шкембе.
	После отметна глава в див смях.
	Екранът се озари от непоносим блясък. В същата микросекунда кутията превключи в друг режим. В самата нея пространството се отвори към ново измерение… всъщност към съвсем различна вселена и друго време.
	Попаднал между огъня и мрака, Корбин Габлона изчезна през портала, последван от Хасан, алшигите, „Майстор на хазарта II“ и свръхновата звезда.


	— Ама че засукано корабче — изхриптя Алдин.
	Едва разтегна устни в бледа усмивка. Всички бяха тук, машината също.
	— Ей на това казвам да се върнеш от ръба на пропастта — ухили се Ярослав и забързано пристъпи към богато заредения бар, за да укрепи с нещо духа си.
	— Да смятаме ли, че съм изпълнил условията на примирието? — осведоми се Уелингтън, насочил сензорите си към Наполеон. — Тъй като смъртта беше неминуема за вас, размених местата ви с онези, които ви преследваха. После включих устройството, както се договорихме. В знак на дружески чувства пренесох и вашите приятели и помощници.
	Императорът се ухили на Алдин и каза:
	— Обичаят ни задължава да придружим с почетна стража пленника до границата на владенията му, където да му отдадем пълни военни почести. Ти изпълни всичко, което обеща.
	Алдин се вторачи в екрана. Още не разбираше ставащото. Отдалечаваха се от звездата, но дали ще им стигне скоростта да се спасят от ударната вълна?
	Безпилотен наблюдател се стрелна край тях в обратната посока. Вазбата се вгледа внимателно. Май беше изстрелян от кораба на Букха.
	Включи комуникатора.
	— Тауг Букха, ти ли си?
	— Ларайс?!
	— Че кой друг чакаш да ти се обади?
	Чуваше радостните викове, незабавно последвани от вопли на погнуса.
	— Първият ксарн май не се справи с вълнението — поклати глава Тиа.
	Множество гласове се надвикваха в разгорещени пререкания. Всеки новинар искаше пръв да вземе интервю.
	Роботът спря и започна да отстъпва полека. Нямаше никаква ударна вълна.
	Само лек проблясък, последен нищожен изблик на радиация и звездата изчезна.
	— Все пак предлагам да се разкараме бързичко оттук — натърти Ярослав. — Вече е отворен и вторият портал на червеевата дупка. Всичко наоколо изскача в друга вселена, опасявам се да не бъдем засмукани и ние…
	Най-сетне Алдин започна да проумява какво успяха да постигнат и отмаляло махна на Ярослав да му даде чаша.
	— Вие първи чухте новината — изрече пред комуникатора и знаеше, че след секунди ще научи целият Облак. — Кризата е преодоляна. — Прекъсна връзката и добави: — Хайде да се махаме.
	Последваха кораба на Букха към точката на преход. Ярослав доближи Наполеон и Уелингтън.
	— Проклет да съм, ако всичко не висеше на косъм! — сдържано възкликна почетният пленник.


>	14

	— Е, да се сбогуваме засега — с леко пресеклив глас промълви Алдин.
	Наполеон му се усмихна.
	— Нима бих могъл да намеря свое място във вашите светове?
	— Прочут си с дарбата си да ръководиш. Бихме могли да извлечем полза от нея.
	— Но няма да съм на върха, нали? — тихо се разсмя пълководецът.
	Вазбата кимна печално и се обърна към Ярослав, накипрен във великолепна униформа с лъскав орден на Почетния легион. Стискаше маршалския си жезъл.
	— Да ми пазиш картината — помоли старецът, който не можеше да откъсне поглед от отсрещната стена.
	След подробни до педантичност напътствия я нарисува един от сервоботите. Щом беше готова, Наполеон и Ярослав се впуснаха в разгорещен спор, продължил часове. Тиа го прекрати кротко, като нарече картината „Героите от Ватерло“. Наистина беше в стила на Давид. Изобразяваше Наполеон, Ярослав и Басак, преливащи от воинска доблест, когато удържаха с последни сили позицията срещу прусаците.
	— Не забравяй да наминеш след два-три месеца — каза старецът. — Дотогава може да сме се намразили и в червата.
	— О, предстои ни да продължим кампанията след Ватерло — намеси се императорът. — И Уелингтън настоява да продължим. Тепърва ще си уреждам сметките с австрийците и руснаците. Войната ще се проточи месеци, а ти си мой началник-щаб!
	— Докато има схватки, аз също оставам! — тежко изрече Басак, който изглеждаше малко нелепо в униформата на генерал от гвардията.
	— Постарайте се този път да не пострадате — заядливо подхвърли Тиа.
	— Нали вече си имаме медицински отсек? — напомни им Ярослав. — Уелингтън обеща да ни прехвърля в него незабавно, щом бъдем ранени.
	— Едва ли роботите ще ви помогнат с нещо, ако бъдете обезглавени от снаряд — промърмори Оиши.
	— Винаги има риск, но нали точно затова е вълнуващо? — ухили се философът. — Ако беше напълно безопасно, щеше ли да е истинско?
	Алдин поклати глава и натисна бутона за отваряне на външния люк. Нахлулият свеж въздух изведнъж се изпълни с дъх на сяра от двадесет и един топовни салюта. Наполеон излезе от кораба под звуците на победния марш от Маренго. По целия площад до златистата пирамида се бяха строили полковете на гвардията.
	— Каква слава ни очаква! — въздъхна корсиканецът и за миг кръстоса поглед с Алдин. — Може би е само илюзия, приятелю. Нима целият ни живот не минава като сън? Когато умирах, споходи ме видение, че мога да променя миналото си. Знаеш каква трагедия е да се събудиш разочарован на сутринта. Но ето, утрото наистина е пред мен. Кой ще дръзне да твърди, че моите войници са измама? Ще съградим империя в този свят. Върни се някой ден да видиш плодовете от усилията ми. Надявам се и ти да откриеш удовлетворението от живота.
	Алдин искаше да стисне ръката му, обаче долови навреме, че жестът няма да е подходящ за този момент. Вместо това отдаде чест непохватно.
	Императорът пристъпи към Тиа и целуна ръката й, но после дръпна игриво ухото й и се усмихна на Оиши.
	— Желая ти спокойствие, боецо, само не скука. Спокоен съм за тебе. Щом си с тази дама, не те заплашва досадата на еднообразието.
	Извъртя се на пети и с ръце зад гърба закрачи към площада.
	— Нали виждаш? — ухили се Ярослав. — Човек не може да му устои. А ти не се забърквай повече в неприятности. Няма да съм до тебе, за да те измъквам.
	Побутна Басак към изхода и двамата последваха Наполеон.
	— Сега какво ще правим? — промълви Зердж, застанал до Алдин.
	Вазбата сви рамене. Тиа и Оиши бяха щастливи заедно и не се тревожеха накъде ще ги понесе съдбата. Самият той би могъл да се помотае малко из Облака. В края на краищата, беше нещо като герой. Пазарлъците с Надзорниците завършиха благоприятно. Алдин вярваше, че галактиката още има нужда от тях и се постара да ги изтика на преден план като спасители на Облака. Разбира се, стовариха цялата вина за войната върху Корбин.
	Помогна и фактът, че сега Вуш беше най-старши, а предишният кисело предъвкваше грешките си на особено усамотена скалиста планета.
	Обитаемите светове се връщаха към нормалното си всекидневие. Както винаги Зола понесе тежки загуби. Естествено, твърдеше, че няма нищо общо със струпаните пред преходната точка боклуци. Алдин си каза, че пълното разорение от покупки на безполезни планети е достатъчно наказание. Зола пак стана посмешище, а Букха и Първият ксарн, възползвали се от сведенията на Третия ксарн, изкупиха застрашените от червеевата дупка светове на безценица. Най-богатите кохове станаха още по-богати.
	Алдин се радваше на тишината. Мари му оскуба каквото успя и избяга със своя гаварнец. Надяваше се да е доволна, но не му се вярваше.
	Дори Хобс не остана на сухо. Корбин вече го нямаше и шишкото можеше да черпи с пълни шепи от парите на рода Габлона, за да възстанови своя свят на удоволствията.
	Музиката затихна и Наполеон застана пред знамето на гвардията. Пристъпи и целуна коприната.
	— Войници, вашият император се завърна!
	Гръмотевичен рев се разнесе над площада.
	Алдин забеляза, че Зердж трие сълзи от косматите си бузи.
	— Хайде, да си тръгваме.
	— И какво ще правим?
	— Ами не знам. Можем да си харчим парите или пак да организираме игри…
	— Да станеш отново вазба? Та ти дори не знаеш точно колко милиарда имат!
	— Каква ли ми е ползата от тях?
	Зердж пак зарея поглед към ликуващото множество навън. Копнееше да е сред тях. Алдин вече знаеше, че най-старият му приятел няма никакво намерение да тръгне.
	Уелингтън се показа иззад ъгъла, а Алдин тъкмо се взираше в планината с откъснатия връх. Въздухът изтичаше още по-бързо през дупката.
	Нямаше съмнение, че цялата Сфера е на път да се разпадне, макар и след десетки хиляди години. А само тази полуповредена машина бе останала да се грижи за приказното творение. Все някой трябваше да направи нещо, за да съхрани великолепието, наследено от Първобродниците.
	— Играта е всичко — промълви Уелингтън. — Действителността е илюзия, а илюзията — истина. — Наклони се, сякаш надзърташе в очите и душата на вазбата. — Кажи ми, Алдин Ларайс, за какво мечтаеш? Кои светове още не си покорил или спасил?
	Изведнъж Алдин се усмихна лъчезарно. Най-сетне бе открил онова, което търсеше толкова отдавна.
