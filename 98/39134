>	1

	Решихме да уплашим Къртни в деня, когато класът ни тръгна на излет.
	Нашият учител господин Мелвин и г-жа Принс, учителката на шести клас, бяха застанали до вратата на жълтия автобус и ни преброяваха.
	Къртни, разбира се, беше първа в редичката. Тя гледа винаги да е сред първите. Приятелката й, Денис, се качи веднага след нея.
	Денят беше мрачен. Черни, буреносни облаци се търкаляха по небето, закривайки слънцето. Радиоговорителят каза, че имало деветдесет процента вероятност да завали дъжд.
	Хич не ми пукаше. Бях щастлив, че ще сме далеч от училището.
	Бутнах приятелчето си Капата към хлапето пред него. Истинското му име е Херби, но всички му викат Капата. Сигурно защото никой не го е виждал без бейзболната шапка на главата. С Капата се знаем от четвърти клас и оттогава не съм му зървал косата.
	Хлапето пред него се обърна и бутна Капата към мен.
	— Ей… я ме оставете! — викна Капата и ме удари с рамо. — Еди, зарад теб си глътнах дъвката.
	— Спокойно, момчета — обади се г-н Мелвин и ни погледна начумерено. Той е от онези учители, които все повтарят „готино“ и се опитват да се държат, сякаш са ни приятели. Но инак е доста добър даскал.
	Освен това обича да ни води на излети, което е готино.
	— Защо ще ходим в гората? — мърмореше Капата, докато отваряше нова дъвка. — Какво ще търсим там?
	— Дървета, предполагам — отвърнах. Наистина не помнех защо трябва да ходим в Зелената гора. Зная само, че искаха да си водим бележки.
	— Еди, искаш ли дъвка?
	Обърнах се и видях, че приятелката ми Чарлейн стои зад мен на опашката. Тя и другата ми дружка Моли си бяха натъпкали устата с дъвка и сега преживяха мъчително.
	— Моли, как можеш да дъвчеш, когато носиш шини? — попитах я аз.
	Тя отвори уста в широка усмивка и ми показа зъбите си.
	— Тая дъвка не е от лепливите — рече ми.
	Шините на Моли са синьо-червени. Много обича да ми ги показва. Не знам защо.
	Моли и Чарлейн си приличат сякаш са сестрички. И двете имат къси кестеняви коси и кафяви очи. Еднакви са на ръст, носят избелели джинси и прекалено големи тениски. Единствената разлика между тях е, че Моли има очила и шини, а Чарлейн няма.
	— Аз ще ви пазя вас двете в гъстата тъмна гора — похвалих се. — Нали знаете. В случай че ви нападнат бълхи или нещо такова.
	— Еди е истински мъжага — каза Капата и се захили. — Много е храбър. — Сетне ме удари по рамото. Доста силно.
	Направих се, че не ме боли.
	— Сигурно и двамата имате бълхи — отвърна Чарлейн.
	— Ние ще те пазим, Еди — предложи Моли. — Току-виж те нападнат някои злобни червеи.
	Капата, Моли и Чарлейн избухнаха в кикот. Моли ми се подиграваше заради оня път, когато четиримата отидохме да ловим риба на Калния поток и аз имах проблеми, докато поставя червей на кукичката.
	— Не ме беше страх от оня червей! — извиках ядосано. — Малко ме беше гнус, нищо повече.
	Озъбих се на Моли, но не бях чак толкоз ядосан. Свикнал съм да ме кодошат. Хлапетата все ми се подиграват зарад луничките и рижата ми коса. По-големият ми брат, Кевин, ми вика Заека. Твърди, че съм приличал на Бъгс Бъни, заради двата ми щръкнали предни зъба.
	— К’во става, братче! Как си, братче! — все туй ми повтаря Кевин. Той и приятелчетата му го смятат за голяма шега.
	Качих се в рейса и избутах Капата, за да седна до прозореца. Къртни и Денис, разбира се, се бяха настанили на предната седалка. Къртни решеше дългата си руса коса и използваше огледалото на автобуса. Денис пишеше нещо в тефтерчето си.
	Капата ме бутна и аз се запрепъвах по пътеката. Той използва това, за да се пъхне край мен и да седне до прозореца.
	— Ей, не е честно! — викнах му възмутен.
	Той се изхили с вресливия си кикот и ми се оплези. Капата ми е най-добрият приятел, но трябва да призная, че е малко шантав. Искам да кажа, че все се хили като Допи от „Снежанка и седемте джуджета“. Освен това има големи, клепнали уши.
	Той е готино момче. Често ни кара с Моли и Чарлейн да се смеем.
	— Аз ще седя до прозореца на връщане — заявих и се тръшнах до него.
	Чарлейн мина край мен и ми разроши косата.
	— Защо й викат Зелената гора? — попита Капата, притиснал нос към стъклото на прозореца. — Защо да не е Синята или Червената?
	— Щото принадлежала на някакъв, дето такава му била фамилията — отвърнах. — Преди да умре, подарил земята на града.
	— Зная — кимна Капата, но, разбира се, лъжеше.
	Завъртях му шапката, докато козирката се обърна назад. Това много го мрази. Но си го заслужава, задето ми взе мястото до прозореца.
	Само след няколко минути рейсът се друсаше по пътя към Зелената гора. Още няколко минути по-късно вече слизахме от него и се блещехме към високите дървета, щръкнали към сивото облачно небе.
	— Направете две колони в тетрадките си — нареди г-жа Принс. — Едната за диви животни, другата за растения.
	— Ще те впиша при растенията — подметна ми Чарлейн.
	Тя се изплези и на езика й имаше голяма розова топка от дъвка. Капата я прасна по гърба и балончето, дето го правеше, се спука.
	Чарлейн викна ядосано и се опита да му отвърне, но Капата отскочи чевръсто. Беше по-бърз от нея.
	Учителите ни разделиха на групи и започнахме да изследваме гората. Вървяхме по тясна пътека между дърветата.
	В гората беше по-хладно и по-тъмно. Дощя ми се да се покаже слънцето.
	— Какво е туй зеленото нещо по дърветата? — попита ме Капата, сочейки с пръст. — Да не е мъх? Мъхът животно ли е, или е растение?
	— Трябва да знаеш — отвърнах. — Нали ти расте на гърба.
	Моли и Чарлейн се разсмяха, но не и Капата.
	— Не можеш ли поне веднъж да бъдеш сериозен? — сопна се той и драсна нещо в тетрадката си.
	Надникнах в моята. Още не бях написал нищо. Досега бях видял само дървета и тръстики. Кой пише за такива неща?
	— Животните са се изпокрили — обясняваше г-жа Принс на група деца. — Трябва сами да ги намерите. Огледайте се за дупки около дърветата и за скрити гнезда.
	Вдигнах глава към дърветата над нас. Клоните им бяха твърде гъсти, за да открия птичи гнезда. Тъкмо щях да посъветвам Капата да погледне под камъните, защото произхожда от там, когато някой зад нас извика приглушено и уплашено:
	— Ш-шт! Вижте! Елен!
	Всички се извърнахме в посоката, от която идеше гласът. Разбира се, това беше Къртни. Кой друг би видял първи елен?
	Двете с Денис бяха замръзнали като статуи и се кокореха в една пролука между дърветата. Къртни бе опряла пръст на устните си, давайки ни знак да пазим тишина.
	Аз, Капата, Моли и Чарлейн се втурнахме да видим елена.
	— Нищо не виждам — оплаках се, докато се озъртах наоколо.
	— Защото избяга — информира ме Къртни.
	— Изпусна го — добави Денис, наведе се и написа „елен“ в тетрадката си. Там вече имаше четири животни. Аз нямах нито едно.
	— Не видяхте ли заспалия паяк? — попита ме Къртни.
	— Паяк ли? — Не обичам паяци. Толкова са грозни. Ами ако ме ухапе?
	— Висеше на онова дърво — рече Къртни, обърна се и ни посочи. — Как сте могли да го пропуснете?
	Свих рамене.
	— А това е брезичка — каза Денис на Къртни. — До нея е плачеща върба. Добави ги в списъка.
	Капата, Моли и Чарлейн бяха тръгнали по пътеката и аз забързах, за да ги настигна. Според мен Къртни и Денис само се натягаха. Излетите са за разходка и почивка, а не за учене.
	Продължавахме да вървим бавно през гората. Малко по-късно слънцето изгря иззад облаците и лъчите му започнаха да се процеждат между дърветата.
	Опитах се да бутна Капата в един шубрак от отровен бръшлян. Но той отскочи и аз тупнах в калта.
	Още се чистех, когато видях змията.
	Беше точно до лявата ми маратонка.
	Яркозелена и голяма.
	За малко да я настъпя.
	Докато я разглеждах безпомощно, тя изви глава и се стрелна напред, за да ме ухапе по крака.
	Отворих уста да изпищя, но отвътре не излезе никакъв звук.


>	2

	Змията се стрелна към мен. Затворих очи, очаквайки ухапването.
	— Ох. — Един слаб, дрезгав вик се изтръгна от устните ми.
	Когато отворих отново очи, Къртни държеше змията.
	— Къртни… аз… аз…
	— Еди, да не искаш да кажеш, че това нещо те е уплашило? — попита тя, повдигайки змията към лицето ми. Черните й очички се впиха в моите. Езичето й се показваше.
	— Еди, това е напълно безвреден смок — продължаваше Къртни. — Не може да те е страх от смокове!
	Чух Денис да се киска зад мен.
	Къртни погали змията и я остави да се увие около ръката й.
	— Уф… не ме беше страх — промърморих, но гласът ми трепереше. И сам виждах, че Къртни не ми вярва.
	— Напълно безвредно смоче — повтори тя. След това се наведе и остави змията на пътеката.
	Отскочих назад. Помислих си, че пак ще ме нападне.
	Но тя се скри безшумно сред тръстиките.
	Капата се разсмя. Креслив, нервен смях.
	Денис клатеше презрително глава.
	— Добави я в списъка — посъветва я Къртни. — Смок. Стават седем на брой в колонката.
	— Можем да добавим и _пиленце_ с тупкащо сърчице — подхвърли Денис, като ме гледаше подигравателно. — Тогава ще станат осем.
	— Брей, брей — поклатих огорчено глава. Дадох знак на моите приятели да се отдалечим. Докато вървяхме, чувах смеха на двете момичета.
	— Не се ядосвай — рече ми Капата и ме потупа по рамото. — Какво толкоз, че пак те направи на глупак.
	Моли се разсмя, но не и Чарлейн.
	— Къртни пак се изфука — рече ми тя.
	— Жалко, че змията не я ухапа по носа — добави Моли. — Щяха да й отиват две малки дупки.
	— Ама наистина не ме беше страх — настоявах на своето. — Знаех, че е безвредна.
	— Да бе, добре — ококори ми се Капата.
	Опитах се да му завъртя отново шапката, но не успях.
	— Пази се, минаваме! — извика Къртни. Двете с Денис изтичаха покрай нас, като размахваха делово тетрадките си. Денис се обърна и ми изсъска като змия. Къртни се засмя.
	— Сега ще ми се подиграват за смока поне неколкостотин години — оплаках се с въздишка.
	— Ние всички ще ти се подиграваме толкова — успокои ме Моли.
	Продължих натъжен по пътеката. Златистите слънчеви лъчи все така се процеждаха между клоните, но сега не ми оправяха настроението. Хич не ме интересуваше какво става наоколо.
	Денят ми беше опропастен.
	Опропастен от Къртни и един тъп смок.
	Чувах как децата обсъждат весело случката. Всеки път, когато поглеждах към Капата, той се засмиваше и ми заявяваше:
	— Еди, днеска страшно се издъни.
	Какво пък, голяма работа, повтарях си аз. Изплашил съм се от змия и е трябвало да бъда спасен от Къртни. Какво толкова?
	— Еди, внимавай. Там има гъсеница. Да не те ухапе! — извика някакво хлапе от редичката пред нас.
	— Я се разкарай! — сопнах се гневно.
	Докато крачех по пътеката, гората се превърна в зеленикава пелена. Другите хлапета бяха твърде заети да нанасят разни открития в списъците си.
	Но аз не виждах нищо. Въздухът ми се струваше влажен и горещ. Тениската лепнеше на гърба ми. Малки бели мушички се стрелкаха около лицето ми.
	Наистина се зарадвах, когато пътеката свърши и излязохме близо до паркинга. Бяхме направили пълен кръг. Училищният автобус беше спрял на края на паркинга и вратата му зееше подканящо.
	Но никой не се качваше в автобуса.
	За моя изненада видях голяма група деца, подредени в кръг, недалеч от рейса. Стояха мълчаливо, загледани напред.
	— Ей, какво става? — викнах на Чарлейн, която бързаше към кръга.
	— Къртни… — отвърна тя.
	Затичах се.
	Децата стояха смълчани. Никой не помръдваше.
	Да не би на Къртни да й се бе случило нещо лошо?


>	3

	Какво можеше да й се е случило? Да е припаднала например? Или я е ухапало някое горско животно?
	Пресякох тичешком тревата и спрях при децата.
	Къртни стоеше в средата на кръга с тържествуваща усмивка на лицето.
	Грешах, нищо лошо не й се бе случило.
	Пак се перчеше.
	Беше протегнала ръка и показваше на всички какво има на дланта си. Две грамадни пчели пълзяха по нея.
	Облещих се, както и всички останали.
	Къртни ме забеляза и усмивката й стана дваж по-голяма.
	Една от пчелите изпълзя на китката й и продължи нагоре по ръката. Другата стоеше в средата на дланта й.
	Господин Мелвин и г-жа Принс бяха застанали от двете страни на Къртни. На лицата им имаше одобрителни изражения. Г-н Мелвин се усмихваше. Г-жа Принс бе скръстила ръце на гърдите си. Не изглеждаше толкоз спокойна, колкото г-н Мелвин.
	— Пчелите не хапят, освен ако не ги предизвикате — обясняваше тихичко Къртни.
	— Какво усещаш? — попита я едно хлапе.
	— Малко ме е гъдел.
	Няколко деца прикриха очи. Други пъшкаха уплашено.
	— Хайде, махни ги де! — извика някой.
	Пчелата изпълзя нагоре и още малко да се пъхне под ръкава на блузата й. Зачудих се какво ли ще стане, ако й влезе под полата.
	Няма ли поне тогава да се уплаши?
	Да започне да пищи и да подскача?
	Не. Едва ли. Не и Къртни.
	Хладнокръвната, спокойна Къртни никога не губеше присъствие на духа.
	— Гъдел ме е — закиска се тя. — Ама наистина. — Русата й коса лъщеше на слънцето. Очите й святкаха развълнувано.
	„Хайде бе, пчеличке, жили. ЖИЛИ!“ — повтарях си наум.
	Дали не можеше да ми изпълни тайното желание?
	Лоша мисъл, признавам. Но Къртни наистина си го просеше.
	„Хайде. Само едно малко ужилване!“ — молех се аз и съсредоточавах цялата си сила.
	Пчелата над лакътя се завъртя, когато стигна ръкава на блузката и тръгна обратно надолу.
	— Всъщност, пчелите са много добри — все тъй спокойно обясняваше Къртни.
	Сега и двете пчели бяха на дланта й.
	Къртни ми се усмихна. По гърба ми преминаха тръпки. Как го прави? — зачудих се аз.
	Трябва да призная, че ме е страх от пчелите. Винаги съм се боял от тях, сигурно защото веднъж като малък ме ужилиха.
	— Някой друг ще се пробва ли? — попита Къртни.
	Нервен смях. Никой не беше толкова луд, че да се пише доброволец.
	— Ей, Еди, дръж! — извика Къртни.
	И преди да успея да извикам или да избягам, тя метна и двете пчели към мен!


>	4

	Изпищях и скочих назад.
	Около мен се вдигна олелия.
	Една от пчелите ме удари по рамото и падна в тревата.
	Другата кацна отпред върху ризата на Капата и се залепи там.
	— Махнете я! Махнете я от мен! — закрещя той. Дърпаше краищата на ризата си и играеше някакъв дивашки танц.
	Някои от децата също пищяха. Но повечето се превиваха от смях.
	Не изпусках от поглед пчелата в тревата. Тя избръмча и литна право към лицето ми.
	— Ехей! — извиках и размахах ръце над главата си.
	— Мисля, че е време да се връщаме в училище — чух да казва господин Мелвин, надвиквайки смеха на децата.


	Докато вървях към автобуса, Къртни ме надари с подигравателна усмивка. Гледах право напред и се правех, че не я забелязвам.
	Някои от децата бръмчаха като пчели. Други пък съскаха като змии. Явно всички намираха за много смешно, че двамата с Капата сме се държали като пъзльовци.
	Отпуснах се с въздишка на последната седалка. Капата се тръшна до мен и смъкна козирката над очите си. Моли и Чарлейн се присъединиха към нас. Чарлейн дъвчеше ядосано. Моли се мъчеше да отлепи дъвката от шините си.
	Никой от нас не заговори, докато не потегли автобусът.
	Едва тогава започнахме да се оплакваме шепнешком от Къртни и номерата й.
	— Тя си мисли, че е велика — подхвана пръв Капата.
	— Държи се, като че не я е страх от нищо — закима Чарлейн. — Все едно е Супержена или нещо такова.
	— Ужасно гаден номер беше да хвърля пчелите по Еди — добави Моли.
	— Защото знае, че Еди е шубе — рече Капата. — Предполагаше, че ще запищи и ще избяга.
	— Ама и ти направи така! — възразих аз плачливо.
	— Ей, аз съм на твоя страна! — побърза да ми припомни Капата.
	Бутнах го по рамото. Бях му сърдит. Но май повече на себе си.
	— Все трябва да има нещо, от което тая Къртни да я е страх — рече замислено Чарлейн.
	Автобусът спря на червено. Надзърнах навън. Бяхме до гората, която водеше при Калния поток.
	— Може пък да я е шубе от Калните чудовища — подметнах.
	И тримата ми приятели се засмяха огорчено.
	— Никакъв шанс — рече Чарлейн. — Никой вече не вярва в Калните чудовища. Това е само една глупава стара приказка. Няма начин Къртни да се бои от тях.
	Има една легенда в нашето градче, според която по бреговете на потока живеели Калните чудовища. Понякога, когато има пълнолуние, Калните чудовища излизали от леговищата си и търсели жертви, които да притиснат долу в калта.
	Хубава история, няма що. Когато бях малък, и аз вярвах в нея. Брат ми Кевин често ме водеше в тукашната гора. Понякога ме плашеше, че всеки миг ще изскочат Калните чудовища. Дори сочеше с пръст насам-натам и се преструваше, че трепери. Стараех се да не се плаша. Но не беше никак лесно. Накрая започвах да пищя и побягвах!
	— Брат ти още ли снима онзи филм за Калните чудовища? — попита ме Капата.
	Кимнах.
	— Аха. Да видиш само какви гадни костюми са си ушили. Наистина са страшни.
	Кевин и няколко негови приятели са решили да направят домашно видео за един от техните часове по изкуство. Проектът е за филм на ужасите със заглавието „Калните чудовища от Калния поток“.
	Колко ги молех да ме включат в проекта. Но брат ми каза, че не можел да рискува.
	— Ами ако по време на снимките някое истинско чудовище се надигне и те подгони? — попита ме той захилено.
	Опитах се да му обясня, че вече съм голям и че не може да ме плаши с подобни детинщини. Но въпреки това Кевин отказа да ме вземе за снимките.
	Автобусът се разтърси и потегли. Погледнах напред. Денис и Къртни ме гледаха и се смееха.
	— Трябва да намерим нещо, с което да изплашим Къртни — рекох разпалено на приятелите си. — Трябва!
	— Еди е прав — съгласи се Капата. — Трябва да изплашим Къртни, и то така, че да се изложи пред останалите. Инак никога няма да забравят днешния ден.
	— Но тя е толкова смела, направо безстрашна — обади се Чарлейн, като клатеше глава. — С какво бихме могли да я изплашим?
	Всички закимахме с глави, напъвайки мозъци да измислим нещо.
	И тогава видях на лицето на Моли да цъфва злобна усмивка. Тя намести очилата на носа си. Зад стъклата очите й блестяха от възбуда.
	— Мисля, че имам една идея — прошепна тя.


>	5

	— Брат ми има една отвратителна гумена змия — зашепна Моли. Усмивката й ставаше все по-широка.
	Четиримата се скупчихме в средата на седалката. Всеки път, когато автобусът подскачаше, едва не падахме на пода.
	— Къртни не се бои от змии — прекъсна я Капата. — Обича даже да ги гали. Забрави ли?
	— Това беше само някакъв тъп смок — прошепна Моли. — Гумената змия на брат ми е голяма и черна. Устата й е отворена. Има големи бели зъби. Лицето й е злобно и…
	— Изглежда ли като истинска, или си личи, че е фалшива? — попитах аз.
	— Прилича на истинска — отвърна Моли. — Освен това е топла и лепкава.
	— Уха! — възкликна доволно Чарлейн.
	— Доста пъти ме е плашил с нея — призна си Моли. — Съвсем като истинска е и аз все го забравям. Веднъж посред нощ пъхнах ръка под възглавницата и я напипах. Изкрещях така, че събудих цялата къща. Дълго време не можаха да ме успокоят.
	— Страхотно! — обяви Капата.
	Аз обаче все още се съмнявах.
	— Наистина ли смяташ, че Къртни ще закрещи?
	Моли кимна.
	— Не можеш да си представиш какво нещо е. Толкоз добре са я направили, че може да изплаши дори истинска змия.
	Всички се разсмяхме гръмогласно. Някои от децата пред нас се извърнаха да видят кое е толкоз смешно. Забелязах, че Къртни и Денис пишат в тетрадките. Сигурно вече си подготвяха домашните. И двете, разбира се, бяха отлични ученички.
	— Нямам търпение да изплашим Къртни — рекох, когато автобусът спря пред училището. — Моли, ще успееш ли да измъкнеш змията от брат си?
	Моли ми се ухили.
	— Зная в кое чекмедже я държи. Ще я взема назаем.
	— Но какво ще направим с нея? — настоя Чарлейн. — Как ще изплашим Къртни? Къде ще я скрием?
	— В торбичката с обяда й — отвърна Моли.
	Четиримата слязохме от автобуса с цъфнали на лицата усмивки.

	* * *

	Торбичките с обяда бяха подредени на долния рафт в дъното на класната стая. Нашият клас обядва в класната стая. Училището ни е твърде малко и не разполага със собствен стол. Не беше никак трудно да разберем коя е торбичката на Къртни. Естествено, беше най-голямата на рафта.
	Майка й винаги й приготвяше два сандвича и две кутии със сок. Плюс плик картофен чипс, ябълка, парче сирене и някое плодово руло.
	Понятие нямам защо майката на Къртни й приготвя толкова голям обяд. Невъзможно е Къртни да изяде всичко. Затова пък печели популярност, като черпи останалите.
	На следващата сутрин отидох малко по-късно на училище. Торбичките вече бяха подредени на задния рафт. Голямата торба на Къртни се виждаше отдалече.
	Огледах я внимателно, докато поставях моята до нейната. Дали Моли бе успяла с нашия замисъл? Дали бе пъхнала гумената змия в торбичката?
	На пръв поглед не си личеше по нищо. Разбрах обаче веднага щом погледнах към Моли. Лицето й беше яркочервено и тя все ме стрелкаше нервно с поглед.
	Да.
	Моли бе успяла.
	Сега оставаше да изчакаме три и половина часа до обяд.
	Как можех да се концентрирам върху каквото и да било? Непрестанно се въртях на чина и поглеждах към торбичката на Къртни.
	Опитвах се да си представя какво ще стане. Рисувах отново и отново картината в главата си. Както винаги Къртни сяда на масата срещу Денис. Двете си говорят безгрижно. Тя посяга към хартиения плик…
	На лицето й се изписва ужас. Тя започва да крещи. Змията изскача от торбата със зейнала челюст и ококорени, злобни очички.
	Къртни пищи неистово и всички й се смеят, подиграват й се. След това аз се приближавам и хващам змията.
	— Ей, Къртни, това е най-обикновена гумена змия — казвам и я повдигам така, че да я видят всички. — Не бива да се боиш от гумени змии. Те са безвредни. Напълно безвредни!
	Каква победа!
	През цялата сутрин Капата, Моли, Чарлейн и аз се споглеждахме и си разменяхме тайни усмивки. Не чухме и една думичка от урока на г-н Мелвин.
	Не мога да ви кажа кои нови думи бяха изписани на дъската. Не мога да ви кажа какви задачи ни дадоха по математика. Всичко беше само бъркотия от цифри и букви.
	Четиримата прекарахме времето втренчили погледи в часовника. Най-сетне дойде време за обяд.
	Останахме при чиновете, но поглеждахме към Къртни и Денис. Двете се приближиха към задния рафт. Къртни се наведе първа, подаде на Денис нейната торбичка, сетне се пресегна за своята.
	Двете се върнаха при чина и седнаха. Обърнаха столовете така, че да са една срещу друга.
	Това е моментът, рекох си и затаих дъх.
	Това е великият момент.


>	6

	Едва тогава и ние отидохме да си вземем храната. Не искахме другите да забележат, че седим и зяпаме Къртни.
	Върнахме се обратно по местата си. Не откъсвах очи от Къртни. Бях толкова възбуден, че още малко и щях да се пръсна!
	И тогава чухме тихо пъшкане от дъното на стаята. Беше г-н Мелвин.
	— О, не — изстена той. — Забравил съм си обяда днес.
	— Няма проблем — извика му Къртни.
	Г-н Мелвин се приближи към нея. Наведе се и започна да й говори. Не чувах какво си казват. По време на обяд в класната стая винаги е много шумно.
	Капата, Моли, Чарлейн и аз бяхме единствените, които пазеха тишина. Не откъсвахме очи от Къртни и г-н Мелвин, които продължаваха да разговарят.
	— За какво толкова си говорят? — прошепна ми Капата. — Защо не я остави да си отвори торбичката?
	Свих рамене, но не свалях очи от Къртни. Лицето й изглеждаше замислено. Сетне тя му се усмихна.
	— Не, няма нищо — рече Къртни. — Вземете си от моя обяд. Мама винаги ми слага повече.
	— Само това не — изпъшках аз. Почувствах, че ми призлява.
	— Не трябва ли да го предупредим? — попита Капата.
	Беше твърде късно.
	Изправен до чина на Къртни, г-н Мелвин отвори торбичката и бръкна вътре. Очите му се ококориха от изненада.
	След това той нададе тънък, вреслив писък и извади змията.
	Торбата падна на пода. Гумената змия се огъваше в ръката му.
	Моли беше права. Изглеждаше съвсем истинска.
	Г-н Мелвин нададе нов вик и пусна змията на пода.
	Стаята се изпълни с писъци и викове.
	Къртни скочи от стола. Тя бутна лекичко г-н Мелвин, за да го отстрани от пътя си. След това започна да скача върху змията. Тъпчеше я свирепо с крака.
	Героична постъпка.
	След няколко секунди тя вдигна змията и метна на г-н Мелвин триумфална усмивка. Змията беше скъсана на две. Къртни й беше откъснала главата.
	— Брат ми ще ме убие! — изстена Моли.


	— Е, поне изплашихме г-н Мелвин — каза Чарлейн след училище. Чарлейн е непоправима оптимистка.
	— Не мога да повярвам, че похаби целия следобед, за да открие кой е поставил змията в торбичката — възкликна Капата.
	— Къртни все ни поглеждаше — рекох. — Как мислите, дали ни подозира?
	— Вероятно — отвърна Капата. — Радвам се, че накрая се измъкнахме.
	— Ама г-н Мелвин пищеше много смешно — отбеляза Чарлейн.
	Моли не каза нито дума. Сигурно си мислеше какво ще стори брат й, като открие, че змията му е изчезнала.
	Вървяхме към нашата къща. Бяхме решили да направим събрание и да измислим по-добър начин да изплашим Къртни.
	Беше чудесен, топъл ден. Валя цяла седмица, защото сега е дъждовният сезон на Южна Калифорния. Но днес слънцето грееше ярко насред синьото безоблачно небе.
	Всички си мислеха как едва не ни спипаха — и как не успяхме да уплашим Къртни.
	Провалихме се. И този път Къртни беше героят на деня.
	— Глупаво беше да използваме гумената змия — промърмори Капата, когато свивахме по нашата улица.
	— Сега ли се сети? — отвърна Моли и завъртя очи.
	— Да, защото Къртни никога няма да се върже на фалшиви номера — продължи Капата. — Трябва ни нещо истинско, за да я изплашим. Нещо живо.
	— Какво? Нещо живо? — попитах аз.
	Капата понечи да отговори, но го прекъсна женски глас.
	Обърнах се и видях към нас да тича госпожа Рудолф, която е наша съседка. Русата й коса се вееше и имаше изплашено изражение.
	— Еди, моля те, трябва да ми помогнеш! — проплака тя.


>	7

	Побиха ме студени тръпки. Госпожа Рудолф изглеждаше толкова уплашена.
	— К-какво е станало? — запелтечих.
	Тя посочи небето.
	— Ще можеш ли да ми помогнеш?
	— А? — проследих погледа й. Трябваше ми малко време, за да осъзная, че сочи клоните на дървото, а не небето.
	— Мътли, нашата котка — продължи тя, като засенчваше очи от слънцето.
	— Видях я — кимна Капата. — На ей онзи клон. Увисналия.
	— Не зная как се е измъкнала от къщи — рече госпожа Рудолф. — Никога не се катери по дървета. Но качи ли се горе, не знае как да слезе.
	Погледнах към дървото. Ами да. Наистина беше Мътли. Много нависоко. Мяукаше уплашено, вкопчена в един тъничък клон.
	Всички се загледахме в настръхналото коте.
	Внезапно госпожа Рудолф положи ръка на рамото ми.
	— Ще можеш ли да се качиш при нея, Еди?
	Преглътнах мъчително. Не ме бива кой знае колко да се катеря по дървета. Истината е, че мразя да се качвам нависоко. Все си ожулвам ръцете или си късам дрехите.
	— Моля те, побързай — настояваше госпожа Рудолф. — Мътли е толкова изплашена. Тя — тя ще падне.
	И какво като падне? Нали котките имат девет живота!
	Това си помислих. Но не го казах на госпожа Рудолф.
	Вместо това запелтечих отново за това колко нависоко се е качила котката.
	— Но нали можеш да се катериш по дървета? — настояваше тя. — Искам да кажа, всички момчета на твоята възраст го правят. — Тя ме погледна. На лицето й се четеше неодобрение.
	Мисли ме за пъзльо, ето какво.
	Ако не се кача на дървото, за да спася тъпата й котка, ще каже на мама, че ме е страх. Ще се разчуе из целия квартал: госпожа Рудолф помолила Еди за помощ, а той излязъл най-голямото шубе.
	— Малко ме е страх от високото — признах.
	— Качвай се, Еди — подкани ме Капата. — Можеш да се справиш.
	Ама че приятел.
	Котката отново замяучи. Приличаше на ревящо бебе. Опашката й беше щръкнала нагоре.
	— Ще се справиш, Еди — закима Чарлейн.
	— Моля те, не се бави — рече госпожа Рудолф.
	— Децата ще са ужасно нещастни, ако нещо се случи с Мътли.
	Поколебах се, загледан във високото стъбло, покрито с грапава кора.
	Котката измяучи отново.
	Видях, че клонът й се тресе. Тя задраска отчаяно с крака да се задържи.
	След това изпищя и се подхлъзна.


>	8

	Всички изпищяхме.
	Клонът подскачаше нагоре-надолу. Котката се беше вкопчила в него с предните си лапи. Задните й ритаха отчаяно във въздуха.
	— О, не, не, не, не, не! — вайкаше се госпожа Рудолф, закрила очите си с длани.
	Котката измяучи ужасено.
	Все пак успя да се изкатери обратно на тънкия клон и отново заплака с човешки глас.
	Госпожа Рудолф свали ръце от очите си и ме погледна нацупено.
	— Май по-добре да извикам пожарната.
	Знаех, че трябваше да се вкопча в стъблото и да се закатеря нагоре. Но наистина ме е страх от високото. Не съм кой знае какъв катерач.
	Госпожа Рудолф въздъхна, обърна ни гръб и се завтече към къщата. Но един детски глас я повика.
	— Ей, какво става?
	Къртни се носеше по алеята върху лъскавото си червено колело. Тя спря, скочи от колелото и го остави на тревата.
	— Какво става, момчета? — попита, забързана към нас.
	— Моята котка… — Госпожа Рудолф посочи дървото.
	Котката измяучи уплашено.
	Къртни погледна към увисналия клон.
	— Аз ще я сваля — рече. Тя сграбчи стъблото и започна да се катери.
	Котката измяучи отново и едва не падна.
	Къртни започна да се катери още по-бързо, като обгръщаше ловко стъблото с крака и се дърпаше нагоре с ръце.
	Само след няколко секунди тя достигна клона, прегърна котката през корема с една ръка и я притисна към тялото си. След това ловко се спусна на земята.
	— Ето го бедното котенце — рече тя, докато галеше настръхналата козина. Подаде го на госпожа Рудолф. Бялата фланелка и джинсите на Къртни бяха изцапани от кората на дървото. В русата й коса се бяха заболи откъснати листенца.
	— О, благодаря ти — усмихна се признателно госпожа Рудолф, стиснала котката в прегръдката си. — Много ти благодаря, миличка. Ти си чудесна.
	Къртни се отърси от мръсотията.
	— Обичам да се катеря — заяви тя. — Много е забавно.
	Госпожа Рудолф погледна към мен и усмивката й изчезна.
	— Толкова се радвам, че се намери някой, който да не се страхува — процеди тя, като ме гледаше с презрение. После благодари на Къртни отново и си тръгна, стиснала своята котка.
	Чувствах се отвратително. Щеше ми се да потъна в земята от срам. Да изчезна завинаги.
	Но вместо това стоях на алеята, пъхнал ръце в джобовете си.
	Срещу мен стоеше Къртни, със захилено лице.
	Капата, Моли и Чарлейн не казаха нито думичка. Когато ги погледнах, те избягваха погледа ми. Знаех, че ги е срам от мен. А и бяха ядосани на Къртни, задето отново ме направи за смях.
	Къртни изправи колелото и го изкара на алеята. Преметна крак през седалката. Изведнъж се обърна към мен.
	— Ей, Еди… ти ли пъхна оная глупава змия в торбичката ми?
	— Разбира се, че не! — подскочих аз.
	Тя продължаваше да ме гледа, втренчила сините си очи в лицето ми.
	Усещах, че се изчервявам. Чувствах топлина по бузите си. Но нищо не можех да направя.
	— Помислих си, че си ти — продължи тя и отметна назад дългата си коса. — Че искаш да ми отмъстиш. Нали знаеш? За оня смок.
	— От къде на къде, Къртни?
	Приятелите ми пристъпваха сконфузено от крак на крак. Капата започна да си тананика някаква песничка.
	Накрая Къртни се намести на седалката и натисна педалите.
	— Трябва да намерим нещо, с което да я изплашим — рекох със стиснати зъби веднага щом се изгуби от погледа ни. — Трябва да има нещо!
	— Какво ще кажете за една жива тарантула в гърба й? — попита Капата.


>	9

	Планът беше прост.
	Г-н Долинджър, учителят по биология, държеше две живи тарантули в лабораторията на втория етаж.
	Двамата с Капата щяхме да се промъкнем в лабораторията след училище в четвъртък. Щяхме да вземем една от тарантулите и да я заключим в шкафчето ми за през нощта.
	На следващата сутрин имахме физическо. На втория етаж на салона има малка тераса, където си оставяме багажа. Двамата с Капата щяхме да се промъкнем на терасата и да вземем с нас тарантулата.
	След това Моли и Чарлейн щяха да заговорят Къртни и да я отведат под терасата. Когато Къртни застане отдолу, ние щяхме да пуснем тарантулата на главата й.
	След това тя щеше да започне да крещи, тарантулата щеше да се заплете в косата й и Къртни нямаше да може да я махне, крясъците й щяха да се усилват и всички останали щяхме да се посмеем добре.
	Съвсем прост план.
	Нищо не можеше да ни попречи да го осъществим.


	След училище в четвъртък Моли и Чарлейн ни пожелаха успех. Двамата с Капата влязохме в работилницата и се престорихме, че искаме да поработим върху проектите ни по дървообработване. Всъщност чакахме останалите деца да напуснат сградата.
	Съвсем скоро в залата се възцари тишина. Подадох глава през вратата. Коридорът беше пуст.
	— Готово, Капа — прошепнах и му кимнах да ме последва. — Да се захващаме за работа.
	Излязохме в коридора. Обувките ни стържеха по пода. Училището изглежда малко зловещо, когато ги няма децата.
	Подминахме учителската стая и стигнахме стълбището. Вратата на стаята беше отворена и отвътре се чуваха гласовете на учителите.
	Страхотно, рекох си аз. Щом учителите имат съвещание, горе няма да срещнем никого.
	Двамата с Капата изтичахме по стълбите. Придържахме се към перилата и гледахме да се движим безшумно.
	Лабораторията беше в дъното на коридора на втория етаж. Разминахме се с няколко осмокласници, които не познавахме. Нямаше нито един учител. Сигурно наистина имаха съвещание.
	Надникнахме в лабораторията. Следобедното слънце грееше през прозорците. Наложи се да примижим, за да разгледаме вътре.
	— Г-н Долинджър? — повиках аз, за всеки случай.
	Никакъв отговор.
	И двамата направихме опит да се промушим едновременно през вратата, но не успяхме. Капата се разсмя. Прозвуча писклив, нервен кикот. Вдигнах пръст и му дадох знак да пази тишина. Не исках никой да ни чуе.
	Капата ме следваше по централната пътека между масите. Сърцето ми блъскаше в гърдите. Очите ми се стрелкаха из стаята.
	Слънчевата светлина сякаш се усили. По стените висяха акварелните рисунки на дъждовната гора, които бяхме направили по поръчка на г-н Долинджър. В една от мивките капеше вода. Пльок. Пльок. Пльок.
	Вратата към складчето в дъното на лабораторията беше оставена отворена. Посочих на Капата.
	— Това сигурно значи, че смята да се върне след съвещанието — прошепнах му аз.
	Г-н Долинджър е голям чудак. Не оставя нито една врата отключена през нощта.
	Капата ме побутна.
	— Да побързаме — изръмжа.
	— Не ме бутай де — озъбих му се.
	Стигнахме при клетката на тарантулите, която бе окачена на стената. Беше от дърво, със стени от метална мрежа.
	Силен трясък ме накара да замръзна на няколко крачки от клетката.
	— Какво беше това? — попита Капата.
	Звукът се повтори. И двамата осъзнахме, че е една от щорите на отворения прозорец, блъскана от вятъра в перваза.
	Въздъхнах облекчено. Погледнах Капата и той ме погледна.
	— Еди, май идеята не е толкова добре — рече. — Дали да не изчезваме, докато не е станало късно?
	И аз почти бях готов да се завъртя и да побягна обратно към коридора. Но тогава си спомних за усмивката на Къртни, когато слезе от дървото с котката.
	— Ще се придържаме към плана — заявих.
	Страшно ми се искаше да изплаша Къртни. Повече от всичко на света.
	Двамата с Капата надзърнахме през металната мрежа. По-голямата от двете тарантули пълзеше покрай стената. По-малката, кафява на цвят, клечеше в центъра.
	— Уф — рекох аз. — Доста са големички.
	Имаха тънички краченца и отвратителни космати, кафяви телца.
	— Да вземем по-голямата — предложи Капата и посегна към капака. На лицето му цъфна усмивка. — Ще каже пльок, като падне върху косата на Къртни.
	Разсмяхме се. Капата издаваше много смешни звуци.
	Той вдигна мрежестия капак на сандъчето. Посегна с ръка да сграбчи по-голямата тарантула. Изведнъж спря и усмивката му замръзна.
	— Имаме малък проблем — рече.
	— А? Какъв? — попитах, като се оглеждах уплашено към вратата.
	— В какво ще я сложим?
	— О! — възкликнах и ченето ми увисна.
	— Забравихме да вземем нещо, в което да я приберем — продължаваше Капата. Той пусна обратно капака. Сега двете тарантули пълзяха една към друга.
	— Да бе. Трябва ни торба или нещо от тоя род. — Започнах да оглеждам масите.
	— Торба не става — възрази намръщено Капата. — Тарантулата може да я пробие.
	— Уф, вярно. Прав си.
	— Защо не помислихме за това по-рано? — зачуди се Капата. — Защо сме толкова глупави? Какво си мислехме, че правим? Не можеш да пъхнеш тарантула в раницата си и да се разхождаш с нея.
	— Я се успокой — рекох му. Виждах, че го завладява паника. — Все ще намерим нещо, в което да я поставим.
	— Ама че глупава история — мърмореше той. — Да не смяташе, че ще си я пъхна в джоба?
	— Почакай — спрях го. Отидох до една от масите и взех пластмасова кутия. Беше като кутия за сирене и имаше капак. — Това е идеално — прошепнах и му я показах. — Ще пробия няколко дупки отгоре.
	— Побързай — настоя той. Вдигна си шапката и почеса черната си коса.
	Пробих няколко дупки за вентилация с острието на химикалката. След това се върнах с кутията при клетката.
	— Вземи — подадох му кутията.
	— Ти ще я държиш — отвърна Капата. — Не мога едновременно да държа кутията и да гоня тарантулата.
	— Уф — въздъхнах уплашено. Страх ме беше да съм близо до тарантулата.
	Ръката ми трепереше. Вдигнах кутията така, че да е съвсем близо до клетката. Бях готов да я захлупя веднага щом тарантулата се озове вътре.
	Капата повдигна капака и пъхна ръка в клетката. Той е ужасно смел. Обгърна с пръсти коремчето на паяка и го повдигна. На лицето му не се изписа нищо, дори отвращение.
	Това вече ме шашна.
	Едва не изпуснах кутията, когато постави вътре тарантулата. Ръцете ми трепереха ужасно. Все пак успях да я задържа.
	Тарантулата търчеше вътре трескаво и драпаше с крачета по гладките стени.
	— Май не й харесва — отбелязах с разтреперан гласец.
	— Толкова по-зле за нея — отвърна Капата, докато спускаше обратно мрежестия капак. — Да побързаме, Еди — добави той.
	Тъкмо нагласявах капачето, когато откъм коридора отекнеха стъпки. И гласове.
	Двамата с Капата замръзнахме, когато осъзнахме, че г-н Долинджър се е върнал.


>	10

	Изстенах уплашено. Изведнъж следобедната светлина ми се стори заслепяваща. Имах чувството, че подът се люшка.
	Усещах паниката като непосилна тежест, притискаща тялото ми. Сякаш тежах хиляда тона.
	Чух г-н Долинджър да разговаря с друг учител пред вратата на лабораторията. Само след минутка щеше да влезе вътре…
	— Бързо… пъхни се под масата! — прошепна Капата с разширени от ужас очи.
	Наведох се да се скрия до него. Изведнъж осъзнах, че мястото не е никак добро. Г-н Долинджър щеше да ни забележи веднага щом отиде при катедрата.
	— Не, не става! — изстенах. — Ще ни видят. Уф…
	Оглеждах трескаво стаята. Къде да се скрием? Къде?
	— Металният шкаф! — извиках. Сграбчих Капата за ръката и го дръпнах с мен.
	Високият метален шкаф бе достатъчно голям, за да скрие и двама ни.
	Дали ще се скрием навреме?
	Пъхнахме се вътре и се притиснахме един към друг.
	Дръпнах вратата. Бравата щракна тъкмо когато г-н Долинджър влизаше в стаята.
	Двамата с Капата се спотайвахме разтреперани в шкафа, заслушани в стъпките отвън. Стисках с ръка кутията с паяка.
	Господин Долинджър си тананикаше тихичко. Чух, че спря точно пред шкафа.
	Сърцето ми удряше толкова силно, че се уплаших да не го чуе и учителят.
	Преместих тежестта си на другия крак и се блъснах в Капата. Нямаше и сантиметър свободно място. Чувах задъханото дишане на Капата. Знаех, че и той като мен примира от страх.
	Ами ако г-н Долинджър реши да отвори вратата?
	„Моля те, моля те, изгаси светлината и си върви у дома“ — повтарях си аз.
	Чувах как прелиства някакви листа на катедрата. После чекмеджето се отвори и затвори. Някаква книга хлопна. Отново стъпки. Шуртяща вода в умивалника.
	Той спря чешмата. Продължаваше да си тананика. Пак стъпки. Щракване на електрическия ключ.
	После тишина.
	Наострих слух да надмогна ударите на сърцето си. Тишина. Никакво тананикане. Никакви стъпки.
	Двамата с Капата продължавахме да стоим неподвижно.
	— Той… той си отиде — заговорих пръв. — Отиде си, Капа.
	— Пфуууй! — въздъхна Капата.
	— Да изчезваме оттук! — извиках и посегнах към дръжката.
	Заопипвах с пръсти в тъмнината. Открих някаква тънка метална тръба и я дръпнах. Вратата не помръдна.
	— Ей… — извиках. Опрях длан на вратата и започнах да търся резе или ключ.
	— Хайде, по-бързо! — подканяше ме Капата. — Отвори вратата. Тук е ужасно задушно.
	— Зная — отвърнах. — Не мога да намеря… дръжката.
	— Дай на мен — рече нетърпеливо той. Протегна ръка и заопипва вратата.
	— Все трябва да има някакво резенце — мърморех аз.
	— Страшно ми помагаш — изръмжа Капата. Изведнъж започна да блъска по вратата.
	Сграбчих го за ръката.
	— Почакай. Така няма да я отвориш. А и някой ще ни чуе.
	— Ами ти я отвори тогаз — нареди ми той. Гласът му беше изтънял от страх.
	Преглътнах мъчително. На гърлото ми беше заседнала буца. Продължих да тършувам из шкафчето. Не открих нищо, с което да отворя вратата.
	— Отказвам се. Капа, заключени сме тук.
	— Не мога да повярвам — рече той. Кутията се изплъзна от ръката ми. Посегнах да я сграбча и направих ужасяващо откритие. Капакът беше паднал.
	— О, не — простенах.
	— Какво има сега? — попита Капата.
	Поех си въздух и разклатих кутията. Беше празна. Тарантулата я нямаше.
	Опитах се да обясня на Капата, че тарантулата е избягала, но думите засядаха в гърлото ми. Вместо тях излезе някакъв нечленоразделен звук.
	И тогава усетих гъделичкане по левия си крак — над чорапа.
	Още едно и после още едно — все по-нагоре.
	— Капа… тарантулата… — простенах аз. — Тя… ми пълзи по крака.


>	11

	Гъделичкането продължаваше да се катери нагоре по крака ми.
	Усещах топлото, космато тяло на тарантулата да се притиска към кожата ми.
	— Тя… ще ме ухапе — запелтечих. — Ей сегичка ще ме ухапе.
	— Не мърдай — посъветва ме Капата, който бе уплашен не по-малко от мен. — Само не мърдай.
	Краченцата на насекомото се забиваха в кожата ми като малки иглички.
	— Аз… трябва да изляза оттук — изкрещях. След това се наведох и натиснах с цялата си тежест вратата на шкафа.
	Тя изпращя и отскочи навън.
	Изтъркалях се след нея, като продължавах да викам. Паднах по корем, а празната пластмасова кутия отскочи от ръцете ми.
	Изправих се и започнах да ритам като полудял с крак.
	Тарантулата тупна на пода и започна да пълзи по линолеума.
	— Хвани я! Хвани я! — пищях аз.
	Капата изхвърча от шкафа и се втурна след тарантулата.
	Сграбчих кутията и се затичах след него. Капата вдигна паяка високо във въздуха. Косматите му крачета се гърчеха, но Капата не го изпускаше.
	Той пусна гадното насекомо в кутията.
	— Този път сложи както трябва капака — нареди ми Капата.
	— Не се безпокой — отвърнах, но ръцете ми трепереха. Все пак успях да поставя капака и го проверих три пъти.
	Малко след това двамата слизахме надолу по стълбите, за да оставим тарантулата в моето шкафче. Все още чувствах допира на краченцата по кожата си.
	— Ама че страшно беше — оплака се Капата. — Косата ми се изправи.
	— Това означава, че останалата част от плана ще протече гладко — уверих го аз.


	На следващата сутрин малко преди девет двамата с Капата се спотайвахме отново. Този път се намирахме на тясната тераса над салона.
	Докато всички останали се преобличаха с фланелки и шорти, ние успяхме да се измъкнем незабелязано от момчешката съблекалня. Капата бе скрил пластмасовата кутия под ризата си. Отправихме се към терасата.
	През нощта четиримата си звъняхме на няколко пъти, за да уточняваме подробностите на плана. Той наистина беше съвсем прост.
	От Моли и Чарлейн се изискваше единствено да накарат Къртни да застане под терасата. След това Капата щеше да й пусне тарантулата в косата и ние щяхме да я гледаме, докато пищи и се излага пред всички.
	Простичък план.
	— Ами ако Къртни не се изплаши? — попита Моли по телефона. — Ако извади тарантулата от косата си и запита спокойно дали някой не я е изгубил?
	— Невъзможно — възразих аз. — Къртни умее да се владее, но не чак толкова! Сигурен съм, че ще се разпищи, като почувства, че нещо й лази из косата. Ако не го направи, значи не е човек. Значи е статуя или нещо друго.
	— Готов ли си, Капа? — попитах и надникнах през перилата.
	Той кимна замислено, втренчил поглед във волейболната мрежа под нас.
	Махна внимателно капака на кутията. Тарантулата вдигна две крачета, сякаш за да го хване.
	Чух под нас гласове. Няколко момичета се суетяха пред шкафчетата си на долния етаж. Едно от тях взе баскетболната топка и стреля към коша. Топката се удари в обръча и отскочи.
	— Скрий се. Могат да те видят — прошепна Капата.
	Наведох глава. На терасата беше горещо, по-горещо отколкото в салона. Бях започнал да се потя.
	И двамата стояхме на колене. Капата държеше кутията с паяка пред себе си.
	Отново чух гласове отдолу. Няколко момчета дриблираха с топката и си я подаваха.
	— Виждаш ли Къртни? — попита тихо Капата.
	Надигнах се и надзърнах.
	— Да.
	Видях Моли, Чарлейн и Къртни между тях. Моли и Чарлейн разговаряха оживено. Не чувах за какво си говорят.
	Къртни клатеше глава. Видях, че се засмя, сетне поклати отново глава. Носеше широка оранжева фланелка и бели шорти. Русата й коса бе пристегната отзад на плитка.
	Чудесна цел, рекох си радостно. Ухилих се на Капата. Имах добро предчувствие. Много добро наистина.
	Вдигнах очи към волейболната мрежа и видях нашия учител по физическо, г-н Русо, да разговаря с друг учител при вратата.
	Хубаво, рекох си. Точно сега не биваше да е тук.
	Междувременно Моли и Чарлейн продължаваха да държат Къртни между тях. Докато разговаряха, отстъпваха назад и така неусетно се озоваха почти на мястото.
	— Още няколко крачки и са под терасата — прошепнах на Капата. — Ей сега ще стане, Капа. Ей сегичка.
	Толкова бях развълнуван, че направо щях да се пръсна. По челото ми се търкаляха едри капки пот. Изтрих ги с ръкава на блузата си и надзърнах отново.
	Да!
	Моли и Чарлейн се бяха справили. Къртни стоеше точно под терасата. И трите бяха под нас.
	Чудесно!
	— Капа, сега! — прошепнах.
	Капата не се поколеба. Нито за миг. Всичко вървеше по плана.
	Без да откъсва поглед от трите момичета долу, той бръкна в кутията и извади косматия паяк.
	След това се надигна до перилата, протегна напред паяка, прицели се и… го пусна.


>	12

	И двамата се надвесихме от терасата и изпроводихме тарантулата с погледи.
	И двамата викнахме в един глас, като я видяхме да пада върху главата на Моли.
	— Не уцели, Капа! — изкрещях.
	Но Моли крещеше още по-силно. Лицето й беше зачервено като домат и очите й бяха изцъклени. Крещеше с пълни гърди и подскачаше в някакъв странен танц.
	Отвсякъде се стичаха деца с учудени изражения.
	— Какво става с Моли? — викна някой.
	— Защо прави така?
	— Какво й се е случило?
	Загледан надолу, се наведох през перилата и едва не паднах от терасата.
	Бедната Моли си скубеше косите и подскачаше наоколо.
	Въздъхнах облекчено, когато я видях да вади тарантулата от косата си. Подметна я във въздуха и едва не я изпусна. След това я хвърли към Чарлейн!
	Застанал до мен, Капата се тресеше от смях. На мен не ми се виждаше никак смешно.
	Как можа да не уцели от толкова късо разстояние?
	Чарлейн изпищя така, че затрепериха прозорците на салона. Тя размаха ръце и тарантулата тупна на пода.
	Сега вече всички деца се бяха скупчили наоколо. Едни изглеждаха уплашени. Други се смееха. Няколко момичета се опитваха да успокоят Моли.
	— Ох, олеле! — имитираше я Капата и клатеше глава. — Олеле-олеле.
	Сграбчил с ръце перилата, наблюдавах Къртни, която се наведе и повдигна тарантулата от пода. Постави я на дланта си и й заговори успокояващо.
	Децата бяха оформили кръг около нея. Когато тя доближи паяка до лицето си, те утихнаха.
	— Това е само една тарантула — обясняваше им Къртни, докато галеше с пръст косматото телце. — Тарантулите не хапят често. Дори и тогава ухапаното не боли кой знае колко.
	Децата започнаха да си шушукат колко е храбра Къртни. Видях Моли и Чарлейн да се успокояват една друга в другия край на кръга. Чарлейн галеше Моли по косата. Моли продължаваше да трепери.
	— Откъде се е взела тази тарантула? — попита Къртни.
	Видях Моли да поглежда ядно към нас. Тя вдигна юмрук и го размаха заплашително.
	Побързах да се скрия зад стената.
	— Планът ни май се провали — промърмори Капата.
	Не си давахме сметка, че провалът не приключи само с това.
	— Да изчезваме оттук — прошепнах аз.
	Твърде късно. Когато повдигнахме глави, г-н Русо стоеше пред нас и ни гледаше ядосано.
	— Какво правите тук, момчета? — попита той подозрително.
	Обърнах се към Капата. Той ме гледаше и премигваше.
	Никой от нас не знаеше какво да каже.
	— Слезте долу — нареди ни г-н Русо. — Имаме да си поговорим хубавичко.


	Можеше да бъде и по-лошо, помислих си.
	През следващите две седмици двамата с Капата щяхме да оставаме след училище, за да почистваме лабораторията. Освен това трябваше да напишем съчинение от хиляда думи за това колко е лошо да се крадат животинки и да се пускат на главите на хората.
	На всичко отгоре Моли и Чарлейн не желаеха да разговарят с нас.
	Наистина можеше да е и по-лошо.
	Ами ако двамата с Капата бяхме останали заключени в оня шкаф? Това щеше да е нещастие, нали?
	Беше късно следобед. Лежах в леглото и разсъждавах за проваления ни план в гимнастическия салон.
	За всичко е виновна Къртни, повтарях си, докато дърпах някакъв провиснал конец от чаршафа.
	Къртни се беше преместила в последния момент.
	Сигурно се е преместила. Капата не е чак такъв некадърник.
	Въздъхнах горчиво, когато си спомних как Къртни бе вдигнала паяка от пода с думите: „Това е само една тарантула. Те не хапят често“.
	Защо не я бе ухапала по ръката?
	Това щеше да изтрие доволното изражение от лицето й.
	Защо наистина е толкоз храбра?
	Тази Къртни заслужава здравата да я изплашим, рекох си аз. Пак дръпнах конеца и в чаршафа зейна дупка.
	Направо си проси да й изкараме акъла.
	Но как, как, как?
	Седнал в леглото, аз се загледах в дупката в чаршафа.
	Отново си спомних как Капата пусна тарантулата.
	Отново я видях на главата на Моли.
	Не! Не! Не!
	Отново видях уплашения, налудничав танц на Моли.
	Изведнъж осъзнах, че вече не съм сам в стаята. Вдигнах очи към вратата и дъхът ми секна.
	Видях издължено, мършаво чудовище да се полюшва към мен. От лицето му капеше черна кръв.


>	13

	Върлинестото чудовище се наклони към мен и протегна ръце, готово да ме сграбчи.
	— Кевин, разкарай се оттук! — извиках. — Нацапа пода с кал!
	По-големият ми брат Кевин отпусна ръце.
	— Това не е кал, нещастнико. Това е грим.
	— Не ме интересува — отвърнах пискливо, скочих от леглото и го блъснах в корема. — Всичко изпоцапа.
	Той се разсмя.
	— Обаче те уплаших, нали?
	— Надявай се! — подразних го. — Знаех, че си ти.
	— Помисли си, че е Калното чудовище — настояваше той иззад дебелия пласт грим на лицето си. — Признай си, дребосък.
	Мразя да ми вика дребосък. Предполагам, че се досеща и го прави нарочно.
	— Не приличаш на Калното чудовище, а на купчина боклуци.
	— Днес следобед изплашихме едни хлапета в гората — похвали се доволно Кевин. — Трябваше да им зърнеш личицата. Затичахме се към тях и извикахме: „Бау“. Двама направо се разреваха. — Той се захили.
	— Махай се — рекох и отново го блъснах към вратата. Само си намацах ръцете с грим.
	— Филмчето е почти готово — продължаваше да нарежда той, докато си бършеше ръцете в една от моите тетрадки. По листата оставаха големи кафяви петна. — Може би ще ти го покажа, когато приключим.
	— Остави ми нещата, Кевин! — викнах ядосано. Изведнъж си спомних, че исках да го помоля за нещо и смених тона. — Може ли и мен да ме снимате? Моля те! Нали каза, че ще го уредиш, помниш ли?
	— Ами, дребосък… — Той поклати глава. — Твърде лесно се плашиш.
	— Какво? — Подиграваше ли ми се?
	— Твърде лесно се плашиш, Еди. Представи си, съвсем самичък в тъмната гора с три кални чудовища. Направо ще се побъркаш.
	— Ей… — подхванах ядосано. — Кевин, не си никак смешен. Ти обеща…
	— Не, не съм — отричаше Кевин. Една голяма топка гел се откъсна от рамото му и пльокна на пода. — Хе-хе. Сега ще трябва да почистиш.
	— По-скоро ще те накарам да го изядеш! — отвърнах и скръстих ръце на гърдите.
	Той само се разсмя.
	Изведнъж ми хрумна нещо.
	— Кевин, ще ми помогнеш ли за една работа? — попитах замислено.
	— Сигурно не — изхили се той. — За какво става дума?
	— Да имаш някоя хубава идея как да изплашим един човек?
	Той присви очи. След това махна с ръка към намацотеното си тяло.
	— Това не е ли достатъчно страшно?
	— Имах предвид някакъв друг начин — казах, като се чудех как да му обясня. — С едни приятели се опитваме да изплашим едно момиче — Къртни.
	— Защо? — попита Кевин и положи изцапаната си длан на бюрото ми.
	— Нали знаеш? За забавление — отвърнах.
	Той кимна.
	— Но досега все не успявахме — продължих. — Всичките ни опити се провалиха. — Отпуснах се на леглото.
	— Какво опитахте? — поинтересува се Кевин.
	— Уф. Разни неща. Змия и тарантула. Но нищо не стана.
	— Дреболии — промърмори брат ми. Беше оставил сума ти петна по пода.
	— Така ли? Какво искаш да кажеш?
	— Казах _дреболии_ — повтори той. — Опитвате се да я изплашите с дребни неща. Трябва ви нещо голямо. Нали знаеш. Нещо, което да е по-голямо от нея.
	Замислих се върху думите му. Стори ми се, че в тях има смисъл.
	— И какво искаш да кажеш с това _по-голямо_? — попитах. — Нещо като слон например?
	Той се намръщи и поклати глава.
	— Еди, откъде ще вземеш цял слон? Имах предвид някое голямо куче. Едро, ръмжащо псе.
	— Куче ли? — почесах се по главата.
	— Аха. Представи си, че тази твоя Къртни си ходи по улицата или се разхожда в гората — и изведнъж чува гневно ръмжене и лай. Вдига глава и вижда едно грамадно куче, с отворена уста и настръхнали нокти, което тича право към нея. Това вече ще я изплаши. Няма начин.
	— Не е зле — кимнах замислено. — Никак не е зле, Кевин. Ти си гений.
	— Ти ли ми го казваш? — усмихна се той и си тръгна. След него оставаше тъмна диря.
	Едро, ръмжащо куче, рекох си. Опитах се да си го представя. Нещо като вълк, който вдига глава и вие на луната.
	След това си представих, че Къртни се разхожда, нищо неподозираща, по някоя тъмна улица. Тя чува някакви звуци. Ниско ръмжене. Спира. Очите й се разширяват от ужас.
	Какви са тия звуци? — пита се тя.
	И тогава го вижда. Най-голямото, най-страшното, най-бясното куче, което някога е съществувало. Очите му са кървясали. То разтваря уста и показва два реда огромни, остри зъби.
	Кучето изръмжава и скача. Хвърля се право на шията й.
	Къртни вика за помощ. Обръща се и побягва. Пищи като уплашено дете.
	— Тук, момче — викам аз на преследващото я чудовище.
	Кучето спира. Обръща се. Идва кротко при мен, като маха с опашка. Къртни продължава да плаче и да трепери, а кучето ме близва по ръката.
	— Това е само едно кученце — казвам й. — Кучетата няма да те ухапят, освен ако не усетят, че си изплашена!
	Скочих от леглото и се разсмях.
	Определено си заслужава да опитаме, рекох си.
	Определено си заслужава.
	Въпросът е откъде да намерим това едро, свирепо, ръмжащо куче?


>	14

	В събота следобед всички се събрахме в задния двор на Чарлейн. Щяхме да пробваме новото игрище за крокет, което й бе купил баща й. Денят беше облачен. Слънцето се криеше зад високите облаци, които хвърляха издължени сенки.
	Ревът на косачката от съседния двор ни пречеше да се чуваме добре. Въпреки това успях да разкажа на Моли, Чарлейн и Капата за идеята на брат ми как да уплашим Къртни.
	— Едно голямо, ядосано куче наистина ще свърши работа — съгласи се пръв Капата. Той удари с чукчето си моята зелена топка и я прати отвъд оградата.
	Моли се начумери. Все още не ни беше простила за инцидента с тарантулата, макар да й се бяхме извинили хиляда пъти. Опъна намачканата си тениска и се приготви да нанесе удар.
	— Трябва ни куче, което наистина да изглежда страшно — рече тя. Замахна и удари топката с всичка сила.
	— Може би моето куче Масльо ще свърши работа — подметна Чарлейн и въздъхна.
	— Какво? Масльо ли? — подскочих от изненада. — Не говори смешки, Чарлейн. Масльо е едно голямо и добродушно магаре. Не може да уплаши и муха.
	— Не бъди толкова сигурен — възрази тя. — Масльо ще се справи.
	— Да бе — рекох и завъртях очи. — Той е ужасно злобен. Затова сте го кръстили Масльо.
	— Твой ред е. — Моли ми посочи топката.
	— Ама че досадна игра — въздъхнах. — Кой може да я харесва?
	— Аз я харесвам — отвърна Капата. Той печелеше.
	Чарлейн сви ръце на фуния пред устата си и извика:
	— Масльо! Масльо! При мен, чудовище!
	Само след секунди иззад ъгъла на къщата се показа големият санбернар и се затича към нас. Пухкавата му бяла опашка описваше широки кръгове, а езикът му бе увиснал навън.
	— О, толкова ме е страх. Така се изплаших! — извиках подигравателно. Хвърлих чукчето за крокет и се престорих, че целият треперя.
	Масльо не ми обърна внимание. Изтича право при Чарлейн и започна да й ближе ръката, издавайки звуци като мяукаща котка.
	— Страшен е — кимнах и се засмях.
	Капата се изправи до мен и си нагласи шапката.
	— Чарлейн, това е един голям, обичлив санбернар — рече той, наведе се и почеса кучето зад ушите. — Трябва ни вълчак. Или двуметров доберман.
	Масльо изви голямата си глава и го близна по ръката.
	— Уф! — подскочи Капата. — Мразя кучешката лигня.
	— Къде да намерим истинско злобно куче? — попитах, докато се прицелвах с чукчето. — Не познавате ли някого с куче пазач? Някоя едра, злобна немска овчарка?
	Чарлейн продължаваше да се усмихва, сякаш знаеше нещо, което ние не знаехме.
	— Дайте на Масльо да опита — рече тя. — Ще бъдете изненадани.
	Облаците отново закриха слънцето. Изведнъж захладня.
	Косачката от другата страна на живия плет замлъкна. В дворчето изведнъж настъпи зловеща тишина.
	Масльо се излегна по гръб и вирна лапи.
	— Не и в тази поза, Чарлейн — рече Капата и се засмя. Кучето наистина изглеждаше безобидно.
	— Още не съм ви показала един фокус — отвърна Чарлейн. — Само гледайте.
	Тя се обърна към кучето и му подсвирна. Звукът бе слаб, едва доловим, лишен от мелодия.
	Големият санбернар реагира мигновено. Веднага щом чу свиренето, той скочи на крака. Опашката му замръзна, изправена нагоре. Ушите му щръкнаха.
	Чарлейн продължаваше да свири. Не беше силно, същите ниски, писукащи звуци.
	За наша изненада Масльо започна да ръмжи. Ръмженето извираше дълбоко от гърлото му, гневно и заплашително.
	Той оголи зъби. Ръмженето се усилваше. Ставаше все по-злобно.
	Очите му гледаха кръвнишки. Гърбът му се изви. Той изправи глава, сякаш се готвеше да нападне.
	Чарлейн пое дъх и свирна още веднъж. Тя не изпускаше от погледа си кучето.
	— Масльо, дръж Еди — извика неочаквано Чарлейн. — Дръж Еди. Изяж го. ЯЖ!


>	15

	— Не! — изпищях и побягнах към оградата.
	Кучето изръмжа заплашително. След това се хвърли в атака.
	Вдигнах ръце пред лицето си, за да се защитя от удара.
	Удар не последва.
	Когато свалих ръце, видях, че Чарлейн прегръща кучето през врата. Лицето й направо сияеше. Масльо извърна глава и я млясна по бузата.
	— Хвана се, Еди! — рече Чарлейн. — Това ти беше отплата за тарантулата.
	Моли се засмя.
	— Брей — въздъхнах уплашено. Сърцето ми подскачаше. Дворчето се въртеше пред очите ми.
	— Бива си го номерът — обърна се Капата към Чарлейн. — Как си го научила на това?
	— Не съм аз — обясни Чарлейн, потупа за последен път кучето и го отблъсна. — Стана малко случайно. Един ден си подсвирквах и изведнъж Масльо се затича към мен. Направо ми се нахвърли, ръмжеше и се зъбеше.
	— Сигурно не обича да си подсвиркваш така! — възкликнах, все още разтърсен от случката.
	— Той не обича никой да подсвирква — отвърна Чарлейн, докато изтупваше козината на кучето от джинсите си. — Може да му дразни слуха или нещо такова. Не зная. Но нали видяхте какво направи. Направо пощурява, като чуе да се свири така.
	— Ама това е страхотно! — обяви Капата.
	— Наистина може да изплаши Къртни — кимна Моли.
	Загледахме кучето, което лежеше проснато на тревата с изплезен език. То подуши някакво цветенце, надигна се и се скри зад къщата.
	— Горкото куче — рече Чарлейн и поклати глава. — Мрази Калифорния. Тук винаги е горещо. Но когато се премествахме от Мичиган, не можахме да се разделим с него.
	— Радвам се, че сте го взели — подметнах ентусиазирано. — Сега вече ще изкараме акъла на Къртни!
	Моли се наведе и удари топката с чукчето. Лицето й имаше загрижено изражение.
	— Нали няма да й сторим нищо лошо? — рече тя. — Искам да кажа, няма да позволим Масльо да я нападне. Ако изгуби контрол…
	— Разбира се, че няма — отвърна припряно Чарлейн. — Той спира да ръмжи веднага щом спра да свиря. Наистина. Спра ли да подсвирквам, се превръща в старото, добро куче.
	Моли изглеждаше успокоена.
	Постепенно изгубихме интерес към играта. Сега по-важно бе да обмислим как да изплашим Къртни с Масльо.
	Слънцето отново надзърна иззад облаците. Гладко окосената трева лъщеше на слънчевите лъчи. Захвърлихме чукчетата и се скрихме под сянката на грейпфрутовото дръвче в средата на двора.
	— Ще изплашим Къртни в гората. Двете с Денис са построили горска къщичка недалеч от Калния поток — предложих аз, след като се изтегнах на тревата. — Това е идеалното място. Двете с Денис ще са сами. Изведнъж ги напада ръмжащо куче. Ще пищят цяла седмица.
	— Ами да, става — съгласи се Капата. — В гората има достатъчно място, където да се скрием. Чарлейн може да се притаи зад някой храст и от там да подсвирква. Другите ще сме наоколо. Къртни въобще няма да се досети.
	Седнала с кръстосани крака, Моли дъвчеше замислено долната си устна.
	— На мен не ми харесва — рече тя. — Няма да е смешно, ако не накараме Къртни да се изложи пред други хора. Ако я уплашим в гората, нали няма да има никого наблизо?
	— Ние ще сме там — възразих. — Ние ще я видим. Това е напълно достатъчно. Поне веднъж да й изкараме акъла.
	— Бихме могли след това да изскочим от храсталаците и да извикаме: „Хвана ли се?“ — добави ентусиазирано Чарлейн. — А после ще разкажем на всички в училище какво се е случило.
	— Виж, това ми харесва — кимна Капата.
	— Кога да го направим? — попита Моли.
	— Какво ще кажете за още сега? — предложих и скочих на крака.
	— Какво? Сега ли? — Чарлейн изглеждаше изненадана.
	— Защо не? — попитах. — Отиваме и го правим. Ако имаме късмет, Къртни и Денис ще са в къщичката. Винаги ходят там в края на седмицата. Крият се и четат разни неща.
	— Страхотно! Да вървим! — Капата скочи и ме тупна по гърба. — Този път ще стане!
	— Ще ида да взема каишката на Масльо — рече Чарлейн. — Май наистина няма смисъл да го протакаме. — Тя се обърна към Моли, която продължаваше да седи.
	— Имам по-добра идея — каза Моли, докато вадеше тревички от косата си. — Преди да идем в гората, нека проверим дали Къртни е там.
	— И как ще го направим? — попитах аз.
	— Лесно — отвърна. Изведнъж си придаде изражението на Денис: — „Здравей, Къртни. Чакай ме при горската къщичка след десет минути.“
	Невероятно! Звучеше досущ като Денис.
	Всички се ококорихме от изненада.
	— Моли, не знаех, че си толкова талантлива — похвали я Чарлейн през смях.
	— Упражнявах се — призна Моли. — Мога да имитирам всякакви гласове. Наистина съм доста добра.
	— Сигурно ще те вземат в киното да озвучаваш филми, като пораснеш — предположих. — Ще бъдеш Дафи Дък. Направо си готова да почнеш!
	Капата се засмя. Моли ми се изплези.
	— Да влезем вътре и да позвъним на Къртни — предложи ентусиазирано Чарлейн и бутна плъзгащата се врата. — Ако не е вкъщи, значи вече е при горската къщичка. Ще разходим Масльо до там. Ако пък Къртни си е вкъщи, Моли ще се престори на Денис и ще я повика в гората.
	Преместихме се в кухнята. Чарлейн подаде слушалката на Моли. След това донесе още една, за да слушаме всички.
	Моли набра номера на Къртни и всички затаихме дъх, заслушани в сигнала. Едно позвъняване. Две.
	Къртни вдигна слушалката веднага след втория сигнал.
	— Ало?
	— Здрасти, Къртни — заговори Моли с гласа на Денис. — Аз съм. — Наистина звучеше като Денис. Дори майката на Денис не би я познала! — Искаш ли да се срещнем в гората? Нали знаеш — при нашата къщичка.
	— Кой се обажда? — попита Къртни.
	— Аз съм, Денис — повтори Моли.
	— Странно — чухме Къртни да казва. — Как може да си Денис, когато тя е тук, при мен?


>	16

	— Ах, извинете. Сбъркала съм номера — смотолеви Моли. Тя побърза да затвори.
	Обаждането на Къртни не се оказа чак толкова добра идея.
	Планът ни буксуваше. Въпреки това бяхме решени да изплашим Къртни с Масльо. Оставаше само да я издебнем в гората в подходящо време.
	Следващия ден, неделя, валеше дъжд. Бях ужасно разочарован.
	Брат ми Кевин стоеше до мен до прозореца и гледаше как дъждовните капки се удрят в стъклото. Той също беше разочарован. С приятелите му се бяха уговорили да завършат филма за Калното чудовище.
	— Може пък дъждът да спре — реших да го обнадеждя.
	— Няма значение — въздъхна Кевин. — И без това няма да успеем да заснемем всичко.
	— Защо да не успеете?
	— Кално е — отвърна той.


	Така измина седмицата. Валеше почти всеки ден.
	В събота следобед слънцето се показа отново. Чарлейн сложи каишка на Масльо и всички тръгнахме ентусиазирано към гората.
	— Не може Къртни да не е там! — заявих аз.
	— Някой трябва да се прокрадне до горската къщичка — рече Моли. — Да провери дали Къртни и Денис са там, преди да пуснем Масльо.
	— Аз ще го направя! — предложихме услугите си едновременно с Капата.
	После се засмяхме. Бяхме във весело настроение. Мисля, че имахме добро предчувствие за това как ще проведем операцията. Този път Къртни нямаше да ни избяга.
	Гората започва на няколко преки след къщата на Чарлейн. Денят беше чудесен, първият хубав ден след цяла седмица дъжд. Миришеше на свежест и влага.
	Масльо току спираше да подуши някое цвете. Налагаше се Чарлейн да го дърпа за каишката, за да върви с нас. Не е никак лесно да теглиш цял санбернар, но тя се справяше.
	— Устата ми пресъхна — оплака се Чарлейн, когато наближихме гората. — Дано не ми пречи да свиря.
	Тя направи опит да подсвирне. Не се получи особено добре. Само суховато духване.
	Въпреки това имаше ефект върху Масльо. Той незабавно повдигна глава. Ушите му щръкнаха и опашката му се изправи нагоре.
	Коремът му започна да вибрира. От гърлото му изскочи ниско ръмжене. Едрото куче оголи заплашително зъби.
	— Спри, Чарлейн — рекох. — Не е сега моментът.
	Тя ме послуша и кучето се успокои.
	— Някой да има дъвка? — попита Чарлейн. — Устата ми съвсем изсъхна.
	Моли й подаде пакетче с дъвки.
	— Масльо е готов! — обяви Капата веднага щом навлязохме в гората.
	По земята танцуваха сенки от листа. Ярки слънчеви лъчи се процеждаха между клоните. Под краката ни пукаха строшени съчки.
	— Хайде, куче! — подвикна му Чарлейн и задърпа каишката.
	— Шшшт — предупреди я Моли. — Трябва вече да пазим тишина. Ако Къртни е в гората, може да ни чуе.
	— Хайде, Масльо! — повтори шепнешком Чарлейн.
	Кучето непрестанно ни създаваше затруднения. Току спираше да подуши нещо. Дърпаше каишката и искаше да се освободи и да тръгне накъдето му хрумне. Сигурно в гората имаше твърде много примамливи миризми. Въртеше като побесняло опашка и дишаше шумно.
	Вече бяхме доста навътре в гората и приближавахме потока. Тук сенките бяха по-дебели, а въздухът — прохладен.
	— Ще се промъкна незабелязано до къщичката да проверя дали Къртни и Денис са там — прошепнах. Подадох на Капата кафявия хартиен плик, който носех. — Подръж го, докато се върна. Ей сегичка идвам.
	Капата изгледа подозрително плика.
	— Какво е това?
	— Ще видиш — рекох му и се отправих на разузнавателната си мисия. Приведох се и се запрокрадвах между храстите.
	Хвърлих един поглед към моите приятели. Бяха се скупчили около Масльо. Голямото куче бе легнало на земята и дъвчеше някакъв клон.
	Докато вървях по една тясна пътека между дърветата, изведнъж осъзнах, че сърцето ми бие лудо. Това е! Денят на моята победа над Къртни.
	Къщичката й се намираше близо до потока, от другата страна на малка затревена полянка. Докато се приближавах, чувах тихия ромон на водата.
	Гледах да се придържам към сенчестата част. Не исках Къртни и Денис да ме забележат. Това щеше да премахне изненадата.
	На лицето ми цъфтеше усмивка. Ако сега са там…
	Спрях в края на поляната и погледнах към другия край. Високата трева се бе слегнала от множество стъпки. Сигурно брат ми и приятелите му бяха идвали тук, за да снимат своя филм за Калното чудовище.
	Започнах да заобикалям поляната. Къщичката на Къртни се показа от другата страна. Приличаше на голям дървен сандък, подпрян на най-долния клон на един стар дъб. До земята се спускаше въжена стълба.
	Къде ли са те? Къртни и Денис?
	Не ги виждах.
	Направих още няколко крачки и разтворих високите тръстики.
	— Ох — изпъшках, когато нещо ме ужили по рамото. Погледнах надолу и измъкнах две бодилчета от ръкава на фланелката ми.
	Сетне продължих, все така безшумно.
	Спрях, когато чух гласове. Момичешки гласове.
	И тогава видях Къртни и Денис. Бяха малко пред мен и вървяха из гората.
	Скрих се зад един гъст храсталак.
	Бяха само на няколко крачки от мен. Дали са ме видели?
	Не.
	Разговаряха оживено, сякаш се караха за нещо. Следях ги иззад храстите. И двете носеха сини фланелки и бели джинси. Като близначки.
	Вървяха бавно в противоположна посока и от време на време спираха да късат цветя.
	Страхотно! — помислих си. Идеално!
	Знаех, че днес ще е денят!
	Обърнах се и забързах безшумно назад. Нямах търпение да се върна при моите приятели.
	Открих ги на същото място, скупчени около кучето.
	— Масльо, твой ред е! — извиках развълнувано, докато се приближавах.
	— Искаш да кажеш, че са там? — попита учудено Капата.
	— Да, там са. Чакат някой да ги изплаши.
	— Страхотно! — възкликнаха Моли и Чарлейн.
	Чарлейн се опита да вдигне Масльо на крака.
	— Почакай — взех хартиения плик от Капата. — Преди да стане, нека му сложим това.
	Извадих тубата с крем за бръснене, която бях взел.
	— Това пък за какво е? — попита Капата.
	— Ще го напръскаме с пяна около устата — обясних. — Все едно че е побеснял. Когато го видят, ръмжащ и с пяна на езика, направо ще паднат на земята от страх!
	— Чудесно! — извика Моли и ме тупна по рамото. — Наистина великолепна идея!
	Всички ме поздравяваха. Понякога и на мен ми хрумват разни неща, признавам.
	Масльо се изправи. Започна да дърпа Чарлейн към поляната.
	— Да го отведем по-близо до тях — прошепна Чарлейн. — След това ще го напръскаме с пяната и ще го пуснем.
	Моли, Капата и аз я следвахме отблизо. Не след дълго стигнахме края на поляната. Спряхме зад един гъст храсталак и надникнахме иззад него. Разполагахме с чудесно прикритие.
	Къртни и Денис стояха на полянката. Бяха скръстили ръце и обсъждаха нещо с приглушени гласове.
	Не бяхме достатъчно близо да чуем за какво говорят. Зад тях водата в потока ромолеше.
	— Време е да започваме, Масльо — прошепна Чарлейн и се наведе да отвърже кучето. — Ще му подсвирна веднага щом излезе на поляната.
	Сграбчих тубата и изпразних съдържанието й на дланта си.
	Изведнъж чух някакъв звук откъм дърветата зад нас.
	Шумолене и пукот от строшени съчки. Нещо тичаше през гората. В празното място между два храста се показа едра катерица.
	Масльо също я видя. Тъкмо когато се наведох да му намажа муцуната с пяна, едрото куче се втурна към нея.
	Тупнах по лице.
	Когато вдигнах глава, кучето вече се носеше след катерицата.
	Приятелите ми наскачаха едновременно.
	— Масльо! Върни се, Масльо! — извика Чарлейн.
	Изправих се. Цялата ми фланелка отпред беше намацана с пяна за бръснене. Без да й обръщам внимание, се затичах след другите.
	Вече бяха доста пред мен. Изгубих ги от погледа си. Но чувах гласа на Къртни, която продължаваше да вика:
	— Масльо! Върни се, Масльо! Къде си?


>	17

	Затичах се с всички сили и скоро застигнах моите приятели.
	— Къде… къде е Масльо? — попитах задъхано.
	— Там някъде, предполагам — рече Чарлейн и посочи гъстата гора пред нас.
	— Не. Мисля, че го чух от там — възрази Капата, сочейки в противоположна посока.
	— Не можем да го изгубим — казах, докато се опитвах да си поема въздух. — Твърде голям е, за да се загуби толкова лесно.
	— Не знаех, че може да тича толкова бързо — оплака се Чарлейн. — Изглежда искаше да хване онази катерица.
	— Не знае ли, че имахме работа за него? — възмущаваше се Моли, докато оглеждаше гората.
	— Аз… не биваше да го отвързвам — изпъшка Чарлейн. — Как ще го хванем сега?
	— Ще го хванем, успокой се — опитах се да я утеша. — Като изпусне катерицата, сам ще се върне при нас.
	При падането по пяната бяха полепнали кал и изсъхнали листа. Сега отпред имах голямо, тъмно петно. Изтрих го с ръка, докато се оглеждах за Масльо.
	— Най-добре да се разделим — предложи Чарлейн. Имаше обезпокоен вид. — Трябва да го намерим, преди да е станало нещо. Не е свикнал с гората.
	— Може да е до потока — предположи Моли, докато си нагласяше очилата.
	— Хайде, стига сме приказвали. Да вървим да го търсим — предложих нетърпеливо. — Още не е късно да изплашим Къртни и Денис с него.
	Аз съм непоправимият оптимист на групата.
	— Трябва да го намерим — повтаряше Чарлейн. — Ако нещо се случи с него… — Беше твърде притеснена, за да завърши изречението.
	Разделихме се. Тръгнах по пътеката, която водеше към потока. Затичах се, като бутах настрани клоните и виках шепнешком:
	— Масльо! Масльо!
	Как може това голямо тъпо куче да обърка така нещата? Как може да е толкова безотговорно?
	— Ох! — Един остър трън раздра китката ми и остави дълга, червена резка. Спрях да огледам раната, като дишах тежко. В края на резката се беше оформила мъничка капка кръв.
	Реших да не й обръщам внимание и да продължавам издирването.
	— Масльо! Масльо?
	Вероятно бях съвсем близо до потока. Но все още не чувах шума от водата.
	Дали съм на прав път? Да не съм свърнал някъде?
	Затичах се още по-бързо, прескочих едно паднало дърво и си запробивах път през тръстиките. Почвата стана мека и лепкава. Маратонките ми затъваха в тинестата кал.
	Не трябваше ли вече да изляза на поляната?
	Не трябваше ли потокът да е от тази страна?
	Спрях. Наведох се напред и се подпрях на колене, дишайки задъхано.
	Когато вдигнах глава, осъзнах, че съм се изгубил.
	Погледнах нагоре, за да намеря слънцето. Може пък по него да се ориентирам. Но клоните бяха твърде гъсти. През тях преминаваше съвсем малко светлина.
	— Изгубих се — рекох на глас, по-скоро учуден, отколкото изплашен. — Не мога да повярвам. Да се изгубя в гората.
	Завъртях се, търсейки нещо познато. Дърветата образуваха около мен стена. Зад тях се виждаха още, като тъмен фон.
	— Ехей, чува ли ме някой? — извиках.
	Гласът ми беше пресипнал и уплашен.
	— Някой чува ли ме? — повторих още по-силно.
	Никакъв отговор.
	Една птица изписука високо над главата ми. Чух пърхане на крила.
	— Ей, Капа, Моли! Чарлейн! — извиках няколко пъти.
	Отново без отговор.
	По гърба ми пробягнаха хладни тръпки.
	— Ей, изгубих се! Има ли някой?
	И тогава чух стъпки отляво. Тежки стъпки. Приближаваха се към мен бързо.
	— Ей, деца, вие ли сте? — извиках, наострил слух.
	Никакъв отговор. Тежките стъпки се приближаваха.
	Втренчих поглед в тъмните дървета.
	Чух песен на птичка. Отново пърхане на криле.
	Тежки стъпки. Пукот на строшени съчки.
	— Масльо, ти ли си? Ей, Масльо!
	Сигурно беше кучето. Пристъпих към приближаващите се стъпки.
	Сетне спрях.
	— Масльо?
	Не.
	Облещих се. Пред мен стоеше друго куче — с блестящи, кървясали очи. Грамадно, злобно псе, високо почти колкото пони, с гладка черна козина. То наведе лъскавата си глава и изръмжа.
	— Добро куче — произнесох малодушно. — Добро кученце.
	Кучето оголи зъби и нададе ужасяващ вой.
	След това се засили и скочи право към шията ми.


>	18

	— Ей! — Един разтревожен глас се обади точно зад мен.
	Ръмжащото куче сякаш замръзна насред въздуха.
	Очите му все още святкаха като раздухани въгленчета, когато се приземи на четири крака.
	— Ей, върви си! — повтори гласът.
	Обърнах се и видях Капата, който тичаше към мен, размахвайки дълга пръчка.
	— Махай се, куче! — извика той. Кучето наведе глава и изръмжа, без да ме изпуска от очи. След това отстъпи неохотно назад, скрило гладката си опашка между краката. Направи още една крачка. Още една.
	— Хайде, махай се! — не се стърпях и аз. — Изчезвай!
	Не зная дали защото бяхме вече двама и Капата държеше пръчка, но огромното чудовище изведнъж се обърна и изчезна между дърветата.
	— Уф, брей — изпъшках. — Брей, брей. Страшничко беше. — Изведнъж осъзнах, че толкова дълго си бях задържал дъха, та чак ме боляха гърдите.
	— Добре ли си? — попита Капата.
	— Да, струва ми се — отвърнах неуверено. — Благодаря, че ми спаси живота.
	Той се загледа към дърветата, сред които бе изчезнало кучето.
	— Това куче ли беше, или кон? — попита Капата. — Ама изглеждаше наистина страшно, нали?
	Кимнах. Гърлото ми беше пресъхнало. Трудно ми беше да говоря. Знаех, че отново ще виждам това ръмжащо чудовище — в кошмарите си.
	— Намерихте ли Масльо? — сетих се да попитам.
	Капата изрита едно паднало дърво. След това поклати глава.
	— Не. Още не. Чарлейн направо не е на себе си.
	— Аз… зная как се чувства — рекох. Погледнах към дърветата. Стори ми се, че отново видях голямото черно куче да тича към мен.
	Но бяха само разлюлени от полъха на вятъра листа.
	— Най-добре да се връщаме — предложи Капата.
	Последвах го по пътеката. Тя направи завой и се спусна надолу по хълма.
	Малко след това открихме Моли и Чарлейн. И двете изглеждаха нещастни.
	— Какво ще правим сега? — хленчеше Чарлейн. Беше пъхнала ръце в джобовете на тесните си джинси. Изглеждаше сякаш е готова да се разплаче. — Не мога да се върна вкъщи без Масльо. Не мога!
	— Обзалагам се, че кучето ти вече се е прибрало — рече Моли. — Бас държа, че това тъпо псе си е у дома.
	Лицето на Чарлейн се поразведри.
	— Така ли смяташ? Значи не се е изгубило в гората?
	— Кучетата не се губят — намесих се аз. — Само хората.
	— Прав е — съгласи се Капата. — Кучетата имат страхотно чувство за ориентация. Масльо сигурно вече се е прибрал.
	— Да идем да проверим — подкани ни Моли и положи ръка върху рамото на Чарлейн.
	— Ами ако не е там? — попита неочаквано Чарлейн. — Тогава какво ще правим?
	— Ще идем в полицията и ще помолим за помощ — каза й Моли.
	Отговорът изглежда успокои Чарлейн. Четиримата закретахме унило назад по пътеката.
	Тъкмо наближихме покрайнините на гората, когато насреща се показаха Къртни и Денис.
	Стояха до един храсталак. При тях имаше две кучета.
	Масльо бе приклекнал до Къртни. От другата й страна голямото черно чудовище бе седнало на задните си лапи.
	— Здрасти! — посрещна ни Къртни, когато се затичахме към тях. — Тия кучета да не са ваши?
	Заковах се на място и се ококорих от изненада.
	Масльо ближеше с привързаност ръката на Къртни. Голямото черно куче облизваше другата й ръка също толкова нежно.
	— Санбернарът е мой! — извика щастливо Чарлейн.
	— Трябваше да го държиш за каишката — укори я Къртни. — Беше се изгубил, когато го хванах. — Тя подаде каишката на Чарлейн.
	Чарлейн й благодари.
	— Нали е много сладко това кученце? — рече Къртни, наведе се към голямото черно чудовище и го целуна по муцуната.
	В този момент реших да се откажа.
	Задачата беше невъзможна. Нямаше начин — ама никакъв начин — да изплашим Къртни.
	Време е да призная поражението си, рекох си аз.
	Ала не знаех колко страшни неща още щяха да се случат.


>	19

	Ледени ръце, студени като смъртта, обвиха гърлото ми.
	Изпищях.
	Чарлейн се засмя.
	— Еди, какво ти става? Нещо си напрегнат.
	— Защо ръцете ти са толкова студени? — попитах, докато си разтривах врата.
	Тя ми подаде кутия кола.
	— Току-що я извадих от хладилника.
	Всички започнаха да ми се смеят.
	Няколко дни след случката в гората четиримата седяхме в къщата на Чарлейн и се опитвахме да измислим какво да правим по-нататък. Беше осем и половина в четвъртък вечер. На родителите си казахме, че ще решаваме заедно задачи.
	— Мисля, че трябва да се откажем — рекох мрачно. — Не можем да изплашим Къртни. Просто не можем.
	— Еди е прав — съгласи се Капата. Седеше на дивана до Моли. Аз се бях сгушил в големия фотьойл. Чарлейн се изтягаше на килима.
	— Трябва да има някакъв начин — упорстваше тя. — Къртни не е робот. Все нещо може да я изплаши!
	— Не съм сигурен — поклатих глава.
	В този момент в стаята влезе Масльо, размахвайки щастливо опашка. Отиде при Чарлейн и я близна по ръката.
	— Разкарай тоя предател оттук! — сопнах се ядно.
	Масльо вдигна глава и ме изгледа с влажните си, натъжени очи.
	— Чу ме добре, Масльо — повторих. — Ти си предател.
	— Той е само едно куче — опита се да го защити Чарлейн. Тя дръпна косматото чудовище да се излегне до нея на килима.
	— Кучетата май харесват Къртни — посочи Моли.
	— А също змиите и тарантулите — добавих огорчено. — Нищо не може да уплаши Къртни. Нищо.
	На лицето на Моли внезапно се появи дяволито изражение.
	— Искате ли да ви покажа нещо наистина страшно? — попита тя. Пресегна се и неочаквано свали шапката от главата на Капата.
	— Ау! — извикахме тримата в един глас. — Страшно!
	Черната коса на Капата бе прилепнала към главата му. Приличаше на полирано дърво. По челото му имаше червени резки от ластика на шапката.
	— Ей! — извика ядосано Капата. Той дръпна шапката и си я нахлупи обратно на главата.
	— Никога ли не си миеш косата? — попита Чарлейн.
	— За какво ми е? — отвърна Капата. Той стана, отиде при огледалото и си нагласи шапката.
	Още известно време обсъждахме как да изплашим Къртни. Всички бяхме доста обезсърчени. Нямахме никакви подходящи идеи.
	Малко след девет се обади майка ми и каза, че трябва да се прибирам у дома. Пожелах на останалите лека нощ и тръгнах към вратата.
	Беше валяло почти през целия ден. Сега въздухът бе хладен и влажен. Моравите пред къщите лъщяха с отразена светлина от уличните лампи.
	Нашата къща е на четири преки по-надолу на същата улица. Съжалих, че не си бях взел колелото. Хич не ми беше приятно да вървя по тъмното. Някои от уличните лампи бяха изгорели и тъмнината изглеждаше зловеща.
	Добре, добре. Признавам, че не съм смел като Къртни.
	Студени ръце по врата ми бяха достатъчни, за да ме накарат да подскоча.
	Може би точно това трябваше да се случи с Къртни, помислих си, докато подминавах втората пресечка. Леденостудени ръце на шията й…
	Тъкмо подминавах големия пуст паркинг, когато зърнах някакво движение с крайчеца на окото.
	Някаква черна сянка претича през осветения кръг.
	Нещо се приближаваше към мен откъм тръстиките.
	Преглътнах уплашено. Гърлото ми се беше свило. Изведнъж се затичах.
	Сянката се носеше след мен.
	Чух тихо стенание.
	Може би вятърът?
	Не. Беше човешки глас.
	Още едно стенание, или сподавен вик.
	Внезапно всички дървета наоколо започнаха да се поклащат и да шепнат. Черни сенки се плъзнаха към мен.
	Сърцето ми се разтуптя, затичах се още по-бързо. Пресякох улицата и продължих да тичам.
	Но сенките ме наближаваха. Всеки миг щяха да ме застигнат.
	Знаех, че няма да се прибера у дома.


>	20

	Тичах с все сила. Дърветата край мен бяха като размазана, тъмна стена. Маратонките ми шляпаха по мокрия паваж.
	Усещах, че кръвта пулсира в слепоочията ми, когато най-сетне се показа и нашата къща. Жълтата светлина над вратата блестеше ярко.
	Почти стигнах, рекох си. Почти съм си у дома. Моля те, нека се прибера.
	След секунди вече бях на алеята. Стрелнах се покрай входната врата и изтичах до вратата на кухнята.
	С последно усилие натиснах дръжката, бутнах вратата с рамо, нахлух в кухнята и я затръшнах след себе си.
	Опрях гръб на вратата, дишайки тежко, и се помъчих да се успокоя. Мина известно време, преди да осъзная какво ме е преследвало. Собственото ми въображение.
	И друг път ми се е случвало.
	Много пъти.
	Защо съм такъв страхопъзльо? — попитах се, когато взех да се успокоявам.
	Изведнъж, докато стоях подпрян на кухненската врата, осъзнах къде грешим. Вече знаех защо не можем да изплашим Къртни.
	— Ти ли си, Еди? — извика майка ми от дневната.
	— Да. Прибрах се — отвърнах. Пресякох хола и надникнах в дневната. — Трябва да звънна по телефона.
	— Но нали току-що се прибра… — понечи да възрази мама.
	Вече търчах нагоре по стълбите.
	— Само ще позвъня! — викнах насред пътя.
	Влязох в моята стая, сграбчих телефона и се обадих на Чарлейн. Тя вдигна след втория сигнал.
	— Ало?
	— Мисля, че знам къде ни е грешката! — рекох задъхано.
	— Еди? Прибра ли се вече? Да не си тичал през целия път?
	— Мисля, че знам къде ни е грешката — повторих. — Трябва да изплашим Къртни през нощта! ПРЕЗ НОЩТА! Не по светло. Нощем всичко е по-страшно!
	Последва кратко мълчание. Чарлейн вероятно обмисляше думите ми. Накрая каза:
	— Прав си, Еди. Всичко е по-страшно през нощта. Но все още нямаме идея.
	— Да, така е.
	— Не можем просто да я причакаме някоя вечер, да изскочим и да викнем: „Бау!“ — продължи тя.
	Чарлейн беше права, разбира се. Нощта може да е най-подходящото време да изплашим Къртни, но нямахме никакъв план. Трябваше ни някоя нова, страшна идея.
	Колкото и да е странно, идеята ми я даде самата Къртни на следващата сутрин.


>	21

	На сутрешната среща говорехме за чудовища.
	В началото на всеки учебен ден имаме сутрешна среща. Събираме се около голямата маса в дъното на класната стая. Господин Мелвин сяда на трикракото столче или се подпира на черната дъска. После си говорим за разни неща.
	Обикновено дискусията се води от три или четири деца. Останалите просто седим, слушаме и гледаме да не заспим.
	Разбира се, Къртни е активна участничка. Винаги е остроумна и ентусиазирана, макар да е толкова рано заранта. Освен това не се бои да изразява мнението си по който и да било въпрос.
	Днес господин Мелвин ни разказваше как хората открай време вярвали в съществуването на чудовища.
	— Хората имат нужда да измислят подобни неща — говореше той. — Това ни помага да разберем, че истинският свят не е чак толкова страшен. Истинският свят е далеч по-поносим от чудовищата, които измисляме.
	Той продължи още известно време да говори по темата. Не мисля, че някой го слушаше. Беше доста рано сутринта.
	— Съществуват безброй легенди и митове, разкази и филми за чудовища — обясняваше господин Мелвин. — Но никой досега не е доказал, че има чудовища. Защото те обитават единствено нашето въображение.
	— Това не е вярно — прекъсна го Къртни. Винаги започва да говори преди да вдигне ръка. Освен това не я е грижа, ако прекъсне някого.
	Големите пухкави вежди на господин Мелвин подскочиха на челото му.
	— Къртни, да не би да разполагаш с доказателства за съществуването на чудовища? — попита той.
	— Самата Къртни е чудовище — прошепна някой зад гърба ми. Няколко деца се изкискаха.
	Седях на перваза на прозореца. Беше ми приятно да си грея гърба на сутрешното слънце. До мен седеше Моли и се опитваше да отлепи дъвката от шините си.
	— Чичо ми е учен — продължи Къртни. — Каза ми, че Лохнеското чудовище в Шотландия наистина съществува. Живее в едно голямо езеро и прилича на морска змия. Мнозина са го снимали.
	— Снимките не са достатъчно доказателство… — възрази господин Мелвин.
	Но Къртни продължаваше. Никога не спира, докато не се изкаже докрай.
	— Чичо ми каза, че Голямата стъпка също не е измислен. Виждал е снимки на отпечатъците от краката му в Хималаите.
	Децата из стаята започнаха да си шепнат оживено. Погледнах към Капата, който седеше в средата на масата, и двамата завъртяхме очи.
	— Хората не си измислят всички тези чудовища — продължаваше Къртни. — Те съществуват. Мнозина, които са се срещали с тях, го потвърждават.
	— Много интересна теория — заяви господин Мелвин, докато се чешеше по врата. — Някой съгласен ли е с Къртни? Колко от вас вярват в съществуването на чудовища?
	Няколко деца вдигнаха ръце. Не обърнах внимание колко са. Бях унесен в мисли.
	Значи Къртни вярва в чудовища, рекох си аз. Наистина вярва, че чудовищата съществуват.
	В главата ми започна да се оформя една идея.
	Чудовища… чудовища…
	Чудовища през нощта. В тъмното…
	Благодарение на Къртни започнах да измислям перфектен план, за да я изплаша. Този път щеше да се получи!


>	22

	Помолих Кевин да ми помогне, но той отказа. Ето защо доведох Капата, Моли и Чарлейн да настояват пред него.
	— Нека си изясним едно нещо — рече Кевин, докато ни оглеждаше намръщено. — Значи искате аз и двама мои приятели да облечем костюмите на Калните чудовища и да изплашим някакво момиче в гората?
	— Не някакво момиче — поправих го нетърпеливо. — Къртни.
	— Тя заслужава да бъде изплашена — бързо добави Чарлейн. — Наистина. Направо си го проси.
	Беше събота следобед. Стояхме в задния двор на нашата къща. Кевин държеше в ръка маркуча за поливане. В събота нашите често го товарят с работа. Сега трябваше да полее цветната леха.
	— Филмът е почти завършен — рече той, докато нагласяваше накрайника. — Радвам се, че няма да се налага повече да слагам проклетия мокър костюм.
	— Моля те! — намесих се аз.
	— Ще бъде забавно — добави Капата. — Наистина забавно.
	Кевин завъртя крана, но не потече вода.
	— Маркучът се е заплел — рекох и посочих с ръка. — Остави, аз ще го размотая. — Наведох се и започнах да оправям маркуча.
	— Къртни и приятелката й Денис имат горска къщичка до Калния поток — каза Чарлейн на Кевин.
	— Зная — отвърна Кевин. — Нали там снимахме филма. И къщичката сме я снимали. Калното чудовище се качва по въжената стълба и убива някакъв нещастник. Страхотна сцена.
	— Чудесно! — възкликна Моли. — Какво ще кажеш за още един дубъл?
	— Моля те! — добавих аз. Кевин все иска да го молят, за да свърши нещо.
	— Значи искате аз и моите приятели да идем тая нощ в гората, така ли? — попита Кевин.
	Най-сетне размотах маркуча. Водата потече върху маратонките на Капата.
	Той подскочи и извика уплашено. Всички се засмяхме.
	— Извинявай — рече Кевин и се обърна да полива цветята. — Стана случайно.
	— Нищо. Важното е довечера тримата да идете в гората. А като се стъмни, да излезете и да изплашите Къртни до смърт!
	— Тоест да издавам разни странни звуци, да се олюлявам, да пръскам наоколо кал и да се преструвам, че ще я преследвам — кимна Кевин.
	— Точно така — кимнах зарадвано. Май го бях заинтригувал.
	— Но как ще я накарате да иде посред нощ до горската къщичка? — попита Кевин.
	Добър въпрос. Не бях помислил за това.
	— Аз ще го уредя — обади се неочаквано Моли. Беше мълчала целия следобед.
	— Пак ли ще се престориш на Денис? — попитах. — Миналия път не стана толкова добре.
	— Този път няма да съм Денис — отвърна загадъчно Моли. — Не се безпокой. Аз ще я накарам да иде там.
	Кевин повдигна маркуча и напръска стената на къщата. Беше обърнат с гръб към мен. Нямаше начин да прочета мислите му.
	— Е? Ще го направиш ли? — попитах, готов да подхвана молбите отново. — Ще вземеш ли и твоите приятели?
	— И какво ще спечеля от това? — попита Кевин, без да се обръща.
	— Ами… — замислих се трескаво. — Ще ти бъда верен слуга до края на седмицата. Ще върша всички твои домашни задължения. Ще поливам моравата. Ще прекопавам лехите. Освен това… ще мия чиниите всяка вечер. И ще ти почиствам стаята.
	Той се извърна и ме погледна с присвити очи.
	— Сериозно ли говориш?
	— Да. Наистина! Ще ти бъда като роб. Цяла седмица!
	Той завъртя крана. Водата спря.
	— А защо не месец?
	Уха. Цял месец е доста време. Да му върша задълженията и да изпълнявам всичките му желания. Цял месец…
	Заслужаваше ли си? Струваше ли си да се превърна в нещастен слуга само за да видя изплашена Къртни?
	Разбира се, че си заслужаваше!
	— Добре — кимнах. — Месец.
	Той се захили и ми стисна ръката. Дланта му беше мокра от водата.
	След това ми подаде маркуча.
	— Поемай работата, робе.
	Взех маркуча. Водата капеше по джинсите ми.
	— И кога точно искате да се появят трите Кални чудовища? — попита Кевин. — Кога искате да изплашим Къртни?
	— Утре вечер — отвърнах.


>	23

	Не зная точно откъде се е взела легендата за Калните чудовища. За първи път чух за тях, когато бях съвсем малък. Едно дете се опита да ме изплаши и трябва да призная, че се справи доста добре.
	Легендата разказва следното:
	Първите заселници на това място били твърде бедни, за да си построят къщи. Вместо това вдигнали колиби на брега на Калния поток.
	Тогава потокът бил доста по-голям и пълноводен. Хората се трудили здраво и скоро на брега на потока израснало цяло село. Но жителите на града гледали с презрение на горските обитатели. Категорично отказвали да им помагат.
	Градоначалниците не разрешавали водните запаси да се делят с хората от Калния поток. Дюкянджиите не им давали стоки на вересия.
	Така хората от гората започнали да гладуват. Мнозина се разболявали, но в града им отказвали помощ.
	Всичко това е станало преди стотина години. Може и по-отдавна.
	Една нощ се разразила ужасна буря. Валял проливен дъжд и духали ураганни ветрове.
	Потокът се надигнал и излязъл от коритото си преди горските хора да успеят да избягат. Вдигнала се грамадна, кална вълна.
	Калта заляла селището. Погребала отдолу хората и колибите. Минала върху тях като вулканична лава.
	На следващата сутрин от селцето нямало и следа. Потокът течал покрай калните брегове. Гората била смълчана и празна.
	Селцето и жителите му изчезнали. Но не съвсем.
	Според легендата веднъж в годината, при пълнолуние, загиналите се надигат от калта. Сега обаче те са полуживи чудовища. Калните чудовища.
	Та веднъж в годината Калните чудовища се изправят на брега на потока и танцуват на лунна светлина — и жадуват да отмъстят на жителите на града, задето не са им помогнали.
	Така гласи местната легенда, доколкото я зная.
	Разбира се, това е само една измислица. Но историята си я бива, поне аз така мисля. Предава се от много поколения насам.
	Тази история е плашила доста деца. И мен включително.
	В неделя през нощта Кевин и двамата му приятели щяха да се престорят на Калните чудовища, за да изплашат Къртни, момичето, което не се боеше от нищо.


	Малко преди седем Кевин вече беше в банята и си слагаше грим. Лицето му бе покрито с плътен кафеникав слой, наподобяващ кал. Носеше широка риза и увиснали панталони. От дрехите му също капеше кал.
	Подпрях се на вратата и го огледах, докато си слагаше още грим в косата.
	— Уха — възхитих се. — Страхотно, наистина.
	— Благодаря, дребосък — засмя се той. — Свърши ли с чиниите?
	— Да — отвърнах неохотно.
	— Събра ли мръсните дрехи в моята стая? Сложи ли ги за пране?
	— Да — промърморих.
	— Да, сър — поправи ме брат ми. — Слугата трябва да е любезен.
	— Да, сър — повторих. Вече седмица му служех по този начин. Наистина невероятно е колко много работа има за вършене в къщата!
	Но най-сетне идваше великият момент, моментът, заради който си заслужаваше да понасям тези унижения.
	— Как изглеждам? — попита Кевин и се обърна към мен.
	— Като кална купчина — отвърнах.
	Той се усмихна.
	— Благодаря. — Тръгна надолу към хола и аз го последвах. — Ще взема колата да натоваря приятелчетата — рече, докато се оглеждаше доволно в огледалото. — След това ще се скрием в гората. Искаш ли да те откарам?
	— Не — поклатих глава. — Не, благодаря. Трябва да ида при Моли. Има една малка подробност, за която се налага да се погрижим.
	— И коя е тя? — попита Кевин.
	— Да отведем Къртни в гората — отвърнах.


>	24

	— Здрасти, Еди. Какво става? — посрещна ме бащата на Моли.
	Намирахме се в кухнята на Моли. Баща й отвори хладилника и извади кутия джинджифилова бира. След това прерови рафтовете, като примижаваше срещу светлината.
	— Нищо особено, татко — подметна нервно Моли. — Двамата с Еди ще излезем да се поразтъпчем.
	— Не искате ли да поиграем на скрабъл? — предложи ни той.
	— Не. Благодаря — отвърна припряно Моли. — Не и тази вечер.
	Погледнах стенния часовник. Закъснявахме. Нямахме време за приказки с бащата на Моли. Трябваше да отведем Къртни в гората.
	— Тогава на карти? — настояваше той. — Мога да ви науча на покер. Тази вечер съм свободен, та…
	— Татко, с Еди трябва да поговорим за една работа — прекъсна го Моли. — Ще дойдат и… другите деца.
	Баща й я погледна обидено. Извади няколко резенчета шунка от хладилника и започна да приготвя сандвич.
	— Гладни ли сте?
	— Не. Не сме — отвърна Моли нетърпеливо. Тя ме задърпа към столовата.
	— Моли. Трябва да побързаме — прошепнах.
	— На мен ли го казваш? — рече Моли суховато. Тя нагласи очилата на носа си. — Вземи слушалката. Аз ще говоря от моята стая.
	— Но какво ще кажеш? Не можеш пак да се преструваш на Денис. — Започвах да изпитвам безпокойство. Трябваше да се обадим по-рано на Къртни. Не биваше да чакаме последната минута.
	Моли ми хвърли загадъчна усмивка.
	— Ще видиш — рече тя. След това изчезна нагоре по стълбите.
	Изчаках, докато телефонът щракна, сетне вдигнах внимателно слушалката.
	Моли вече разговаряше с Къртни.
	— Кой се обажда? — попита Къртни.
	— Моли.
	Дъхът ми секна. Защо Моли казваше истината на Къртни?
	— Здравей, Моли. Какво има? — попита малко учудено Къртни. Двете с Моли не се погаждаха.
	— Чух нещо, което може би ще те заинтригува — продължаваше Моли. — Току-що чух, че тази вечер Калните чудовище ще излязат на брега.
	Настъпи продължителна пауза. Сетне Къртни попита:
	— Това е шега, нали?
	— Не — отвърна бързо Моли. — Наистина го чух. Нали е пълнолуние и всяка година Калните чудовища излизат по това време.
	— Моли, я престани — прекъсна я подигравателно Къртни. — Кажи истината. Защо ми се обаждаш?
	Няма да се хване на въдицата, рекох си и стиснах още по-силно слушалката. Не смеех да дишам. Няма да се хване. Моли щеше да се провали.
	— Добре де, Къртни, нали каза в училище, че вярваш в чудовищата — продължаваше Моли. — Ето защо, когато чух за Калните чудовища, помислих си, че сигурно би искала да ги видиш.
	— И къде чу за тях? — попита подозрително Къртни.
	— Ами по радиото — излъга Моли. — Току-що го казаха по радиото. Съобщиха, че тази нощ Калните чудовища ще излязат в гората.
	— Иди ги виж тогава — отвърна хладно Къртни. — В понеделник ще ми разкажеш в училище какво е станало.
	О, не, рекох си. Провал. Пълен провал. Целият план отива на кино. Брат ми ще ме убие!
	— Какво пък, може и да ида — каза Моли, която очевидно не се предаваше. — Нали знаеш, рядко се удава възможност да видиш истински чудовища. А теб, Къртни, щом те е страх, стой си у дома.
	— А? Какво каза току-що? — попита малко пискливо Къртни.
	— Казах — повтори бавно Моли, — че ако те е страх, не бива да ходиш в гората.
	— Мен? Да ме е страх? — сега вече Къртни едва не крещеше. — Не ме е страх от Калните чудовища, Моли. След десет минути те чакам там. Освен ако теб не те е страх.
	— Не, наистина. Остани си у дома — отвърна Моли. — Не искам аз да съм виновна. Ако се изплашиш или ти стане нещо…
	— Гледай да си там — прекъсна я Къртни и затвори.
	След няколко секунди Моли се показа долу. На лицето й грееше доволна усмивка.
	— Не съм ли гений, а? — попита тя.
	— Истински гений — отвърнах. — Да вървим.


>	25

	Усетих да ме побиват хладни тръпки, когато двамата с Моли доближихме Калния поток. Въздухът бе неочаквано хладен и влажен. От време на време сивкави облаци закриваха луната, която бе увиснала ниско над дърветата.
	— Колко вълнуващо — каза Моли, докато оглеждаше тъмната гора около нас. — Не мога да повярвам, че най-сетне ще изплашим Къртни.
	— И аз не мога да повярвам — рекох. — Все се питам какво ще се провали този път.
	— Нищо няма да се провали — успокои ме Моли. — Престани да бъдеш такъв песимист. Тази вечер ще удари жадуваният час, Еди.
	Чарлейн и Капата ни очакваха в покрайнините на гората. Моли ги видя първа и им помаха. Изтичахме при тях.
	— Да сте виждали брат ми и двамата му приятели? — попитах.
	— Не — отвърна Капата.
	— Но видяхме Къртни — докладва Чарлейн. — Двете с Денис отиваха към къщичката.
	— Взела е и Денис? — подскочих аз. Тъкмо ще изплашим и нея!
	— Видяха ли ви? — обърна се Моли към Чарлейн.
	— Как ще ни видят? Двамата с Капата се скрихме. Ето там. — Тя посочи един гъст шубрак.
	В гората изведнъж стана по-светло. Погледнах нагоре и видях, че облаците са се отдръпнали от луната. Окъпа ни зловеща, бледожълта светлина.
	Изведнъж дърветата се залюляха от повея на вятъра. Листата им сякаш шепнеха.
	— Брат ми и приятелите му сигурно се крият при потока — рекох. — Хайде. Да вървим. Не искам да пропусна големия момент.
	Четиримата тръгнахме през гората. Стараехме се да се придвижваме безшумно, но от време на време настъпвахме по някой клон.
	Заковах на място, когато дочух тихо стенание.
	Беше като далечен слаб вик. Скърбящ.
	Спрях и наострих слух. Още едно стенание.
	— К-какво беше това? — попитах със сподавен шепот.
	— Заприлича ми на птица. Може да е гугутка — предположи Чарлейн.
	Още едно стенание. Да. Сигурно беше гугутка горе на дървото.
	— Ей, Еди, да не си напълнил вече гащите? — пошегува се Капата и ме тупна по гърба. — Дръж се мъжки, момче.
	— Държа се — промърморих. Малко ме беше срам задето се бях изплашил от една глупава гугутка. Добре че беше тъмно, та не можеха да видят, че се изчервявам.
	Пресегнах се и бутнах шапката на Капата — колкото да разсея мислите си от гугутката.
	— Ей! — извика Капата и се завъртя, ядосан.
	— Шшшшт. Тихо. Къртни и Денис могат да ни чуят — скастри ни Моли.
	Приближавахме се безшумно към къщичката. Гората ставаше все по-тъмна, докато вървяхме между шептящите дървета. Неусетно се притиснахме един към друг. Никой не смееше да се обади.
	Отново дочух стенанията. Тихи викове.
	Опитах се да не им обръщам внимание. Нямаше да позволя повече да ме плашат някакви птички.
	Имах чувството, че вървим от часове, макар да знаех, че са изминали само няколко минути. Гърлото ми беше пресъхнало и коленете ми трепереха. Сигурно от вълнението, рекох си.
	— Ох! — извиках тихо, когато се спънах в нещо. Беше клон или камък. Полетях напред и паднах по корем. — Ох.
	Капата и Чарлейн побързаха да ме вдигнат.
	— Добре ли си? — прошепна Чарлейн.
	— Да. Нищо ми няма — промърморих, докато се отърсвах. Бях си ударил лакътя и усещах, че пулсира.
	— Престани да се опитваш да ни изплашиш — скара ми се Чарлейн.
	— Не се опитвам — възразих, докато разтърквах удареното.
	Стигнахме покрайнините на полянката. Като се придържахме към сенките на дърветата, загледахме се към къщичката.
	По-скоро беше площадка със стени, отколкото истинска къща. Искам да кажа, че нямаше покрив. Къртни и Денис вече се бяха покатерили горе и надзъртаха през стените.
	Лунната светлина огря поляната и сега вече ги виждах съвсем ясно. Къртни бе опряла бинокъл до очите си. Денис осветяваше дърветата с фенерче. На шията си носеше фотоапарат.
	Чудесно, рекох си и се изхилих беззвучно. Нали и двете все се мислят за големи учени. Дори бях изненадан, че не са взели тетрадки, за да си водят записки, докато наблюдават Калните чудовища.
	Ние четиримата приклекнахме зад една висока тръстика и продължихме да ги следим. Къртни и Денис разговаряха безгрижно, докато зяпаха наоколо. Не можех да чуя какво си казват.
	— Нямам търпение! — прошепна Капата, докато се облягаше на мен. Черните му очи святкаха развълнувано изпод козирката. — Къде е брат ти?
	Затърсих с очи сред дърветата и около брега.
	— Не го виждам — прошепнах. — Но той и приятелите му трябва да са някъде наблизо. Всеки момент ще се появят.
	— И тогава ще започне забавата — ухили се Капата.
	— Аха — съгласих се. — Тогава ще започне забавата.
	Само дето ме глождеше някакво съмнение.
	Къде бяха Кевин и приятелите му?
	Къде се спотайваха?
	В този момент забелязах нещо да се движи зад горската къщичка, в другия край на поляната.


>	26

	Сграбчих Капата за ръкава, когато видях движещите се сенки близо до дърветата.
	— Погледни! — прошепнах и му ги посочих.
	Но беше излишно. Той също ги беше видял. Всички ги виждахме.
	Къртни и Денис бяха обърнати на другата страна и не подозираха, че нещо става зад гърбовете им.
	Зърнах една тъмна фигура да се прокрадва бавно към къщичката.
	После още една се появи зад нея. Сякаш се надигаха от калта.
	Трета фигура се олюля под бледата светлина.
	Да!
	Трите Кални чудовища!
	Кевин и приятелите му идваха!
	Къртни и Денис още не ги бяха видели.
	Къртни се бе навела през стената и гледаше с бинокъла на другата страна. Денис също светеше натам.
	Сега вече виждах съвсем ясно Кевин и приятелите му. Изглеждаха страхотно!
	Главите им бяха покрити с мокра, черна кал. Дрехите им бяха смачкани и дрипави.
	Полюшваха се като зомбита, с протегнати напред ръце, от които капеше тиня.
	И вървяха към къщичката. Бяха съвсем близо.
	Още по-близо.
	Обърни се! — шепнех мислено на Къртни.
	Обърнете се и двете! И после пищете!
	Но Къртни и Денис продължаваха да стоят с гръб. Нямаха никаква представа, че Калните чудовища вървят към тях.
	За миг огледах какво правят моите трима приятели. Моли и Чарлейн бяха застинали като статуи, зяпнали с уста и с ококорени очи. Капата гледаше, без да мига.
	И тримата чакахме мига, когато нашите жертви ще забележат присъствието на Калните чудовища.
	Изведнъж, докато не откъсвах поглед от трите чудовища, чух шумолене зад гърба си.
	Пукот на съчки. Влачене на крака по земята.
	Стъпки.
	Тихи, шепнещи гласове.
	— Ей! — прошепнах и се обърнах.
	И видях други три Кални чудовища да стоят зад нас!
	— Не! — опитах се да изпищя, но гласът ми се превърна в сподавен шепот.
	Капата, Моли и Чарлейн също се обърнаха, докато трите нови Кални чудовища ни приближаваха.
	Познах Кевин в средата на групата.
	— К-кевин! — запелтечих.
	— Извинявай, дребосък — прошепна той. — Спукахме гума.


>	27

	— Закъсняхме ли? — попита Кевин.
	Не отговорих. Не можех.
	Обърнах се към поляната. Трите Кални чудовища се поклащаха зад къщичката. Хлътналите им очи надзъртаха иззад лепкавата кал, която се стичаше от косите им.
	Тогава видях, че са повече. Видях щръкнали от калта ръце. Видях да се показват покрити с кал глави. Нови и нови тела се надигаха от тинестия бряг.
	Тъмни фигури, от които се стичаше кал, се изправяха бавно и тръгваха към поляната. Босите им крака шляпаха по влажната почва.
	Сега вече бяха близо дузина. Мършави, дрипави, сгърбени, покрити с кал тела, които крачеха към горската къщичка. Дузина. Поне още толкова се измъкваха от калта.
	— Бягай! — извиках и изскочих иззад храсталака. — Къртни! Денис! Бягайте! _Бягайте!_
	Те се поколебаха. После най-сетне забелязаха другите чудовища.
	Пискливият вик на Къртни разцепи тишината.
	Крещеше от ужас. Отново. И отново.
	Пищяха и двете с Денис.
	Това трябваше да е великият момент, моментът на нашия триумф.
	Но не беше.
	Двете момичета крещяха ужасено.
	И тогава осъзнах, че _всички ние_ крещим.
	Калните чудовища продължаваха да се полюшват около нас.
	Видях, че Денис и Къртни скачат на земята.
	Те се изправиха и побягнаха, като продължаваха да пищят.
	Аз също побягнах. Колкото се може по-надалеч от тъмната гора.
	Бягах и бягах. Бягах от покритите с кал чудовища, които никога нямаше да забравя, колкото и далече да избягам.


	Всичко това се случи преди две седмици. Две дълги седмици.
	Ужасът отмина. Остана зад нас.
	Но все още не смея много да излизам. Предпочитам да си стоя у дома.
	Също и моите приятели.
	Вчера Кевин ме попита дали искам да гледам филма за чудовищата. Редактиран и завършен.
	Казах му не, благодаря. Просто не желая да го гледам.
	Чувствах се ужасно нервен след случката в гората.
	Приятелите ми също. Всички бяхме стресирани.
	С изключение на Къртни.
	Знаете ли какво правеше тя? Хвалеше се наляво и надясно, че била права. Наистина имало чудовища на този свят.
	Хвалеше се на всички, че го доказала, защото ги видяла с очите си.
	Беше по-отвратителна от всякога.
	С приятелите решихме хубавичко да я изплашим. Веднъж поне ще го направим както трябва.
	Но още не можехме. Бяхме твърде уплашени.
