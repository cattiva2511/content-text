P>
	В креслото до прозореца седеше,
	повдигнал вежди, старец уморен.
	На масичка до чашка чай димеше
	догаряща цигара и струеше
	на лентички дима си изтънен.

	Бе зимен ден, в лицето му изпито,
	през пухкавата мрежа на дима,
	блестеше слънце младо и открито,
	ала на запад местеше лъчи то,
	из стаите пустинни на дома.

	Часовникът със ясна, звучна мяра
	тиктакаше… И залезния свят
	старикът гледаше с унила вяра,
	с растяща пепел тънката цигара
	струеше сладък аромат.
P$
