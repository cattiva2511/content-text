E>
	„Животът е сериозно нещо, поради своята незначителност.“
@	Ромен Гари
E$
E>
	… Националният съвет на Лекарския съюз отново изразява отрицателно становище по въпроса за свободния аборт и е на мнение, че ако бъде допусната от законодателя, тази „дейност“ следва да бъде поверена на „специализиран изпълнителски персонал“ в „пригодени за целта заведения: АБОРТАНИЦИ“.
@	Из пресата, 8 април 1973 г.
E$


>	1.

	ОЩЕ ТУК ЩЕ НАВЛЯЗА в сърцевината на предмета, съкращавайки процесуалните усложнения. Сътрудникът от Зоологическата градина, който проявява интерес към питоните, ми рече:
	— Настойчиво ви съветвам да продължавате, Кувен. Излагайте наблюденията си в писмена форма, вадете всичко наяве, понеже няма нищо по-вълнуващо от изживяния опит и непосредствените впечатления. Пазете се най-вече от литературщина, предметът си заслужава труда.
	Уместно е също така да припомня, че голяма част от Африка е френскоезична и че както е показано в маститите трудове на учените, питоните идват тъкмо оттам. Налага се следователно да се извиня за известни изкълчвания и недомислици, кълба напред и назад, куцукане и загуби на пусулата, гламавщини, кривогледство и незаконни имиграции на езика, синтаксиса и речника. Тук на вниманието се налага въпросът за надеждата, за друго нещо и друго място, при това с вопли на дребно извън всяка конкуренция. Ще изпадна в голямо затруднение, ако бъда замолен с призовка да употребявам само думи и форми, които отдавна вече насочват в позната насока, без да достигнат до изход. Въпросът за питоните, особено в агломерацията на голям Париж, изисква значително обновяване на взаимоотношенията и затова аз държа да дам на езика, използван в настоящата разработка, известна независимост, възможност да се гради другояче, не както при употребяваните вещи. Надеждата изисква срещу речника да не се произнася окончателна присъда за неуспех.
	Подметнах го на сътрудника и той се съгласи:
	— Точно така. Затова се надявам, че вашият труд върху питоните с осезателния личен принос в него може да принесе голяма полза и че на равна нога, без никакво колебание трябва да се позовете на Жан Мулен и Пиер Бросолет*, тъй като те и двамата нямат абсолютно нищо общо със зоологическото ви изследване. Следователно имате всички основания да включите и тях, с оглед ориентация, контраст, позоваване и определяне на рамката. Понеже въпросът не е само да изтеглите своите карти от играта, а да объркате цялата игра с карти.
	[* Герои на Френската съпротива, загинали в борбата с хитлеристките окупатори. — Б.пр.]
	Нищо не разбрах и се развълнувах. Винаги ме вълнува онова, което не съм в състояние да разбера — нали в него може да се крие някаква благоприятна за нас възможност. При мен всичко е рационално.
	Стигам до заключението, без повече процесуални усложнения като срещу Жана д’Арк — казвам го от грижа за френскоезичието и за да отдам нужната почит, — че вече съм в сърцевината на предмета.
	Понеже едно е безспорно, питоните спадат към категорията на необичайните.
	Започвам с природата откъм нейната най-неумолима страна — въпроса за изхранването. Видно е, че не се опитвам да отмина с мълчание най-мъчителното: питоните се хранят не само с прясно месо, те се хранят с живо месо. Така е.
	Когато доведох Голям Гальовник от Африка подир една организирана екскурзия, за която ще говоря по-нататък, веднага отидох в музея. Бях почувствал към този питон внезапно дружелюбие, горещ, неудържим порив, нещо като взаимност още в момента, когато го зърнах, изложен от един негър пред хотела с пълен пансион, но изобщо не знаех какви жизнени условия са му необходими освен мен самия. А държах да се нагърбя с тях. Ветеринарният ми каза с хубаво южняшко произношение:
	— Уловените питони поемат единствено жива храна. Мишки, морски свинчета… Добре им идва и по някое зайче от време на време.
	Той се усмихваше разнежено.
	— Гълтат като разпрани. Много е забавно да се наблюдава как мишката стои отпред, а питонът отваря уста. Ще видите.
	Пребледнях от ужас. Така още със завръщането си в парижката агломерация се натъкнах на въпроса за природата, същия, на който се бях натъкнал и преди, с главата напред, разбира се, но без съществен принос от моя страна. Направих първата крачка и купих една бяла мишка, обаче още в минутата, когато я измъквах от кутията в моето жилище, тя промени естеството си. Щом усетих мустачките й в шепата си, начаса се сдоби с осезателно лично влияние. Живея сам и я нарекох Блондин именно заради това — заради някой. Винаги избързвам. Колкото по-малка я чувствах в шепата си, толкова повече растеше тя и изведнъж цялото ми жилище се оказа изпълнено с нея. Имаше прозаични розови уши и мъничка влажна муцунка, а за един самотен мъж в тези неща лъжа няма, те придобиват особено значение поради нежността и женствеността. Липсват ли, те се разрастват и запълват цялото пространство. В магазина гледах да е бяла и луксозна, като храна за Голям Гальовник, но ето че не ми достигаше необходимата мъжка сила. Аз съм слабак, казвам го, без да се хваля. Нямам никаква заслуга за това, просто го установявам и толкова. Дори има мигове, в които се усещам до такава степен слаб, че трябва да е станала някаква грешка и тъй като не ми е ясно какво искам да кажа с това, просто ви показвам колко е значително.
	Блондин веднага прояви интерес към мен, изпълзя на рамото ми, гушна се на врата ми, загъделичка ме с мустачките си по ухото, изобщо хилядите дреболии, които доставят удоволствие и създават задушевност.
	А през това време имаше опасност питонът ми да загине от глад. Купих едно морско свинче, защото в Индия, откъдето идва то, са по-народонаселени, обаче и то намери начин незабавно да завърже приятелство с мен без каквото и да е усилие от негова страна. Наистина е невероятно колко самотни се чувстват тварите в един едностаен с хол в голям Париж и каква нужда имат от някого, когото да обичат. Можех ли да хвърля всичко това в пастта на един изгладнял питон просто от уважение към природните закони.
	Не знаех какво да правя. Трябваше да храня Голям Гальовник поне веднъж седмично, той разчиташе на мен в това отношение. Вече двайсет дена, откак се бях нагърбил с него, той изразяваше привързаността си към мен, като се увиваше около кръста и раменете ми. Полюшваше красивата си зелена глава пред лицето ми и ме гледаше втренчено в очите, като че никога не беше виждал подобно нещо. Такава драма се разигра в душата ми, че изтичах да подиря съвет при отец Жозеф, енорийския свещеник от улица „Ванв“.


>	2.

	ВИНАГИ СЪМ СЕ ВСЛУШВАЛ в съветите на този свещеник. Спрямо мен е чувствителен и много затрогнат, тъй като е разбрал, че го търся не заради Бог, а заради него самия. По този въпрос е извънредно докачлив. Ако бях свещеник, щях да се сблъсквам със същото затруднение, винаги щях да чувствам, че обичат не точно мен. То е като онези мъже, които ги канят навсякъде заради красивите им жени.
	Та абат Жозеф ми засвидетелстваше известно съчувствие в „Рамзес“, кафенето отсреща.
	Веднъж чух как моят завеждащ отдел казва на един колега: „Този човек е празен отвътре.“ Две седмици не бях на себе си. Дори да не е говорил за мен, фактът, че се почувствах засегнат от забележката, показва, че тя за мен се е отнасяла: не бива никога да се говори лошо за отсъстващите. Човек не е в състояние да присъства истински и изцяло, той страда и това заслужава уважение. Казвам го между другото, защото има всякакви думички, „изгубени стъпки“ например, които ме навеждат на размисъл. „Този човек е празен отвътре…“ Не се подвоумих, грабнах снимката на Голям Гальовник, която винаги нося в портфейла си заедно с доказателствата за съществуването ми — документи за самоличност, застраховка срещу всякакви рискове, и показах на моя завеждащ-отдел, че съм „пълен отвътре“, точно така, обратно на казаното от него.
	— Да, зная, за това говорят всички — каза той. — Мога ли да ви попитам, Кузен, защо си взехте питон, а не някакво по-обичливо животно?
	— Питоните са много обичливи. По природа лесно се привързват. Увиват се.
	— Само затова ли?
	Прибрах си снимката в портфейла.
	— Никой не го искаше.
	Той ме изгледа с любопитство.
	— На колко сте години, Кузен?
	— На трийсет и седем.
	За пръв път той проявяваше интерес към един питон.
	— Сам ли живеете?
	Тук се сепнах. Те май редовно подлагат служителите на психологически тестове, за да видят дали не са се изхабили или видоизменили. То е заради опазването на околната среда. Може би същото правеше и той.
	Изби ме студена пот. Изобщо не знаех дали се гледа с добро око на питоните. Ами ако водят до лоши резултати в психологическите тестове? Дали не ги взимат за израз на недоволство от работата. _Живее сам с питон._ Вече го виждах изписано в досието ми.
	— Имам намерение, да създам семейство — му казах аз.
	Исках да кажа, че ще си женя, но той помисли, че е за питона. Гледаше ме с любопитство, и то с какво любопитство.
	— Това е само междувременно. Мисля да се женя.
	Така си е. Възнамерявам да сключа брак с госпожица Драйфус, една колежка от службата, която работи на същия етаж, с минижуп.
	— Моите поздравления — рече той. — Но ще ви бъде трудно да приучите жена си да понася един питон.
	И си тръгна, без да ми даде време да се защитя. Съвсем съм наясно, че по-голямата част от днешните девойки не ще приемат да делят един апартамент с питон, дълъг два метра и двайсет, който от всичко на света най обича да ти се увие от главата до петите. Но работата е там, че самата госпожица Драйфус също е негърка. Тя сигурно се гордее със своя произход и естествената си среда. Негърка от Френска Гвиана, както е видно и от името й Драйфус, много често приемано от тамошните жители поради местната слава и за развитие на туризма. Капитан Драйфус, без да е бил виновен, е престоял пет години там в каторгата, кой прав, кой крив, преди невинността му да блесне пред целия свят. Прочетох всичко, което човек може да прочете за Гвиана, щом е влюбен, и научих, че петдесет и две негърски семейства са приели това име поради националната слава и расизма в армията през 1905 година. Така никой не смее да ги пипне. Осъдили един тамошен Жан-Мари Драйфус за кражба и без малко да избухне революция поради светая светих и националните блага. Следователно е съвършено очевидно, че не съм си взел африкански питон с хитроумната цел да си намеря извинение, задето нито една девойка не желае да живее с мен поради предразсъдъците към питоните и задето нямам приятели от моя си вид. От друга страна, завеждащият отдел също не е женен и дори не държи питон у дома си. Всъщност аз никого не съм молил да се омъжва за мен, макар че между нас двамата с госпожица Драйфус работата е от днес за утре и при първия удобен случай, но е вярно, че питоните, общо взето, са смятани за отблъскващи и безобразни, от тях се плашат. Необходима е — казвам го, съвършено ясно съзнавайки нещата и без отчаяние, — необходима е значителна избирателна склонност и общи културни традиции, за да приеме една девойка съвместен живот очи в очи с подобно доказателство за любов. На мен повече не ми трябва. Може би изразите ми са твърде деликатни, но парижката агломерация наброява десет милиона постоянни посетители, без да се броят превозните средства, и се налага, дори когато човек поеме риска и закрещи с открито сърце, да потулва и да не издава най-главното. Впрочем Жан Мулен и Пиер Бросолет са били заловени тъкмо защото са се показали, тръгнали са по външни явки.
	Друг път, все в същия ред, се качих на Порт дьо Ванв в метрото и вагонът се случи празен, с изключение на един господин, съвсем сам в ъгъла. Начаса забелязах, че е самичък в целия вагон и се разположих до него. Седяхме така известно време и помежду ни се установи известно смущение. Наоколо места колкото щеш и затова положението беше трудно от човешка гледна точка. Чувствах, че още миг и двамата ще се преместим, но упорствах, защото беше същото, в целия му ужас. Казвам „същото“, за да бъда разбран ясно. Тогава той извърши нещо много хубаво и много простичко, за да стопи ледовете. Извади портфейла си и измъкна от него снимки. Показа ми ги една по една, както се показва семейството с близките на сърцето ни същества при запознанство.
	— Тази крава купих миналата седмица. Чистокръвна джърси. А това е свиня майка, триста кила. Какво ще кажете?
	— Много са красиви — рекох развълнуван аз и си помислих за всички същества, които се търсят, без да се намерят. — Животновъд ли сте?
	— Не, просто така — каза той. — Обичам природата.
	Слава богу, дойде моята спирка, защото вече всичко си бяхме казали и бяхме достигнали онази точка във взаимната изповед, от която е много трудно да се продължи оттатък и отвъд поради вътрешните задръствания.
	От грижа за яснота искам незабавно да уточня, че не заобикалям онова, дето бях отишъл в „Рамзес“, за да подиря съвет от абат Жозеф, а просто наподобявам в настоящето изследване естествената походка на питоните с цел да прилепна по-добре към моя предмет. Тази походка не е праволинейна, а се осъществява чрез гърчене, криволичене, винтообразни движения, последователни намотки и размотки, понякога се навързва на пръстени и истински възли и следователно е много важно тук да се действа по същия начин, със съчувствие и разбиране. Той трябва да е като у дома си в тези страници.
	Отбелязвам на равна нога, че Голям Гальовник започна вкъщи първото подменяне на кожата си приблизително по същото време, когато се захванах с настоящите записки. Разбира се, доникъде не стигна, пак си остана той, но се бори мъжки и се сдоби с нова кожа.
	Метаморфозата е най-хубавото нещо, което ми се е случвало досега. Седях до него и пушех една къса луличка, докато той се променяше. Отгоре на стената са снимките на Жан Мулен и Пиер Бросолет, вече ги споменах мимоходом, без каквато и да е обвързаност от ваша страна.


>	3.

	НО КАКТО КАЗВА ДОКТОР ТРЬОНЕ в своето ръководство за питоните: „Не е достатъчно да обичаме един питон, налага се освен това и да го храним.“
	Та бях отишъл да потърся съвет от абат Жозеф поради оня въпрос с живото месо. Имахме дълго обяснение в „Рамзес“ пред една бутилка бира. Аз пия вино, бира, ям предимно зеленчуци и тестени изделия, много малко месо.
	Отказвам да храня моя питон с живи мишки и толкоз — казах аз. — Нечовешко е. А той не ще да плюска друго. Виждали ли сте горката мишчица, изправена срещу питон, който се готви да я налапа? Жестоко е. Природата, отче, не е добре скроена.
	— Не надничайте в чуждата паница — строго каза абат Жозеф.
	Понеже е ясно като две и две четири, че той не търпи никакви нападки срещу неговия си питон.
	— Истината, господин Кузен, е, че трябва да проявявате по-голям интерес към себеподобните си. На какво прилича това, да се свързвате с някакво влечуго…
	Нямах намерение да започвам с него зоологически спор за едните и за другите, за това кой какъв е, целта ми не беше да го смая. Ставаше дума просто да разреша въпроса за земната храна.
	— Това животно се привърза истински към мен — му рекох аз. — Живея твърде самотно, макар и благоприлично. Не можете да си представите какво е да се върнеш вечер и да намериш някой, който те очаква. Денем смятам с милиарди — както знаете, статистик съм — и естествено, щом свърша работа, се чувствам много смален. Връщам се у дома и намирам на кревата си едно същество, увито на кълбо, то зависи изцяло от мен, за него аз съм всичко, то не може без…
	Отчето ме гледаше накриво. Той е малко от ония, войнстващите отчета, защото пуши лула.
	— Ако бяхте приели Бог, вместо да се въргаляте в кревата с някакво влечуго, щяхте да бъдете много по-добре със снабдяването. Първо на първо, Бог не плюска мишки, плъхове и морски свинчета. Повярвайте ми, много по-чисто е.
	— Слушайте, отче, не ми говорете за Бог. Искам нещо, което си е мое, а не на всеки.
	— Но нали тъкмо…
	Не го слушах. Седях си смирено, със скромната шапка, с жълтата папийонка на сини точки, с шалчето си и пардесюто, съвсем изрядно облечен, сако, панталони и всичко останало поради отличителните белези и нелегалността. В една голяма агломерация като Париж, с десет милиона, меко казано, е много важно да си както трябва и да представяш обичайните белези на народонаселението, за да не предизвикаш струпване. Но ето, с моя Голям Гальовник се чувствам различен, чувствам се приет, заобиколен с присъствие. Не знам как е с останалите, дали не са убивали баща и майка. Когато един питон се увие около теб и те стисне силно през кръста, през раменете и положи глава на врата ти, достатъчно е да затвориш очи, за да се почувстваш обичан. Това е върхът на невъзможното и аз се стремя към него с цялото си същество. Трябва да кажа, че винаги са ми липсвали ръце. Две ръце, моите си, означават празното. Необходими са ми още две около тях. На това при витамините му викат изразена липса.
	Не слушах какво ми говори абат Жозеф, оставях го да си пее песента, той се стремеше да разшири потреблението. Изглежда, няма опасност да усетим липса на Бог, от него се намира повече, отколкото петрол при арабите — гребѝ с пълни шепи, давай! Аз бях далеч с моята усмивка, която се радваше, че пак се срещаме.
	Спомнях си как онзи ден госпожица Драйфус ми каза една сутрин, на минаване през счетоводството:
	— Видях ви в неделя на Шанз-Елизе.
	Бях смаян от прямотата, да не кажа храбростта, с която тази девойка проявяваше интерес към мен. От нейна страна е още по-смело поради това, че както вече споменах с уважение и като равен с равен, тя е негърка, а за една негърка да скъси по подобен начин разстоянията в голям Париж е наистина вълнуващо. Беше много красива, с ботуши до над коленете, но не знаех ще се съгласи ли да дели покрив с един питон, понеже и дума не може да става аз да изхвърля Голям Гальовник. Възнамерявах да действам постепенно, стъпка по стъпка. Искам госпожица Драйфус да свикне с мен такъв, какъвто съм, да свикне с моята природа, с моя начин на живот. И тъй не отговорих на ухажването й, преди това трябваше да се уверя напълно, че ме познава истински, че знае с кого си има работа.


>	4.

	КАТО ИЗКЛЮЧИМ ГОСПОЖИЦА ДРАЙФУС, бях поставил Блондин в една надупчена кутия, за да може да диша, и качих всичкото върху гардероба, извън обсега на действие. Въпросът за прехраната заема значително място в нашия живот и са необходими предпазни мерки, та да не се разиграе някоя природна драма.
	При питоните интуитивната склонност е особено добре развита, пропорционално на затаената под люспите чувствителност, и понякога, когато се връщам в моето жилище, ми се случва да намеря Голям Гальовник, изправен на мокета във възходящ винт към най-горното чекмедже, но без да може да го достигне, по липса на необходимите условия, принуден да се задоволи с въжделения, както всички. Много е красив, стои с високо вдигната глава пред гардероба, в сиво-зеленикава разцветка, която под корема и на места прелива в бежово-кафеникаво с мек блясък, биещ малко на дамска чанта от Фобур Сент-Оноре, и той следи своето въжделение със съсредоточен, донякъде синьо-зелен поглед, с вътрешна дълбочина. Гледа съсредоточено, втренчено, изправен на винтовете си като жива пружина, полюшва се едва-едва върху основата си с оглед хипноза, върти с рязък замах глава ту наляво, ту надясно, воден от надеждата. Това е поведение на английски изследовател, поглед, впит в хоризонта и водопада „Виктория Нянза“, ръка над очите и кърпа на тила под колонизаторския шлем, с оглед завоевание и цивилизация, както много съм чел, когато бях малък.
	Привлякох вниманието на ветеринарния от музея върху едно черно, сиво-черно петно, грешка на природата, с което е отличен Голям Гальовник отляво под корема, и ветеринарният ми каза духовито, че това би му придало голяма стойност, ако беше пощенска марка. Изглежда, е много рядко, а редкостта е удостоверение. Печатните грешки придават голяма стойност поради теорията на вероятностите, която поставя под въпрос тяхното промъкване, прави го, кажи-речи, невъзможно, тъй като всичко е стъкмено точно с цел да бъде предотвратено промъкването на грешка-човешка. В този смисъл и за да избягна жестокото пробуждане на разбитите, по природа болезнени надежди, аз употребявам изрази като „грешка-човешка“ и „връх на невъзможното“. Не е препоръчително тутакси да ме обвинявате в аристократизъм, понеже ходатайството ми е за грешка-човешка в нейния най-скромен мащаб на народонаселение — такъв съм аз, с ръка на сърцето, — с простия оглед раждане, метаморфоза.
	От друга страна, не е препоръчително да се изпълваме с илюзии вследствие простата поява на едно сиво-черно петно отляво на корема. Очакването на печатна грешка, която ще придаде нечувана рядкост и внезапна нова стойност на един тираж сперма, е чисто и просто марколюбителски мерак, подобно на извънземните жители и летящите чинии. По-скоро сме изправени пред главоломно обезценяване в резултат на инфлацията и свещеното право на живот по пикочните канали.
	Освен това един-два пъти заварих Голям Гальовник изправен по същия начин винтообразно до стената, към портретите на Жан Мулен и Пиер Бросолет, с оглед от все сърце или разбито сърце, или пък просто от навик да гледа все нагоре.
	Длъжен съм все пак да призная, че въпреки моята предпазливост, тази история с петното събуди в мен предизвестяващи вълнения. Една лястовичка пролет не прави, но въпросът е там, че начаса се появи и втора. Един от колегите в службата, Браверман, много изрядно облечен колега, дойде при мен с вестник в ръка. Аз не чета английски, бидейки френскоезичен по култура и произход и гордеещ се с този факт, като се има предвид приносът на Франция към миналото, с който тя продължава да се разплаща и сега. Все пак той посочи мястото върху страницата и преведе едно съобщение, според което голямо _петно_ — подчертаването е от мен, — голямо живо, органично и _развиващо се_ — пак повтарям, подчертаването е от мен, с цел да бъде избягната илюзията за трансцендентално и извънземно явление с пораждане на надежда, — та едно _петно_, органично и _развиващо се_, което непрекъснато _нараства_ и се _разпростира_, се е появило върху почвата, сиреч на Земята — това е важно по подразбиращи се причини — в градината на една домакиня от Тексас. На цвят било кафеникаво — на Голям Гальовник е сиво-черно, но трябва да се изчака, понеже природата следва бавно своя път, както повеляват присъщите й закони: отвътре се състояло от червеникаво вещество и можело с просто око да се види как расте. Съпротивлявало се на всякакви опити за премахване и завръщане към естественото състояние на нещата. Вестникът — казвам го, за да не ме обявят за лъжепророк — беше „Хералд трибюн“, който се продава в Париж по международни съображения, дата 31 май 1973, осведомителната агенция „Асошейтед прес“, а домакинята се казваше госпожа Мери Харис. Не съм отбелязал името на градчето в Тексас, където се е състояла появата, за да не излезе, че искам да огранича нещата. На равна нога ще добавя сухо и в същия дух, че не съм идиот и ми е известно, че Исус не се е появявал отначало като петно в градина или отляво на нечий корем, че объркването с проявление на надежда е присъщо на скритите, вътреутробни състояния. Воден съм единствено от научната грижа да разкажа за живота на един питон в Париж, обкръжен в рамките си от народонаселение, с присъщите му нужди. Този въпрос с по-сериозен от онзи за незаконната имиграция.
	Вестникът съобщаваше на английски, че тайнственото сюнгероподобно поресто петно се противяло на всички усилия на госпожа Мери Харис да се изтрие и да бъде спокойна, че никой не знае какъв е произходът на новопоявилия се жив организъм.
	Подозирам, че Браверман, който не може да ме понася, макар че го крие под съвършено обиграно безразличие, ми преведе тази статия с оглед оскърбление и обида по мой адрес, за да ме уведоми, че се е появил още един сюнгероподобен, порест и червеникав отвътре организъм, чието присъствие и нужди са извън нашите познания. Ако е искал да ме унизи, напълно се е излъгал в своята насмешка. Няма никакво съмнение, че този неизвестен, внезапен и нечуван организъм е грешка, промъкнала се в действащата система, опит за противоестествена изява и щом видях нещата в тази светлина, бях обзет от надежда и поощряване на въжделенията. Очевидно не ставаше дума за проста брадавица, както презрително подметна Браверман, макар че и върху брадавиците не бива да се плюе.
	_Никой не може да каже какво е:_ тексаските учени изрично подчертаваха своето _неведение_. А нали ако има нещо, което открива хоризонтите, това е тъкмо неведението. Когато гледам Голям Гальовник, виждам го набъбнал от възможности поради моето неведение и недоумението, което ме обзема при мисълта, че подобно нещо е възможно. Точно това е надеждата, това е непроницаемият страх с предчувствия, възможности за нещо друго и някой друг, със студена пот.
	Не можеш очевидно да пукнеш от страх, ако нямаш основания за надежда. Едното без другото не върви.
	Изчаках Браверман да излезе и изтичах до тоалетната с цел да се прегледам от главата до петите. Повечето хора се страхуваха след това петно, защото всички се страхуват от промените поради навика и неизвестното. Все пак сте разбрали, надявам се, че аз нямаше как да се страхувам повече от преди, това е невъзможно. Не ще се връщам пак към същото, но да отглеждаш у дома си в Париж питон, дълъг два и двайсет, и в същото време да предоставяш нелегално убежище на Жан Мулен и Пиер Бросолет, не е лесна работа, както и всеки един.
	Впрочем на другия ден вестникът съобщи, че тексаското явление не било ново, ставало дума за раждането на някаква гъба.
	Отбелязвам тези подробности, за да проличи ясно, че съм склонен към оптимизъм и не се смятам за завършен, а само в състояние на изчакване и възможна поява.
	За да избягна всякакво объркване и да подема наново нашето редовно течение подир този възел, ще добавя, че водопадът „Виктория Нянза“ понастоящем се намира в Танзания.


>	5.

	ПРОДЪЛЖАВАМ ДА ОПИСВАМ навиците си, начина си на живот в домашна обстановка и след този въпрос за изхранването, който бе разрешен с помощта на религията, както ще се види подир малко, ще привлека вниманието върху обстоятелството, че понякога се отбивам при милосърдните курви и употребявам тази дума в нейното най-благородно значение, с цялото ми уважение и признателност, когато полагат грижи за мен.
	Внезапно се чувствам оборудван изцяло, щом се сдобия с още две ръце. Една от тях, Марлиз, ме гледа в очите, докато се увива около мен, и ми говори:
	— Нещастното ми мъжле.
	Харесва ми. Харесва ми де ми викат нещастно мишле… исках да кажа — мъжле. Усещам, че това е изява на присъствие от моя страна.
	Тя често добавя:
	— Ти поне имаш поглед. На теб човек може да се покаже. Не е само онази работа. Хайде, ела да ти измия задника.
	Тук възниква един извънредно тънък и смущаващ въпрос, който се чувствам задължен да повдигна в рамките на настоящото изследване. Казвали са ми, че навремето не било така. Съдържателката на кафенето от улица „Виал“, на която се изповядах, ми даде следното обяснение:
	— То е поради розите. Листата им са розови, както и едноименните венчелистчета, оттам идва и поетичният образ розов лист. По мое време нямаше такова търсене, но равнището на живота се повиши поради икономическото разрастване и кредита. Благата са по-равномерно разпределени и по-достъпни. Да, равнището на живота е първопричината. Всичко се разраства, и хигиената в това число. Глезориите, запазени някога за привилегированите, днес са по-добре разпределени, по-лесно се стига до тях. Освен туй сега съзнанието е друго, налице е опростяване, а също и целеустременост да се стигне до края без усложнения. По мое време например девойката ви намекваше отдалеч със заобикалки: „Аз ли да те измия, скъпи, или ти самичък?“. Стоиш изправен, тя ти сапунисва пишката и същевременно се забавлява да ти я вдига. Рядко ти миеха задника служебно, правеха го само за привилегировани. Сега хигиената е на първо място, защото и тя е към социалните грижи и осъзнаването. Тя ви настанява на бидето и е служебно задължена, защото равнището на живота се е повишило и тия неща са всеобщо достъпни. Питайте когото искате: така стана едва отпреди петнайсет-двайсет години, с всеобщия достъп до плодовете на труда и икономическото разрастване. Едно време беше нещо изключително, за познавачите. Сега всички са познавачи, няма нищо скрито, с рекламата малко и голямо знае кое е хубавото. Рекламата изтъква всички хубави страни на стоката. Разкошът, розовият лист, стана от първа необходимост. Момичетата са наясно, че клиентът изисква розов лист, че е осведомен за стоката, за своите права.
	Дори и така да е, аз не мога да свикна поради моите затруднения със самоличността. Не държа да се отнасят с мен като с различно същество, напротив, обаче се чувствам обезценен и смален, усещам се ужасно опростен, щом Клер, Ифигения или Лорета ме насадят върху бидето и вземат да ми сапунисват задника, когато аз съм дошъл заради женското присъствие. Затова все повече се изкушавам да се отърва от питона си, който отблъсква от мен неподправените и постоянни женски стойности с оглед съвместен живот. Но това решение става от ден на ден все по-трудно за вземане, понеже колкото повече се тревожа и клюмвам, толкова по-ясно усещам, че съм му необходим. Той също си дава сметка и се увива около мен с цялата си дължина и старание, но понякога ми се струва, че не ми достига и ми се искат още и още метри. Нежността е първопричина за тези неща, тя човърка и се намесва отвътре, но я няма и тогава се раждат въпросителни знаци и защо.
	В резултат се образуват намотки и размотки и има дни, когато Голям Гальовник се навързва на толкова много възли, че не успява да освободи и себе си и това навява мисли за самоубийство поради Колумбовото яйце и Гордиевия възел. За да илюстрирам примера, дори един обикновен чифт обувки от всяка гледна точка се натъква на същото затруднение, когато дръпнем единия край на връзката, а се получи само още един допълнителен възел. Животът е пълен с примери, обслужването е добро. Например тъкмо най-простата деликатност не ми позволява да пристъпя към госпожица Драйфус с разкършени рамене и да й предложа съвсем естествено, тъпчейки ризата си в колана на панталона, да излезем двамата, ей така, очи в очи, като истински мъжага, който дърпа наслуки единия край на връзката, без да го е грижа какво ще стане и дали няма да се получи само още един допълнителен възел. Установявам значи, че тъкмо най-простата деликатност не ми позволява да започна пряко ухажване без заобикалки на госпожица Драйфус, понеже тя ще бъде засегната в чувството си за равноправие, ще помисли, че съм расист и че си позволявам да й предлагам това-онова, тъй като е негърка и значи „всичко може, ние сме равни“, и по този начин аз използвам нашето нищожество и общия ни произход.
	Може да речете, че понякога, като дръпнеш единия край на връзката, всички възли се развързват наведнъж — прас! — както през май шейсет и осма, но през май шейсет и осма толкова се бях уплашил, че не смеех да си подам носа навън и да отида в службата, боях се да не ме накълцат, да не ме нарежат на две, три или четири, както при фокусите в цирка, където впечатлението е потресаващо, но накрая винаги показват връзката точно същата, каквато си е била преди.
	Ще отбележа също за последен път, без да се ядосвам сериозно, в случай че това е психологически тест за пълната ми заетост и обществения ми напредък, че ни най-малко не се отклонявам от избраната насока в настоящия труд върху питоните, понеже бях започнал разговор с отец Жозеф относно земната храна на Голям Гальовник и това всъщност продължавам да правя.
	Наистина няма нищо по-омиротворяващо и прелестно от една задоволена естествена нужда. Онзи ден направих опит в това отношение. Поех се в ръце и стиснах. Сключих ръце и стиснах много силно, за да видя какво ще бъде разчувстващото действие. Стиснах се с всичката сила, на която съм способен, затворих и очи. Много е ободряващо, нещо като предвкусване, но не може да се сравнява с Голям Гальовник. Когато човек има нужда от прегръдка за запълване на пропуските си, особено около раменете и в извивката на кръста, и прекалено осъзнава двете липсващи му ръце, един питон, дълъг два и двайсет, е истинско чудо. Голям Гальовник е в състояние да ме прегръща така часове наред и само от време на време повдига глава от рамото ми, отдръпва я леко, обръща се към лицето ми и ме гледа втренчено, като в същото време отваря широко уста. Природата е първопричина за тези неща. Въпросът за земната храна трябва да излезе на преден план в нашите задоволявания. Именно с оглед на тези няколко полезни съвети аз се заех с настоящото зоологическо изследване.


>	6.

	ВЕДНЪЖ, когато Голям Гальовник повече от друг път имаше нужда да дари някого с нежността и дружелюбието си, аз се бях изправил така на мокета, със здраво сключени около мен самия ръце, сякаш помагах на двете си длани да се достигнат и стиснат, и изведнъж чух зад себе си шум. Това беше госпожа Ниат със своя ключ, с кофата вода и с метлата си. Госпожа Ниат или Нят, както се изговаря, е моята портиерка, освен това идва при мен да чисти. Тутакси се развързах от уважение към нейното неразбиране и навици.
	— Е, и к’во е това…
	Тя е французойка.
	— Е, и к’во наистина…
	— Кое? Станало ли е нещо?
	— От колко време стърчите така по пижама и се стискате насред стаята?
	Повдигнах рамене. Не можех да й обясня, че правя прочувствени упражнения, за да се подготвя за дълъг ден в околната среда. Някои личности са толкова далеч оттам, че дори не си дават сметка.
	— Какво толкова? Това е йога.
	— Йо…?
	— … га. Прегръщам се.
	— Какво се…?
	— Прегръщам се, има го в речника. Съществува си, не съм го измислил аз. Това е единението с някого, с нещо. Във всекидневния говор му викат прочувствени упражнения. Човек се прегръща.
	— Човек…
	— Това е последното положение, до което се прибягва с оглед в йогата, когато вече си стоял във всичките останали положения и друго не ти остава. Има го на плакатите как да живеем в голям Париж — спасителната служба и всичко останало. Уста в уста.
	— За какво помага?
	— Помага за равнището на живота.
	— А, хубаво.
	— Да, животът има нужда от поощряване.
	Принуден съм да я щадя, да не я смущавам поради Голям Гальовник. Много е трудно да се намери личност, съгласна да се занимава с апартамент, в който има пуснат на свобода питон. На питоните се гледа с много лошо око. Хората не обичат да се чувстват презирани или обвинявани, когато грешката не е тяхна.
	Преди госпожа Ниат имах една португалка поради повишеното жизнено равнище в Испания. Първия път, когато трябваше да дойде, си стоях вкъщи, за да не я уплаша и да й дам възможност да свикне с Голям Гальовник. Но тя пристигна, а аз никъде не можех да открия Голям Гальовник. Той обича да се завира из най-невероятни места. Тършувах къде ли не — нищо, и помен няма. Започнах вече да пощурявам от страх и объркване, паника е това, сигурен бях, че му се е случило нещо. Но бързо се успокоих. До работната ми маса има един голям кош за моите любовни писма. Все там ги хвърлям, щом ги напиша. Тъкмо тършувах под кревата и изведнъж чувам португалката да надава страхотен вой. Втурвам се — питонът ми стои изправен в коша за хартии, полюшва се дружелюбно и гледа женицата.
	Не можете да си представите въздействието. Тя се затресе, после се просна като умряла на пода и когато ливнах малко минерална вода отгоре й, започна да се гърчи и да вие с изцъклени очи, помислих, че ще умре, преди да съм уредил нещата. Щом се съвзе, изтърча право в полицията и им заяви, че съм бил садист и ексхибиционист. Наложи се да прекарам два часа в участъка. Португалката почти не говореше френски поради незаконната имиграция, все викаше „господин садистът, господин ексхибиционистът“, а когато рекох на полицаите, че просто съм й показал питона си и дори нарочно съм я повикал, за да свикне с него, те се запревиваха от смях, не успявах думица да кажа, само: „Хи-хи-хи“ и „Ха-ха-ха“ — поради галската духовитост. Излезе и инспекторът, чул ги да се смеят и помислил, че това е полицейският произвол от вестниците. Чуждестранната работна ръка продължаваше да крещи: „садиста, ексхибициониста“ и аз начаса казах на инспектора, че нарочно съм повикал личността, за да свикне с питона ми, но пък той щръкнал неочаквано, без предумисъл от моя страна, и понеже е над два метра, причинил изненадата. На това място и инспекторът почна да се киска, опитвайки се да се сдържи, „пфф, пфф“, докато ченгетата бяха дали зелена улица на радостта си.
	Побеснях.
	— Добре, ако не вярвате, аз съм в състояние да ви го покажа и тук. — Но инспекторът спря да се смее и ме осведоми, че подобна постъпка можела да ме отведе много надалеч. Било посегателство върху нравите при изпълнение на служебните им задължения…
	Нравите също спряха да се смеят и се втренчиха в мен, сред тях имаше дори един негър, който не се смееше. Винаги ми става малко чудно, когато видя негър във френскоезична униформа поради госпожица Драйфус и моите мечти, мекия говор от южните острови и радостта от живота. Но не се разкиснах, измъкнах от портфейла си онова, което колегите ми наричат „моите семейни портрети“. Избрах една моментална снимка на Голям Гальовник, излегнат върху раменете ми, с глава, положена върху моята буза; тази ми е любимата, защото на нея има нещо като връх на невъзможното, с побратимяване между царствата.
	Имам и други снимки на Голям Гальовник — над леглото, до пантофите ми, върху креслото, и ги показвам с удоволствие не за да бъда забелязан, а просто за да предизвикам интерес.
	— Ето — казах им аз. — Както виждате, получило се е недоразумение. Става дума не за мен, става дума за находящия се тук питон. Тази дама, нищо че е чужденка, все пак е длъжна да различава питон от мъж и от всичко, което следва по-нататък. Още повече че и Голям Гальовник е два метра.
	— Голям Гальовник? — повтори инспекторът.
	— Така се казва питонът ми — отвърнах му аз.
	Ченгетата пак започнаха да се хилят и аз се ядосах сериозно, а при мен това се изразява в потене от страх.
	Всеки път ми се разтреперват гащите от полицията заради Жан Мулен и Пиер Бросолет. Дори от време на време се питам дали не съм си взел питон, за да не се забелязва толкова. За отклоняване на вниманието. Добре е известно, че от въжделението до въжето има само една крачка. Ако нахълтат у дома, защото нещо в моето поведение им се е сторило подозрително, веднага ще налетят на питона, тъй като той е лесно забележим в един едностаен хол, и по-нататък няма да търсят, още повече че в наши дни никой няма да се сети за Жан Мулен и Пиер Бросолет. Принуден съм да говоря за тези неща поради нелегалността, тя е естественото състояние в една агломерация от десет милиона неща.
	На равна нога съм в почтително съгласие с Лекарския съюз — наистина съществува вътрешноутробен живот, и в този смисъл аз им посвещавам усилията си.
	Инспекторът показа снимките на незаконната имиграция и тя бе принудена да признае, че е видяла този Голям Гальовник, не други.
	— Знаете ли, че е необходимо разрешително, за да отглеждате питон у дома си? — бащински ме попита инспекторът.
	Тук вече ме напуши смях. Има си хас да не съм в ред. Дори документите ми не са фалшиви, както при германците. Истински са, както при французите. Той беше доволен. Нищо не доставя такова удоволствие на един полицай, както редовните документи. Те доказват, че нещата вървят, така де.
	— Искам да ви задам един съвсем личен въпрос: защо сте си взели питон, а не някакво друго животно, по… как да кажа?
	— Така де. По-близо до нас. Например куче, красива птица, канарче?
	— Канарче ли? По-близо до нас?
	— От онези, домашните животни. Все пак един питон не е нещо, което вдъхва топли чувства у себеподобните си.
	— Господин инспекторе, то не става по избор, както ви е известно. Склонностна избирателност е това. Искам да кажа — избирателна склонност. Мисля, че е същото, дето във физиката му викат свързващи се атоми.
	— Искате да кажете…
	— Да. Срещаш или не срещаш. Аз няма да седна като някои да давам обява от двайсет реда във вестника, че търся девойка от добро семейство, метър шейсет и седем, светлокестенява, със сини очи, чипо носле и да обича Деветата симфония от Бах.
	— Деветата симфония е от Бетховен — каза инспекторът.
	— Знам, но е време да настъпи промяна… Срещаш или не срещаш. Така е, така отиваш по дяволите. Общо взето, мъжът и жената, предназначени един за друг, не се срещат и на това му викат съдба, с пълно основание.
	— Моля?
	— Има го в речника. _Фатум, фактотум._ Няма отърване. По този въпрос съм изключително добре осведомен. Старогръцката трагедия. Понякога дори се питам дали произходът ми не е гръцки. През цялото време не този, другият среща не онзи, а другия и това влиза в зрелостния изпит, затова и ще го премахват.
	Инспекторът май беше замаян.
	— По странен начин циркулирате, Извинете, исках да кажа, че по циркулярен начин мислите.
	— Да, заплита се на кълбета и пръстени, известно ми е това — казах аз. — Най-важното правило за всяка здрава умствена походка е да прилепне към своя предмет. Казва се „старогръцка трагедия“, но никой не казва „старогръцко щастие“.
	— Не виждам какво общо има това с политиката — каза инспекторът.
	— Точно така. Това се опитвам да обясня и аз на нашия куриер от службата.
	— А?
	— Да. Той искаше на всяка цена да ме отведе на една „манифестация“. Поднасям ви думата в кавички, защото само цитирам. Аз не съм от тях, не си пъхам носа. Разни истории със смяна на кожата и обновяване, но е все тая, ужким-наужким. Съдба, нали разбирате. Гърция е това.
	Инспекторът изобщо не включваше, по навик.
	— Сигурен ли сте, че не си пъхате носа? — попита той.
	— Да. Аз си знам песента, опитайте и ще видите. Питоните са нещо завършено. Линеят, но винаги започват отначало. Така се програмирани. Свалят си кожата и стигат пак до същото — малко поосвежени и толкоз. Другояче е трябвало да ги перфорират, да ги програмират без всякаква връзка, но най-добре щеше да е някой друг да програмира някого другиго, за да е успешно. В това отношение имаше едно зараждане на петно в Тексас, може би сте подочули нещичко от вестниците. Нещо съвършено непознато досега и аз се развълнувах поради надеждата, но после тя угасна. Ако някой наистина се заеме с някого, но да е някъде другаде заради околната среда — те й викат „жизнена рамка“, за да не си личи толкова, — мисля, че може да се получи интересна промяна. Но точно интерес е необходим. А питоните са били програмирани без всякакъв интерес — раз, два и готово. Затова не отидох и не ви го казвам за оправдание, понеже сте представител на реда. Сто хиляди души трябваше да манифестират от Бастилията до Стената на комунарите поради традицията и навиците, хем да не се гази лукът — три километра от главата до опашката, докато моята област е два метра и двайсет, или размер „Голям Гальовник“, както съм го кръстил. Дори два и двайсет и два, когато пожелае. Успява да наддаде с още два сантиметра, стига да се понапъне.
	— Как се казва този ваш куриер от службата?
	— Не знам. Не сме достатъчно близки. Забележете, няма значение дали са три километра, или два метра и двайсет, при бедствие въпросът не е в размерите. Викам му на куриера от службата, че не ръстът е важен, питонът си е питон. Природа е това.
	— Мислите ви са здрави — каза бедствието. Извинете, инспекторът. — Ако всички мислеха като вас, щяхме да се оправим. Днес на младите им липсва задълбоченост.
	— То е заради улиците.
	— Заради…?
	— Улиците. Улицата си е плитка, повърхностна, на открито и извън. Те го правят по улиците. А трябва да се копае в дълбочина, отвътре, на тъмно, скришом — като Жан Мулен и Пиер Бросолет.
	— Кой?
	— Куриерът от службата побесня. Каза ми, че съм бил жертва.
	— Как се казва този куриер?
	— Вика ми, че моят питон бил утеха в лоното на църквата и че трябвало да изпълзя от дупката си и да се разгъна в цялата си дължина на слънце. Е, не го каза точно така, него размерите не го интересуват.
	— Поне французин ли е?
	— Дори се помъчи да ме ласкае, каза ми, че съм бил противоестествен акт, но аз веднага схванах, че просто се опитва да ми достави удоволствие.
	— Трябва да се отбивате от време на време при мен, господин Кузен, от вас може много да се научи. Но помъчете се да запомняте имената и адресите. Винаги е полезно човек да завързва приятелства.
	— Казах му, че природните грешки не се оправят с оръжие в ръка.
	— Чакайте, чакайте. Значи и за оръжие в ръка ви е говорил?
	— Ами, ни най-малко. С голи ръце. Той е по голите ръце. Раздава ги наляво и надясно. Просто така ми дойде, от само себе си, поради полета на въображението. С оръжие в ръка, нали разбирате, при питоните е телесна хватка. Словесна. С оръжие в ръка е езиков похват, стара френска пословица с традиции.
	— И какво рече, когато го заплашихте?
	— Скъса се да фучи. Рече ми, че съм бил зародиш, който отказва да се роди на свобода и тогава ми говори за абортаницата, по повод гражданската позиция на професор Лорта-Жакоб, нали го знаете, от Лекарския съюз.
	— Кой?
	— Той е велик французин, вече не страда. Няма абсолютно нищо общо. Казах му: „Добре де, хубаво, но какво правите вие, за да ми помогнете да се родя?“
	— На професор Лорта-Жакоб? Че той не е акушер-гинеколог! Той е известен хирург! Един от най-добрите!
	— Именно въпросът е хирургически. Както каза куриерът от службата в коридора на деветия етаж, при „акт на раждане“ има акт. Хирургическа намеса. Цезарово сечение, ако ви е угодно. То е заради излизането. Изход няма и трябва да се пробие отвор? Разбирате ли?
	— Очевидно разбирам, господин Кузен, ако не разбирах, нямаше да ме назначат за инспектор в пети район. Студентите са тук, университетите. Налага се да ги разбираме, ако искаме да успеем.
	— Тогава той наистина се разфуча. Когато аз отказах да се разгъна на три километра дължина от Бастилията до Стената на комунарите, с народно творчество. Тогава отново ме изкара противоестествен акт… Заяви, че ме било страх да се родя и че само съм се преструвал и дори ме нарече клет глупак, а това винаги доставя удоволствие, когато то липсва. И си тръгна. Щом излезе, аз му казах, че сигурно наистина съм противоестествен акт, както всичко, което страда, и че се гордея с това, и щом някой се роди без одежда, то е заради надеждата, а надеждата също е противоестествен акт, както всичко, което страда, и че се гордея с това, и щом някой се роди без одежда, то е заради надеждата, а надеждата също е противоестествен акт, както първите християни, а от естественото ми кипват говната, ще прощава езикът, и че имам нужда от нежност и от топлина, и от приятелство, и мамка му.
	— Много правилно сте постъпили, поздравявам ви. Полицията е точно затова, именно.
	— Не съм твърдял, че вие сте противоестествен, господин инспекторе, без да се обиждате. През цялото време заплитам възли поради умствената си походка и вие сте помислили, че ви правя мили очи. Точно обратното, полицията си е нещо напълно естествено и съвсем нашенско.
	— Радвам се да го чуя от вас, господин Кузен.
	— Така де. Питахте ме защо съм си взел питон и аз ви го казвам. Това дружелюбно към самия мен решение ме осени по време на една групова екскурзия до Африка с моята бъдеща годеница, госпожица Драйфус, която е от същия произход. Неотразимо впечатление ми направи девствената гора. Влага, гниене, па`ри… с една дума — произход. По му става ясно на човек, след като види това. Кипеж, размножаване чрез делене… Голям майтап е природата, като си помислиш за Жан Мулен и Пиер Бросолет…
	— Чакайте, чакайте. Тези пък кои са?
	— А, никой, аз така си говоря, образно. Няма нужда от разследване. На тях вече всичко им е наред.
	— Доколкото разбирам, взели сте си питона поради тази среща с природата, в момент на проникновение?
	— Вижте, аз страдам от ужас. Неудържими страхове. Има мигове, когато не вярвам, че от мен ще излезе нещо друго. Че върхът на невъзможното няма нищо общо с Франция. Във Века на просвещението Декарт или някой друг като него сигурно е казал нещо страхотно, което аз не знам, но така или иначе реших да гледам истината в очите, за да не се страхувам толкова. Моята голяма мъка е инспекторът, господин ужас.
	— Няма от какво да се боите. Намирате се в полицейски участък.
	— И щом зърнах питона пред онзи хотел в Абиджан, начаса разбрах, че сме създадени един за друг. До такава степен се беше увил около самия себе си, че ясно виждах как се опитва да изчезне навътре, да се шмугне, да се скрие. Толкова го беше страх. Да бяхте видели погнусените лица на дамите от нашата организирана група, когато гледаха горкото животно. Но не и госпожица Драйфус. Онзи ден тя дори ме е забелязала на Шанз-Елизе. На другия ден ми го намекна много внимателно в службата. Каза ми „В неделя ви видях на Шанз-Елизе.“ С една дума, взех веднага този питон, без дори да питам колко. Вечерта в хотела допълзя в кревата, показа се като голям гальовник и аз го нарекох така. А госпожица Драйфус е от Гвиана и дължи името си на това, че там са френскоезични, понеже лъжекапитан Драйфус е бил невинен и е много прочут по онези места поради всичко, направено от него за страната.
	Искаше ми се да продължа този разговор, понеже може би се раждаше едно приятелство, поради взаимното неразбиране между хората, които по този начин усещат, че имат нещо общо. Но инспекторът изглеждаше изчерпан и ме наблюдаваше с известен страх, а това още повече ни сближаваше, защото и мен ме беше ужасно шубе от него. Той все пак положи с трепереща ръка усилие да се заинтересува от мен.
	— Вие плащате шофьорска такса? — попита той.
	Всяка година си купувам марка, за да имам чувството, че ще се сдобия с кола, от оптимизъм. Обясних му това.
	— Ако искате, можем в неделя заедно да отидем в Лувъра — предложих аз.
	Той, изглежда, се изплаши още повече. Ясно беше, че го хипнотизирам. Описанието се среща във всички трудове. Стоях изправен, а той седеше, приближавах все по-наблизо и по-наблизо, уж нищо, със заобикалки, а той вече половин час се интересуваше от мен. Много лесно се привързвам. При мен това е вътрешна необходимост — да защитавам, да се предлагам някому. А един полицейски инспектор все пак е някому. Изглежда, се смущаваше, може би защото аз му отправях съчувствие. В такива случаи по навик човек отклонява поглед. Човешкото достойнство е първопричината за тези неща, както при клошарите. Отклоняваме поглед. Впрочем великият поет Франсоа Вийон е предвидил всичко това в един стих. _Човеко-братко, който оставаш жив след нас…_* Предвидил е бъдещето, човеко-братко. Че ще го има един ден.
	[* Превод на Георги Михайлов. — Б.пр.]
	Той се изправи.
	— Добре, аз отивам да обядвам…
	Не беше покана, но все пак си го мислеше. Аз взех един молив и написах името и адреса си, за полицейските обиколки от време на време.
	— Много бих се радвал. Полицията действа успокояващо.
	— Малко ми липсват хора в момента.
	— Разбирам, известно ми е. Състояние на липса.
	Той ми стисна много набързо ръката и отиде _да обядва_. Подчертаването е от мен, за да се види, че не съм загубил нишката и всичко си е на мястото, тъкмо този въпрос разисквах с вас, за земната храна.


>	7.

	НАЛАГАШЕ СЕ ЗНАЧИ да изнамеря нещо друго за храна на Голям Гальовник, не желаех да му давам мишки и морски свинчета, поболявах се от това. Впрочем стомахът ми е много чувствителен.
	Изложих тези неща пред отец Жозеф. Видно е следователно, че във всеки един миг си давам сметка къде се намирам и там именно е най-голямата ми мъка.
	— Чувствам се неспособен да го изхраня. Поболявам се от мисълта да му дам някоя нещастна бяла мишка.
	— Че тъпчете го тогава със сиви — каза отчето.
	— Сиви, бели — все едно.
	— Купувайте мишките накуп. Няма да ги забелязвате толкова. Вие ги вземате една по една и затова им обръщате прекалено внимание. Става много лично. Винаги е по-трудно да убиеш някого, ако го познаваш. Аз бях военен свещеник през войната и ги знам тия неща. Значително по-лесно се убива отдалече, без да виждаш кой е, отколкото отблизо. При бомбардировка летците съвсем не са толкова чувствителни. Те са много над тези неща.
	Известно време той смучеше замислен лулата си.
	— И в края на краищата, какво мога аз — рече накрая. — Природа е това. Всеки трябва да плюска онова, което му лежи на сърцето. Как да ви кажа, апетитът…
	И въздъхна — заради гладуващите по света.
	Мишките ме покъртват най-вече със своята неизразимост. Те разполагат с убийствен страх от огромния окръжаващ свят и единствено с две очи, не по-големи от главичките на топлийки, за да го изразят. Аз разполагам с великите писатели, с изобразителните и музикалните гении.
	— Много добре е показано това в Деветата симфония от Бах — казах аз.
	— От Бетховен.
	Някой от тия дни сериозно ще се разфуча.
	Те не желаят никаква промяна, така де.
	— Бели или сиви, преди всичко е въпрос на нежност — рекох аз.
	— Въртят ви се разни в главата. Впрочем, доколкото си спомням, питоните не дъвчат, гълтат направо. Ясно е при това положение, че въпросът за нежността не е уместен.
	Не се разбирахме. И тогава той внезапно улучи.
	— Накарайте някой друг да храни вашето добиче.
	Останах като гръмнат, че не съм се сетил сам, и ме обхвана ужас. Очевидно нещо ми липсваше.
	Мълчах и мигах поради силното вълнение. Все тази история с яйцето на свети Колумб. Липсва ми простота.
	Направих опит да се съвзема.
	— Преди малко, когато говорех за нежност, не говорех за равнището на животрептящото месо — му казах аз.
	— Страдате от свръхпроизводство — рече отец Жозеф. — От излишъци, ако ви е по-угодно. И си мисля, че е жалко, господин Кузен, да ги пилеете по един питон, вместо да дарите с тях себеподобните си.
	Разбирахме се все по-малко и по-малко.
	— Как така свръхпроизводство?
	— Пръскате се от любов и вместо да правите като всички други, вие се нахвърляте върху питоните и мишките.
	Той протегна ръка над сметката и ми я положи на рамото.
	— Липсва ви християнско смирение — каза той. — Щем не щем, трябва да приемем. Има неща, които ни се изплъзват, не можем да ги проумеем и щем не щем, трябва да се съгласим. На това му викат смирение.
	Изведнъж си спомних с топло чувство за куриера от службата.
	— Никой не е в състояние, господин Кузен, да излекува питоните от отвращението, което вдъхват, и мишките от тяхната уязвимост. Вие страдате от зле насочена нужда, кой знае накъде ще избие. Оженете се за една обикновена работна девойка, тя ще ви дари с дечица и ще видите тогава, че дори няма да се сещате за природните закони.
	— Жалка е тази ваша девойка — му казах аз. — Не я ща за нищо на света. Колко ви дължа?
	Това го рекох на келнера.
	Изправихме се по взаимно съгласие и си стиснахме ръцете. Там бяха освен това и играчите на флипер.
	— Но от практическа гледна точка вашият въпрос е разрешим — ми каза той. — Нали идва жена да ви чисти? Тя ще храни добичето ви веднъж седмично, когато не сте вкъщи.
	Той се подвоуми за миг. Не му се искаше да бъде неприятен. Но не можа да се сдържи и излезе.
	— Знаете ли, по света има деца, които умират от глад — рече той. — Трябва да си спомняте за тях от време на време. Ще ви бъде само от полза.
	Размаза ме и ме остави там на тротоара, до един фас. Върнах се у дома, легнах и се загледах в тавана. Изпитвах такава нужда от приятелска прегръдка, че за малко щях да се обеся. За щастие на Голям Гальовник му беше студено, аз нарочно бях спрял отоплението с тази лукава цел, и той дойде да ме завие, промъркващ от удоволствие. Вярно е, че питоните не мъркат, но аз много добре го замествам и по този начин му давам възможност да изрази задоволството си. Това е диалог.


>	8.

	НА ДРУГИЯ ДЕН изтичах в службата един час по-рано, докато още чистят, за да видя куриера, просто да го зърна — как изглежда, какво му е лицето, в края на краищата не се случва всеки ден. Портиерът ми каза, че го нямало, бил на тренировка. Не пожелах да го попитам за каква тренировка става дума, да не би да науча.
	На връщане, както обикновено, седнах до един приятен човек, който ми вдъхваше доверие в самия мен. Той май се сконфузи, вагонът беше полупразен, и ми рече:
	— Не можете ли да седнете другаде, толкова място има?
	Смущение е това поради човешката връзка.
	Веднъж дори стана майтап, влязохме двамата с някакъв приятен господин в един съвършено празен вагон за Венсан и седнахме един до друг на пейката. Държахме се до някое време, а после едновременно станахме и отидохме да седнем на отделни пейки. Ужас е това. Посъветвах се с един специалист, доктор Порад, и той ми каза, че било естествено да се чувствам самотен в една голяма агломерация, с десет милиона личности, живеещи наоколо. Четох, че в Ню Йорк имало телефонна служба, която се отзовава, щом почнете да се питате дали ви има, глас на жена ви заговаря и ви успокоява, и ви поощрява да продължавате нататък, а в Париж не стига, че пощите не се обаждат, когато вдигнете слушалката, ами дори не ви дават тон. Тези мръсници ви казват истината право в очите и хладнокръвно, не ви дават тон, нищичко, и дори са подели кампания срещу бардаците — поради човешкото достойнство, което, изглежда, е креватна история. Първопричината за тези неща са изискванията на далновидната политика. Няма смисъл да предупреждавам, че в моето състояние не ми е работата да съдя кое е добре и кое зле за преуспяването на абортаницата, не бих си позволил нападки срещу нашите институции. Щом си вътре, не можеш да бъдеш отвън. Стремя се просто да дам най-пространни сведения, с оглед бъдещо разследване. По-късно винаги идват учени, които се занимават с това и се опитват да обяснят кое как е станало.
	Известно ми е също, че в природата съществува неограничен избор — цветя, прелитане на диви гъски, кучета и когато става дума да се обича някого, един нещастен питон в голям Париж не интересува никого.
	В този дух взех решение да отпочина кампания за информиране, за осведомяване, за да покажа и да бъда разбран. Това беше огромно решение и то нищичко не промени, но беше от голямо значение за решението, което е много положително качество.
	Та една сутрин, когато времето навън беше забележително хубаво, взех Голям Гальовник на рамене и излязох на улицата. Разходих се навсякъде с моя питон, с високо вдигната глава, сякаш е естествено.
	Смея да заявя, че успях да предизвикам интерес. Дори никога не съм бил предмет на такова внимание. Трупаха се край мен, вървяха по петите ми, питаха ме какво яде, дали не е отровен, хапе ли, души ли, с една дума всякакви доброжелателни въпроси. Едни и същи, когато хората за пръв път виждат питон. През това време Голям Гальовник спеше: това е неговият подход при силни вълнения. Понякога, разбира се, ни отправяха неприятни забележки. Една жена с гърди повиши тон:
	— Виж го пък тоя, мъчи се да го забележат. Така е. Но какво да правя, да се удавя ли?
	Оттогава прекарвах по цели дни из улиците на разходка с Голям Гальовник. Причината за предразсъдъците, ненавистта, презрението е липсата на човешки връзки, ние не се познаваме, така е. Това всъщност беше опознавателна обиколка.
	Физически Голям Гальовник е твърде красив. Прилича малко на слонски хобот, много е дружелюбен. На пръв поглед очевидно го бъркат с някой друг. Искрено съм убеден, че печели, когато го опознаят по-добре. Отговарях учтиво на въпросите — освен, трябва да призная, когато ме питаха какво яде, това ме изкарва от кожата ми, такъв или онакъв, божа работа! — но общо взето, избягвах наставленията, за да не излезе, че правя пропаганда. Хората трябва полека-лека да налучкват посоката, да се учат на разбирателство помежду си, от само себе си да им дойде.
	Моите разходи с Голям Гальовник из Париж свършиха, когато в тях се намеси полицията. Забранено е нарушаването на обществените порядки чрез показването на така наречените опасни зверове по улиците.
	Но да пристъпим с по-точно описание към предмета на нашето изследване.
	Най-страшен в това отношение е примерът с един господин от номер 37, пенсионер. Внезапно бе забелязан да ходи с покъртена физиономия и той, който дотогава никого не бе заговарял, за да не излезе, че проси, започна всекиму и на който и да е да обяснява, че бил отчаян, понеже умряло любимото му куче. Всички му съчувствахме, а после се сетихме, че той никога не е имал куче. Но той остаряваше и е пожелал да се сдобие с чувството, че все пак е имал и изгубил някого в живота. Изслушахме го, в края на краищата беше все едно, и той умря така, от мъка и щастлив, че въпреки всичко е имал и изгубил някого.
	Та, както казах, Голям Гальовник е твърде красив. Когато пълзи весело насам-натам по мокета, огрян от светлината, люспите му се обагрят красиво в хармонични зеленикави и бежови разцветки, които много добре пасват с тона на мокета, нарочно избран от мен така, че да внушава усещането за природа. Не толкова на мокета, колкото на нас двамата е Голям Гальовник — поради важното значение на жизнената среда. Не зная дали питоните различават цветовете, но аз правя, каквото е по силите ми. Зъбите му са лекичко извити навътре към гърлото и когато ми вземе ръката, за да ми покаже, че е гладен, трябва да я измъквам внимателно и полека, та да не я одере. Принуден съм да го оставям по цял ден самичък, и дума не може да става, че ще го нося с мен в службата. Всички ще заграчат. Жалко наистина, понеже работя в статистиката, а за самотата няма по-лошо. Когато смяташ по цял ден с милиарди, вечер се връщаш вкъщи обезценен, в състояние, близко до нулата. Числото 1 става трогателно, съвършено несрето и уплашено, също като тъжния комик Чарли Чаплин. Всеки път, щом видя числото 1, ми се ще да му помогна, за да избяга. Ни баща си има, ни майчица, от социалните грижи е излязло, самичко се е пръкнало, отзад, по петите, го преследва нулата, а отпред го дебне мафията на големите числа. 1, това е нещо като акт за преди раждане, е липса на оплождане и яйцеклетка. Мечтае си да стане 2 и тича ли, тича на едно място поради комичното. Микроорганизми са това. Редовно ходя на кино, гледам старите филми на Чарли и се смея, като че ли е той, а не аз. Ако бях важна клечка, щях да наредя 1 винаги да се играе от Чарли, с бомбето и бастунчето, гонен от дебелата нула, която го заплашва с тези ококорени в теб очи и се мъчи по всякакъв начин да попречи на 1 да стане 2. Тя иска 1 да бъде сто милиона, по-малко не й стигат, защото за да е рентабилно, трябва да е народонаселено. Иначе сделката няма да е изгодна и никой няма да отиде да се влага в банките със сперма. И така, Чарли е принуден да бяга през цялото време и си е все сам, без начало и без край. Питам се с какво ли се храни.
	Животът е сериозно нещо поради своята незначителност.


>	9.

	РОДИТЕЛИТЕ МИ МЕ НАПУСНАХА, за да умрат в пътнотранспортно произшествие, и отначало бях даден в едно семейство, после във второ, в трето. Много гот, си рекох, ще обиколя целия свят.
	Започнах да се занимавам с числата, за да не се чувствам толкова самотен. На четиринайсет години прекарвах по цели нощи в безсъница и броях до един милион, с надеждата да срещна някого в навалицата. Накрая стигнах до статистиката. Казваха, че съм имал дарба за големите числа, исках да си създам навик, да надделея ужаса, а статистиката подготвя, приспособява. Така госпожа Ниат ме завари един ден прав насред моето жилище, да се стискам сам-самичък в ръце, да се прегръщам и почти да си правя люлюбалю — детински навик, знам това и малко ме е срам. С Голям Гальовник е по-естествено. Когато се натъкнах на него, начаса разбрах, че всичките ми прочувствени въпроси намират разрешение.
	Опитвам се все пак да не залитам на една страна и да уравновесявам режима си. Посещавам редовно милосърдните курви и държа да заявя, че употребявам щедрата дума „курви“ в нейната най-благородна отсенка на благодарност, обществена признателност и Медал за граждански заслуги, понеже ми е невъзможно да изразя тук всичко, което човек, живущ в нелегалност с питон, понякога чувства в нашите обстоятелства. Това все пак е един начин да се подпрем на стената. Сърцето на курвата винаги ни говори нещо, достатъчно е да положим ухо и то никога няма да ни каже хайде друм. Аз полагам ухо отгоре и се заслушваме двамата с моята усмивка. Понякога обяснявам на момичетата, че съм студент по медицина.
	Междувременно сядам в едно кресло, вземам Голям Гальовник и той обгръща раменете ми със своята ръка, дълга два метра и двайсет. На това при организмите му викат „състояние на нужда“. Главата му е безизразна поради първоначалната околна среда, очевидно това е каменната ера, както костенурките, допотопните обстоятелства. Погледът му не изразява нищо освен петдесет милиона години и дори повече, за да се стигне накрая до едностаен с хол. Чудесно и болкоуспокояващо е да усещаш до себе си някой, който идва толкова отдалеч и е дошъл чак до Париж. Навява философия поради осигурената неизменност и безсмъртните, недвижими стойности. Понякога ме хапе лекичко по ухото и това е потресаващо откъм закачливост, като си помислиш, че иде от праисторията. Аз не се съпротивлявам, затварям очи и очаквам. Отдавна да сте разбрали от вече дадените показания, че очаквам той да стигне още по-далеч, за направи чудотворен скок в еволюцията и да ми проговори с човешки глас. Очаквам върха на невъзможното. Ние всичките, вече толкоз време, изживяваме нещастно детство.
	Често заспивам по този начин, с двуметровата ръка, която ме обгръща и брани с пълно доверие и усмивка. Имам снимка на Голям Гальовник, заспал около мен в креслото. Исках да я покажа на госпожица Драйфус, но се уплаших да не би да се откаже от мен, като си помисли, че вече съм оборудван. Можех, разбира се, да й обясня, че въпросът не е в дължината на ръката, а във вложените там въжделения и чувства, но винаги трябва да избягваме да будим у другите чувство за малоценност.
	Очевидно е все пак, че изключителните отношения, които поддържам с Голям Гальовник, ми струват скъпо. Много малко девойки биха приели, както вече го изложих със задълбочено познаване на материала, да споделят живота на един питон. Това изисква много нежност и разбиране, това е сурово изпитание, тоест това е доказателство. За да се преодолее подобно разстояние от една личност до друга с питон, е нужен истински порив. Сигурен съм и уверен, че госпожица Драйфус е в състояние и че дори има известни предимства при старта поради своя общ произход.
	Понякога се събуждам в креслото, понеже Голям Гальовник спи толкова тежко, че има опасност да ме задуши. Това е ужасът и аз вземам два валидола, после пак заспивам. Професор Фишер в своя труд за питона и боата ни съобщава, че те също сънуват. Той не ни съобщава какво. Но аз си имам вътрешно убеждение по този въпрос. Сигурен съм, че питоните сънуват някого, когото обичат.
	При мен това е непоклатима вяра.


>	10.

	И ТАКА, с оглед прозрение и разбирателство, започнах да сънувам питонски сънища. Човек не е в състояние да се постави на собственото си място, защото вече е там и веднага се натъква на ужаса, но е в състояние да се постави на мястото на други чрез отзивчивия метод. Не мога да бъда научно сигурен в откритието си, но така стигнах до извода, че питоните сънуват любов.
	И веднага направих няколко потресаващи умозаключения.
	Първото нещо, което открих така, е, че се усмихвам със задоволство. Казвам го с цялата си скромност, защото не става дума за мен. По отношение лично на мен, ако мога така донякъде надуто да се изразя, зададох веднъж въпроса на една милосърдна курва. В случая употребявам разговорен термин, взет назаем от другите, с оглед сближаване и братство, но не съм съгласен с него, понеже е пренебрежителен, а аз никога не пренебрегвам. Попитах я какво мисли за физическия ми вид. Тя, изглежда, се учуди много, понеже й се струпваше, че вече е свършила с мен. Спря на вратата и се обърна. Дребна, руса, много на място отвсякъде.
	„Какво? Питаш ли ме нещо?“
	„Как ме намираш физически?“
	Не беше длъжна, понеже отношенията ни вече бяха достигнали развръзката си. Но този занаят учи на човещина.
	— Я да те погледна… Аз не те видях. Не можем да си вдигнем главата от работа…
	Разгледа ме внимателно. С добро око, но без да одобрява или да отхвърля. Слава богу, че не го направи преди, тогава нямаше да мога — поради ужаса.
	— К’во да ти кажа… Не е зле. Дори май се оправяш, като че ли те е страх да не те изядат…
	Повдигна рамене и се засмя, но без да се хили.
	— Да не ти пука. Хич не му мисли. И после, нали знаеш, че в кревата важни са само чувствата.
	Страшно ми се доплака изведнъж, нали така става понякога, щом видим нещо красиво. Винаги е чудесно, когато преградите рухнат и се струпаме всички заедно, когато се съберем. По време на големия страх, през май 1968 година — не посмях да изляза три седмици от къщи поради надеждата, поради върха на невъзможното, имах чувството, че дори не съм аз, а е сън на Голям Гальовник — веднъж надникнах предпазливо през прозореца и видях хора, които се срещат насред улицата и си говорят.
	— Ти поне имаш поглед. Повечето хора нямат нищо в очите, нали знаеш, като коли, които се разминават нощем, за да не се заслепят, хайде, довиждане.
	Тя си отиде и аз стоях още десетина минути в стаята. Чувствах се добре, изпитвах нещо като опиянение и прологомен — дума, чието значение не ми е ясно и затова я използвам винаги когато искам да изразя доверието си в неизвестното.
	Случи се навреме, защото на другия ден Голям Гальовник започна да линее. Вече два пъти си сменя кожата в усилията си, откакто живее при мен.
	Щом почне, става бавноподвижен, изглежда напълно отвратен от всичко, сам не вярва. Клепачите му побеляват, добиват млечен оттенък. И после старата му кожа започва да пука и да се свлича. Това е прекрасен миг, обновяване, възцарява се доверието. Разбира се, всеки път се показва съвсем същата кожа, но Голям Гальовник е много доволен, пърха, щура се наляво-надясно по мокета и аз също се чувствам щастлив безпричинно, а това е най-добрият начин да бъдеш щастлив, най-сигурният.
	В Статистиката си тананикам, потърквам си ръцете, припкам насам-натам и колегите забелязват моя бодър вид. Купувам си китка цветя върху бюрото. Кроя планове за бъдещето, после нещата се успокояват. Навличам отново моето си пардесю, моята шапка, моя шал и се връщам в моя едностаен с хол. Виждам Голям Гальовник, увит около себе си в един ъгъл. Празникът е свършил. Но докато трае, е вълнуващо. И е много добре за предчувствията, поощрява въжделенията на организма.


>	11.

	ОТ ДРУГА СТРАНА, главният въпрос за мен е не толкова в моето вътрешно обзавеждане, колкото в градоустройствения ми план. Улицата. Както сте осведомявани непрекъснато от този текст, в Париж и околностите му се наброяват десет милиона употребявани вещи и отсъствието им се долавя осезателно, но понякога имам чувството, че са сто милиона и отсъстват, а това е ужасът, такова голямо количество липса. Тогава ме избива пот от небитие, но моят лекар казва нищо няма, страхът от празното влиза в големите числа, затова и се опитват да приучат малките към тях, това е то модерната математика. Госпожица Драйфус сигурно страда особено подчертано от същото в качеството си на негърка. Ние сме родени един за друг, но тя още се колебае поради моята дружба с Голям Гальовник. Сигурно си казва, че мъж, който е в обкръжението на един питон, търси само изключителни същества. Липсва й самочувствие. Все пак наскоро след нашата среща на Шанз-Елизе аз направих опит да й се притека на помощ. Отидох в службата малко по-рано и изчаках госпожица Драйфус пред асансьора, за да пътуваме заедно. Нали е необходимо да се опознаем по-добре, преди да се решим. При едно съвместно пътуване двамата научават куп неща един за друг, взаимно се откриват. Вярно е, че по-голямата част от хората стоят прави в асансьора и не се поглеждат, отвесни и застинали, за да не излезе, че нарушават чужда териториална цялост. Асансьорите са като английски клубове, като махнем стоенето на крака и спирките по етажите. На нашия от Статистиката му трябва цяла минута и десет секунди, за да стигне у нас, и ако се постоянства всеки ден, дори без да се говори, накрая все пак се образува един приятелски кръг от постоянни посетители на асансьора. Местата за срещи са от изключителна важност.
	Четиринайсет пъти пътувах с госпожица Драйфус и то дойде. За щастие асансьорът не е голям, точно колкото е необходимо, за да се почувстват осем души добре един с друг. Аз запазвам изразително мълчание по време на маршрута, за да не се правя на бодряк или ведър организатор на групови екскурзии, освен това петдесет секунди са недостатъчни, за да се разкрия. Щом слязохме на деветия пред Статистиката, госпожица Драйфус ми отправи една реплика и тутакси навлезе в сърцевината на предмета.
	— Какво става с питона, още ли е при вас?
	Така направо, всичкото вътре. С поглед, впит в очите ми. Това жените, поискат ли нещо…
	Дъхът ми секна. Никой не беше ме ухажвал досега. Ни най-малко не бях подготвен за тази ревност, за тази покана да избирам, „или той, или аз“.
	До такава степен бях потресен, че изтърсих една глупост. Страхотна глупост.
	— Да, той все още живее с мен. Разбирате ли, в парижката англомерация всеки се нуждае от някого, когото да обича…
	_Някого, когото да обича…_ Само пълен глупак може да каже подобно нещо на една девойка. Понеже от всичко това тя е разбрала, поради естественото неразбиране, че аз вече си имам някого и много ви благодаря.
	Съвсем ясно си спомням. Носеше ботуши до над коленете и минижуп от нещо. Оранжева блузка.
	Тя е много красива. Мога да я разкрася още повече във въображението си, но не го правя, за да не увеличавам разстоянията.
	Боже, колко жени щях да имам, ако не държах питон у дома си. Затруднение при избора, това е ужасът. А не желая хората да си мислят, че съм се сдобил с едно подложено на всенародно порицание и отхвърляне влечуго с цел защита. Направих го, за да имам някого, когото да… Моля за извинение. Това вече е извън очертанията на моя разказ, понеже той спада към естествените науки.
	Тя ме изгледа малко по-особено, когато й съобщих, че сърцето ми не е вече свободно. И все пак не приличаше на засегната и наранена. Нищичко. Негрите в Париж се държат с голямо достойнство поради навика.
	Дори ми се усмихна. Малко тъжна й беше усмивката, сякаш тя страдаше. Но усмивките често са тъжни, трябва да им влизаме в положението.
	— Довиждане тогава и до нова радост.
	Много любезно, с подаване на ръка. Трябваше да целуна тази ръка, някога така са правили, защо не и аз. Но съществуваше опасност да изглеждам допотопен, не, никога!
	— Довиждане тогава и благодаря.
	И после тя си тръгна с минижупа.
	Останах там, решен да развъртя кранчето с газта. Имах желанието да умра по липса на нещо по-добро. С други думи, готвех се наново да потъна в заниманията си в тази насока, когато се зададе куриерът от службата с пет кошчета за боклук едно върху друго като спортист.
	— Защо стърчиш там, Голям Гальовник? Нещо май си оклюмал?
	Всички в агенцията ми викат Голям Гальовник заради духовитостта. Аз не го намирам за смешно, но какво да се прави.
	— Случило ли се е нещо?
	Опазих се да не му се изповядам. Не знам защо, гледам да съм настрана от това момче. Дори малко ме е страх от него. Постоянно имам чувството, че възнамерява нещо. Безпокои ме. Но то си е работа на полицията — в края на краищата няма защо аз да се меся. Той е от онези, дето се преструват, че ги има и са у дома си, когато е ясно, че не е вярно и че се преструват. Пазя се от хората, които непрекъснато се мъчат да ти внушат чувство за вина. Този куриер от службата все изглежда осведомен, с лукави намигания по френски, с присмехулни пламъчета и искрици, сякаш намеква, че знае кое как е, изход има, достатъчен е малко напън.
	Не обичам, когато ме гледа така възмутено. Като че ли съм му причинил болка. Аз си имам достойнство, на никого не позволявам да ме пропуща.
	— Знаеш ли — каза той иззад кошчетата си. — В събота вечерта имаме събрание. Идваш ли? Съвсем нов човек ще се почувстваш.
	Всички ги гони честолюбието, с изисквания и претенции. Всъщност това дори е фашизъм. Не че съм против фашизма, без всякаква надежда за всички, понеже тогава поне ще е истинска демокрация, ще си знаем защо няма да има свободи, ще царува невъзможното и ще имаме извинение. Май се срещат и такива, които толкова се боят от смъртта, че накрая се самоубиват заради спокойствието.
	— Осем и половина, зала „Мютюалите“. Ела! Ще се измъкнеш от дупката си.
	Най ми става обидно, щом заговорят лоши неща за моето жилище. Правя го на най-голям въпрос. Всяко нещо, всеки предмет, мебелите, пепелникът, лулата са верни приятели. Вечер винаги ги намирам там, където съм ги оставил, и това е сигурност. Мога твърдо да разчитам на тях. Така ужасът намалява с един. Креслото, креватът, столът с място за мен по средата, и натисна ли ключа, става светлина, развиделява се.
	— Моят апартамент не е_ дупка_ — казах му аз. — Аз не живея никъде в _дупка_. Много добре съм настанен, с адрес.
	— Толкова си вътре, че не можеш да го видиш — подхвърли той. — Не че се интересувам от теб, няма защо да се ядосваш, просто ми е болно, когато те гледам. Хайде, ела с нас в събота. Ето, ръцете ми се заети, бръкни в джоба ми, вземи листчето, там са датата и часът. Съвсем нов човек ще се почувстваш.
	Все пак се поколебах за миг — поради слабостта си. Не е достатъчно известна истината, че слабостта е изключителна сила и е много трудно да й се съпротивляваш. Освен това не исках да ме мислят за егоист, който се занимава само със своя си питон. Все в същия ред на мисли, не съм и от онези, които ще се втурнат да връчват на Исус Христос Нобеловата награда за литература. И колкото и да е странно, температурата ми е 36°6, докато аз се чувствам някъде към 5° под нулата. Мисля, че тази липса на топлина някой ден ще бъде разрешена чрез откриването на нови енергийни източници, независими от арабите, и понеже науката ще държи в ръцете си отговорите на всички въпроси, достатъчно ще е човек да се включи в мрежата, за да се почувства обичан.


>	12.

	ВСИЧКО ТОВА ми се струва толкова очевидно и неопровержимо, че отправих до няколко щателно избрани издатели следното писмо, независимо че ръкописът ми е още топъл и в състояние на вопъл, при това изключително предпазливо, тъй като изтребването в зародиш е един от най-текущо използваните методи.
C>
	Господине,
	Приложен Ви изпращам един труд с наблюдения върху живота на питоните в Париж, плод на продължителни лични опити. Не ми е неизвестно, че трудовете върху нелегалността изобилстват и че всяко инкубационно състояние е и състояние на изчакване, но при неналичието на отговор аз, както е редът, ще се обърна другаде. Приемете моите…
C$
	Нарочно употребих сух и неопровержим тон, за да ги уплаша и да им намекна, че разполагам и с други възможности. Не изброявах изрично тези възможности, които очевидно нямам, с цел те да изглеждат по-големи и, така да се каже, неограничени. Веднага ми поолекна, защото какво по-добро от неограничените перспективи.
	Всеки ще забележи, че в писмото си не съм отварял дума за жени, за да не му придавам твърде изповеден тон.
	Тъкмо оставих писалката и на вратата се звънна. Изтичах набързо да се среша и да затегна жълтата си папийонка на сини точки, както правя винаги щом някой сбърка вратата. Но какво беше изумлението ми, когато зърнах куриера от службата и двама други младежи, които никога не бях виждал по време на моите погледи. Куриерът от службата ми подаде ръка.
	— Здрасти. Минавахме наблизо и си рекохме: хайде да видим питона. Може ли?
	Бях възмутен. От всичко най-много държа на частния си живот. Не съм съгласен така направо да нахълтват в дома ми без сигнал за тревога. Частният живот е светиня, това именно изгубиха в Китай. Можеше пък точно в момента да гледам телевизия или да разсъждавам свободно, без никакви ограничения, или да си мисля за всичките книги, които можеш свободно да издадеш във Франция. Тук можеше да е и госпожица Драйфус и за нея щеше да бъде ужасно, ако някой от службата я види при мен и разкрие нашите близки отношения. Впрочем негрите са принудени да внимават повече от останалите заради репутацията си.
	Нищо не казах, но това е то ужасът, и на всичко отгоре безпричинен, понеже за щастие госпожица Драйфус я нямаше.
	Влязоха.
	Не ми остана време дори да махна снимките на Жан Мулен и Пиер Бросолет от стената. Не обичам да се подиграват с мен, както всички. И нали за да живееш в агломерация от десет милиона постоянни посетители — извинявам се, че го повтарям, правя го, за да свикна, доколкото е възможно, — трябва да си имаш нещо свое, разни работи, дрънкулки, кой колекция от марки, кой мечти, уютно кътче, вътрешен живот. Но най-вече не желая никой, в смисъл съвършено никой заради това, че е видял снимките на двама истински мъже на стената, да си въобрази, че намирам удоволствие в смътни и въжделенически състояния с достойнство, хитроумно наричани набиване в черепите, за да се улесни промиването на мозъците. Фашистите му викат „продължавай да вярваш и да се надяваш“. Чист фашистки номер си е това и води право до политиката. Щом видя Голям Гальовник, целият увит около себе си, усукан, килограми възли, тогава именно оценявам свободата и правата, с които разполагам, когато съм си у дома, в моето вътрешно убежище. Така или иначе, не могат да ме обвинят, че храня нещичко, понеже при моето раждане тези двама герои от Съпротивата вече са били на онзи свят, в буквалния смисъл на образно казаното — онзи свят, света на хората, те поне вече са били родени.
	Разгледаха питона продължително. Голям Гальовник дремеше на креслото. Беше се размазал като изпусната велосипедна гума. Много обича да се размазва. Мускулите си напряга само когато действа и се усуква, когато се навързва на възли и пълзи по мокета.
	— За щастие ти си имаш кой да се занимава с теб — каза куриерът от службата.
	Не го направих на въпрос. Настръхвам от дебелащината.
	Един от приятелите му попита:
	— С какво се храни?
	Ненавиждам да ме питат за това и се направих, че не го чувам.
	— С какво се храни един питон? — настоя той.
	— С тестени изделия, хляб, сирене, ей такива неща — казах аз.
	Мисълта, че е възможно да се плюскат мишки, морски свинчета и живи зайци ме отвращава. Правя опити да не си спомням.
	— Донесохме ти разни неща за четене — каза куриерът от службата.
	И виж ги ти, наистина измъкнаха от джобовете си брошури, позиви, печатни текстове.
	— Опитай да намериш посоката — рече куриерът от службата. — Прочети това, осведоми се. Не можеш да я караш все така. Още имаш възможност да излезеш.
	Натъпках си лулата и я запалих като някой англичанин. Когато е ужас, се опитвам да си представя, че съм англичанин и нищо не е в състояние да ме засегне поради моята пословична невъзмутимост.
	— Че така ще те окошарят накрая — каза куриерът от службата. — Ще видят съседите или някой друг и ще си имаш здравословни неразположения, както му викат.
	— Снабден съм с пълномощия — отвърнах му аз. — Имам позволително да държа питон вкъщи. Напълно съм редовен.
	— О, не се и съмнявам — каза той. — Онова, на което му викат живот, при нас означава единствено да си напълно редовен.
	Тръгнаха си. Приближих се до горкия си питон и го взех на ръце. Трудно е да бъдеш Голям Гальовник в един непригоден за целта град. Седнах на кревата и дълго го държах в ръцете си и около мен, с чувството, че получавам отговор. Дори ми избиха сълзи на очите вместо на него, понеже той не може — поради нечовешкото.
	Един колега от службата се върна съвсем почернял от отпуск в Южен Тунис.
	Казвам го, за да се види, че съм в състояние да гледам на нещата и откъм добрата им страна.
	Вечерта направих нечуван номера, за да „изляза“, както казват куриерите от службата. Хапвах скромничко в ресторант „Кав“. До мен седеше една двойка на средновековна възраст, която не ме заговори, както си е редно между чужденци. Ядяха котлети с пържени картофи.
	Не знам откъде извадих смелост да го направя. Разбира се, винаги съм имал желание да притежавам нещо съвместно, първопричина за тези неща е дългогодишният навик — поради липсата. Но се намесва вътрешният гнет, та да не прелива на обществено място, такива са изискванията, за да живееш в един огромен град, без да притесняваш себе си. Само че понякога, разбира се, все пак прелива.
	Така именно направих и аз.
	Протегнах ръка и взех един картоф от _тяхната_ чиния. Подчертаването на _тяхната_ е от мен поради огромните размери.
	Изядох го.
	Те не казаха нищо. Струва ми се, че не забелязаха — тъкмо поради чудовищността и огромните размери.


>	13.

	ВЗЕХ ДРУГ КАРТОФ. Първопричината е слабостта, то беше по-силно от мен.
	Продължих.
	Три картофа. Четири.
	Плувнах в студена пот, но то беше по-силно от мен. Слабостта, повярвайте ми, е нещо неудържимо.
	И още един картоф, ей така, съвсем непринудено, по приятелски.
	Бях напълно изумен от вътрешното си убежище. Така де, осъществявах изход. Пробив.
	И още един картоф, ей така, съвсем непринудено, по приятелски.
	Бях напълно изумен от вътрешното си убежище. Така де, осъществявах изход. Пробив.
	И още един картоф.
	Командосите на дружелюбието.
	Не знам какво е станало нататък, защото почувствах земетръс, настана мътилка и когато дойдох на себе си, всичко си беше наред. Нищо не се бе случило, нищо не се бе променило. Седях си там, пред моя карфиол с оцет, а двойката беше до мен и ядеше котлети с пържени картофи.
	Бях го извършил само във вътрешното си убежище. Командосите на дружелюбието бяха направили опит за излизане, но се оказаха отблъснати от самите себе си и отстъпваха навътре без пържени картофи. На това по стените му викат „въображението на власт“. По стените е написано, пред очите на всички. Може да се напише какво ли не по стените, те са държеливи. Стените са яко нещо. Доказват го рисунките и надписите върху тях.
	От толкова много страх бях припаднал. Слава богу, не се проснах и никой нищо не забеляза. Късмет извадих.
	Все пак съм доволен, че ми хрумна подобно нещо, необходимо е да се направи, казвам го без фалшива скромност.
	После допълзях до вкъщи, изчерпан напълно от положеното усилие, и хвърлих едно око на литературата, която ми бяха донесли куриерите от службата. Вярно е, че: всичките бяха куриери от службата, но то е все едно. Та прелистих предпазливо брошурите, позивите и вестниците, оставени от тях. Казвам „предпазливо“ не защото се страхувам кой знае колко от обществената заплаха, а защото всяко нещо върша предпазливо, при мен това е принцип. Не открих нищичко, което би могло да има връзка с настоящия труд, и изхвърлих всичко на боклука. След това взех Голям Гальовник на рамене и останахме така известно време, чувствайки се добре заедно. Много хора не се чувстват добре в кожата си, защото тя не е тяхната.


>	14.

	ОСТАНАХМЕ ТАКА зареяни известно време. Трябва да кажа, че вече от десет месеца всяка сутрин се качвам съвместно с госпожица Драйфус в асансьора и ако се пресметне времето на преходите, би се стигнало до доста внушителна сума. Етажите са единайсет и за по-свежо наричам всеки етап с отделно име — Банкок, Цейлон, Сингапур, Хонконг, все едно че пътуваме с госпожица Драйфус по моретата, така де, много е гот. Онзи ден даже се опитах да направя малко хумор, обади се английското в мен. Асансьорът току-що беше стигнал шестия етаж, на моята карта той е Мандалай, в Бирма. Казах на госпожица Драйфус:
	— Междинните кацания са толкова кратки, че човек няма време да поразгледа малко.
	Тя не разбра, понеже невинаги се попада на една и съща мечта, и ме погледна с известно учудване. Аз казах:
	— Изглежда, в Сингапур е много живописно. Там си имат китайски стени.
	Но вече бяхме пристигнали и госпожица Драйфус слезе с минижупа и неразбирането.
	Прекарах отвратителен ден, през който отново поставих всичко под въпрос. Бях пълен до гуша със себе си и затапен. Може би се заблуждавах напълно относно естеството на чувствата, изпитвани от госпожица Драйфус към мен. Може би тя, в качеството си на негърка, е много чувствителна към самотата на питоните в Париж и ме посещава единствено от жалост към тях. Аз жалост не ща за нищо на света, имам си достатъчно. Ужас е това. Чувствах се изцяло свободен, без никаква помощна връзка с никого, свобода, лишена от каквато и да е зависимост и подкрепа от никой, който да те държи в плен с вързани ръце и крака и да те поставя в зависимост от всичко липсващо, и да те предоставя на вътреутробния ти характер, с предчувствие за теб самия. Стигнах дотам да се питам дали планетата не се състои от два милиарда и половина астрологически маймуни, с които си служат някъде, за да разгадаят бъдещето на един човешки вид в съвсем друга галактика. Мислех си, че Жан Мулен и Пиер Бросолет са предприродни, предчувствени предшественици и са били очистени точно затова, заради грешка-човешка. Така де, банката със сперма е това. Свободата е особено мъчителна история, понеже ако не съществуваше, щяхме поне да имаме извинения, щяхме да си знаем защо. Свободата не трябва да е само за банковите операции, необходимо ни е нещо друго, нещо, някой, когото да обичаме — казвам го мимоходом, — за да не си вече свободен, след задълбочен размисъл. Аз съм против фашизма, но любовта все пак е съвсем друго нещо. Повтарям тук за последен път и ако подмятанията продължават, ще се разфуча, че не затова държа Голям Гальовник у дома си, понеже дори и да не живеех с питон, нищо не доказва, че щях да намеря някого, когото да обичам, на разположение. В една полицейска държава човек поне не е свободен, знае си защо, нищо не може да се направи. Най-гадното във Франция е, че дори не ни се извиняват. Няма нищо по-кофти, по-мръсно замислено от страните, където човек разполага с всичко, за да бъде щастлив. Ако тук имахме африкански глад и хроническо недохранване с военна диктатура, щяхме да се сдобием с извинение, нямаше да зависи от нас.
	Толкова бях тревожен, че когато се върнах у дома, претърсих кофата за боклук и се загледах в брошурите и циклостилните листи, оставени от куриера на службата, но нямаше нищо, което да ме засяга, беше все политика.


>	15.

	МИСЛЯ, ЧЕ ОНОВА отче има право, аз страдам от американско свръхпроизводство. Засегнат съм от излишък. Мисля, че това е всеобщо, светът страда от изобилие на любов и понеже тя не успява да се оттече, той е обладан от сприхавост и спортна злоба. На склад са струпани чудовищни количества прочувствени блага, които се разпиляват и развалят във вътрешното убежище, плод на хилядагодишни спестявания, на тезаврация и прочувствено пестене, без други отводни тръби освен пикочно-половите канали. Тогава имаме стагфлация и долар.
	Стигнах до заключението, че когато пътуваме заедно в асансьора, госпожица Драйфус разбира, че се пръскам от американско свръхпроизводство и на такава нужда не смее да излезе насреща поради своя произход. Голямата страст винаги плаши нищите. В службата имаме една секретарка, г-ца Кукова, и моите колеги много се смеят с нея, защото на всеки десет минути тича да пишка. Мехурът й сигурно е съвсем мъничък, същинско бижу.
	Но аз си оставам вярващ. Една жена не може да не се почувства привлечена, ако срещне млад мъж с положение, който не се бои да се нагърби с трудно за изхранване влечуго, дълго два метра и двайсет, да го поеме на раменете си и да бди над нуждите му, тя усеща, че тук й се предлага добро място.
	Като изключим въпроса, който ми зададе веднъж по време на нашите пътешествия, госпожица Драйфус никога вече не ме заговори. Може би защото чувстваше, че това между нас става твърде сериозно, или може би я беше срам. Тя навярно изпитва смущение, щом стане дума за питони, поради маймуните. А това ме навява на мисълта, че съм се родил твърде късно за братството. Нищо не ни се предлага вече. Изпуснах преследваните евреи, към които човек можеше да се отнася като равен е равен и с благородство, негрите, когато бяха по-низши, арабите, когато още им викаха мангасари, няма вече отвор за великодушието. Няма средство за облагородяване. Ако робството съществуваше, щях начаса да се оженя за госпожица Драйфус и да се почувствам важна клечка. Единствените мигове, в които се чувствам важна клечка, са, когато вървя по парижките улици с Голям Гальовник на раменете и чувам хората да подхвърлят: „Какъв ужас! Божичко, виж му муцуната! Защо разрешават такива неща! Как е възможно! Това сигурно хапе, опасно е, може да се получи инфекция!“ Крача гордо, с високо вдигната глава, галя моя добър стар питон, от очите ми струи светлина, най-сетне се утвърждавам, подавам се, изявявам се, изразявам се, намирам излаз.
	— Тоя пък за какво се мисли?
	— Сигурно е пълно с болести. Сестра ми имаше готвачка алжирка и пипна глисти.
	— Горкият. Сигурно си няма никого.
	Един питон очевидно не е достатъчен. Но аз на равна нога притежавам и асансьор с госпожица Драйфус. Между нас се е установила мълчалива и нежна връзка, изпълнена със свянове и деликатеси — тя винаги стои със сведени очи по време на пътуването, миглите й трепкат, цялата е плаха и срамежлива поради газелите — и всяко съвместно пътуване все повече ни сближава и ни дава най-сладостното и утешително обещание: че 2 = 1.
	За да направя решителната стъпка, е необходимо единствено да преодолея това състояние на отсъствие от мен си, което все още продължавам да изпитвам. Чувството, че всъщност ме няма. По-точно, че съм един вид прологомен. Тази дума напълно приляга към моето състояние, в „прологомен“ има пролог към нещо или някой, обнадеждаващо е. Много са мъчителни тези състояния на нахвърляне и зачеркване и когато ме завладеят, започвам да тичам в кръг из моя едностаен с хол, търсейки изход, а това е особено подлудяващо, тъй като вратите ни най-малко не ни се притичват на помощ. По време на такова едно вътрешноутробно идване в съзнание написах следното писмо на професор Лорта-Жакоб:
C>
	Господине,
	В съобщение на Френския лекарски съюз, подписано с Вашето име, Вие със справедлива строгост говорите за аборта и наричате „абортаница“ мястото, където биха били осъществявани тези прекъсвания на раждането. Позволявам си да Ви осведомя в качеството си на доверено лице и съвсем доверително, че свещената същина за живот, на която се позовавате, както и кардинал Марти, изисква възможност за достъп до раждането и живота, което е очевидна невъзможност, изглежда, неизвестна Вам, неупомената никъде от Вас, и е този ред на мисли си позволявам да Ви посоча добре известния случай от 1931 г. По наше време скрит от общественото мнение. Попаднах на него при букинистите в една колекция от случаи, за чийто автор не се сещам. И наистина през 1931 г., както Ви е неизвестно, се е състоял първият бунт на сперматозоидите в Париж… Те претендираха за свещеното право на живот и твърдяха, че им е писнало да бъдат потискани и да им бъдат нарушавани естествените права, да умират от задушаване в презервативите. Под командата на един боен отряд от сперматозоиди всеки от тях се въоръжи с по една брадвичка, за да пробият в подходящия момент гумената стена на бял свят и да предизвикат раждане. Когато дойде моментът и започна големият щурм, сперматозоидите вдигнаха брадвичките си и водачът им бе първият, които проби гумената стена, излезе на бял свят и се наслади на свещения характер на живота, който кипеше навън. Последва кратка тишина. Тогава цялото множество от сперматозоиди извика в ужас: „Назад, лайно!“.
C$
	Не изпратих това писмо. Страхувах се от неполучаване на отговор, което би потвърдило най-зловещите ми предчувствия. Може би всички те са в течение и се преструват, и ужким-наужким. Дори поисках да пиша на кардинал Марти, но този път наистина се уплаших; току-виж, ми казал истината. Че съм вътрешноутпобен, преждевренен и по пикочните канали. Ей така, всичкото вътре, като свещеник воин, с утеха в лоното на църквата.


>	16.

	ИСТИНАТА Е, ЧЕ СТРАДАМ от магма, от чакалня и признаците са носталгичен вкус към разни предмети от първа необходимост, червени противопожарни кранове, стълби, прахосмукачки, гаечни ключове, тирбушони и слънчеви лъчи. Това са отпадъчни продукти от моето инкубационно състояние на непроявен филм, впрочем и недоекспониран. Ще откриете също липса на пътепоказатели.
	И така, хвърлих писмото до Лекарския съюз в кошчето и се запитах дали, напротив, да не напиша до Лигата за защита правата на човека, с лукавата цел да направя впечатление на себе си. С един входящ номер отгоре то дори би могло да послужи за основа на доказателство.
	Вече посягах към писалката, но точно в същия миг, сякаш за да ме успокои, равнището на живота на французите се покачи с десет на сто по отношение на историята им, а по отношение на брутния им доход — със седем на сто. Бях оставил радиото пуснато и те изскочиха наведнъж, десет и седем на сто. Цифрите са нещо неоспоримо. Аз съм много впечатлителен и веднага усетих, че живея по-добре с десет и седем на сто. Изтичах до прозореца и ми се стори, че хората са по-живи. Почувствах необикновено благоденствие, взех Голям Гальовник и направих няколко танцови стъпки с него, тананикайки си. Десет и седем на сто. Това е голяма работа. Комунистите вероятно си скубят косите. Винаги съм бил против комунистите. Аз съм за свободата.
	И така, за да се разгъна хармонично и да не губя нишката, моите колеги знаят, че живея с питон. Отправят ми всякакви съвети. Милосърдната жена от архива дори ми предложи да ме запише в Клуба на дружелюбието, където се събирали два пъти седмично заради нещо, което тя на френски нарече „вкупово лечение“.
	— Всеки разказва за своите проблеми, освобождаваме се, обсъждаме ги, опитваме се — не, разбира се, да ги разрешим, за това е нужно общество, — а да живеем с тях, да им прощаваме, в известен смисъл да им се усмихваме. Така де, учим се да _трансцендентираме_.
	Никак не ми беше ясно как Голям Гальовник ще трансцендентира проблемите си, но й казах, че ще си помисля.
	Най-вече ме притесняваше куриерът от службата с големия си демагогски мустак, малко като стар френски работник, и заговорническите си, своднически физиономии, когато се срещахме по коридорите или на входа. Той нищо не казваше, но все едно, очите му бяха пълни, от тях преливаше. Вчерашен хлапак на двайсет и пет години, седнал да се прави на едновремешна Франция, с мушамена покривка на бели квадратчета и бутилка червено с рипсено кадифе, вътре с нелегална печатница — това е свършено, вече го имахме. На днешния ден е отминал етап, в „Самаритен“* можеш всичко да намериш. Бомби, произведени в домашна обстановка — хайде де!
	[* Мрежа от големи универсални магазини. — Б.пр.]
	Погледът му ме изкарва от кожата поради завземането на властта. Големи кафяви очи, които се стоварват отгоре ти, и ако не знаех, че джобовете му са натъпкани с политически прокламации, за малко да повярвам. Тия серсеми преживяват от надеждата. Накрая един ден ми писна и му рекох:
	— Вижте какво, стига толкова, няма смисъл да настоявате.
	— Не съм казал нищо.
	— Да, но е все едно. Съобщавам ви, че нищо не може да се направи. Необходима е биологическа мутация. Линеенето е от трън, та на глог, дори все повече и повече.
	— Опитвал ли си Лурд.*
	[* Град в Южна Франция, център на масово поклонничество, свързано с култа към Богородица. — Б.пр.]
	Гръмна ме. Откъде е научил?
	Да, опитвал съм Лурд. Отидохме един петък с влака, отначало криех Голям Гальовник в специална чанта с отдушник, а щом стигнахме — под палтото, увит около тялото ми. Престояхме цял час в пещерата, после изтичах в хотела, разгънах питона си върху леглото и зачаках. Нищичко. Чаках няколко часа поради разстоянието, тъй като трябваше да пристигне много отдалеч, много отвисоко. Не и не, двойка по въпроса. Стоеше там и наподобяваше сам себе си, люспа по люспа, все такова влечуго, колкото и преди. Дори не направи допълнително линеене, от специално благоволение. Не казвам, че Лурд нищо не струва, може и да помага при законните болезнени състояния, паралитици и разни други такива, признати за обществено необходими от Лекарския съюз и социалната безопасност. Говоря единствено за неща, които познавам лично. Знам също, че при противоестествени състояния по природни причини нищо не струва.
	Разбира се, не казах всичко това пред куриера от службата. Той е малко от келешите, които не вярват в невъзможното, а и не са длъжни. Дори го подозирам, че не вярва в невъзможното.
	— Защото ако не вярваш в действието, може би вярваш в чудеса?
	— Моята философия не ви засяга — рекох му аз с достойнство. — Във всеки случай запазете си вашия Китай. Те там не са свободни.
	Целият пребледня. Право по мазола го настъпих. Стана бял като платно между очите и устата, стисна зъби и промърмори:
	— Не е вярно! Не е вярно! Мислят, че са свободни! Това са хилядите цветя!
	И си тръгна така, с недомлъвки. Върнах се у дома, болен от страшен ужас, безпричинен: тези са най-добрите. Искам да кажа, че вътреутробните ужаси без всякаква определена причина са най-дълбоките, най-уважителните, единствените, които са близо до истината. Те идват от дъното на проблема.


>	17.

	ВЪВ ВСЕКИ СЛУЧАЙ мога да уверя просветения любител, който още се колебае да си вземе ли питон, че не изживявам никаква драма на „затрудненото общуване“ с Голям Гальовник. Щом ни е добре заедно, не възниква необходимост да се лъжем, да се уверяваме. Дори ще заявя, че щастието се познава по мълчанието. Когато единението е добро, истинско и без преструвки, само мълчанието е в състояние да го изрази. Но на личностите, които не са толкова взискателни и очакват отговор отвън, с диалог по гласов път, мога да препоръчам г-н Паризи, улица „Намерените дечица“, номер 20а, третия етаж вляво.
	Прибягнах до неговото изкуство преди четири години, още преди да дойда в съзнание, значи преди появата на Голям Гальовник в моя живот. Впрочем имаше си го, но не заемаше толкова място. Вече се бях настанил в моя едностаен с хол, с моите си мебели, разните предмети, близките на сърцето ми присъствия. Особено ми е приятно креслото, както си седи отпуснато и пуши лула, с английски туид, сякаш току-що се е завърнало от дълго пътуване — чувстваше се, че има много да разказва. Винаги избирам креслата си измежду англичаните. Те са големи пътешественици. Сядах на леглото срещу него, взимах си чаша чай и продължително се любувах на това спокойно присъствие, удобно, ненавиждащо суетнята. Леглото също си го бива, ако се сместим малко, има място за двама.
	Леглата винаги са ми създавали затруднения. Ако са тесни, самичък персон, те в известен смисъл ни гонят навън, попарват усилията ни за въображение. 1 и толкоз, право в очите, безцеремонно. „Сам си, приятелче, и хич не си мисли, че ще е другояче.“ Затова предпочитам двуместните легла, с изглед към бъдещето, но тогава на преден план излиза другата страна на дилемата. Всички дилеми са долна работа — казвам го мимоходом, не съм срещал приятни. Понеже с легло за двама всяка вечер, а в събота и неделя по цял ден, човек се чувства още по-сам, отколкото в легло за един, което поне му дава някакво извинение за това, че е самичък. Самотата на питона в Париж се появява тогава в целия си ръст и започна да расте, да расте. Сам в леглото за двама, дори е питон, увит около теб — ужас е това, въпреки сирените, полицейското отзоваване, противопожарните коли, линейките и спешните състояния навън, които те карат да вярваш, че някой с някого се занимава. Личност, предадена сама на себе си под парижките покриви, на това му викат фондове за обществено подрискване. Щом ми се случеше, аз се обличах, слагах си палтото, чието присъствие е топло, с ръкави, и отивах да се разходя из улиците, търсейки влюбени по входовете. Още я нямаше тогава кулата „Монпарнас“.
	В крайна сметка все пак купих двуместно легло поради госпожица Драйфус.
	Тази мисъл не ми хрумна от само себе си, поощри ме френското правителство, говорейки за културно оживление. Тогава това беше лафът, със създаване на центрове. Тъкмо думите „културна реанимация“ ме подсетиха да накарам мебелите, предметите и дори Голям Гальовник да заговорят с човешки глас.
	Разбира се, случваше ми се понякога, щом се върна вкъщи, да заприказвам гласно на креслото или кафеварката, на лулата си — безобиден номер, използван от мнозина в името на умствената хигиена. Запитване е това, въпрос, отправен към океана, вселената или чифт пантофи, според вкуса и природата на всеки един, но то не е диалог. Те не отговарят, размазали са се, никакво ехо, нищичко. Отговор няма. А е нужен диалог. Точно тогава идва на помощ културното съживяване.
	Г-н Паризи живееше на улица „Монж“, четвъртия етаж вдясно. Получих името му чрез писмо до „Вестник на приятелите“. Изкуството на диалога, на въпросите и отговорите — това поощряваше този вестник.
C>
	Господин Директор,
	Съобразно Вашите съвети-отговори до читателите, аз се заех да работя върху моята вътрешност и да й придавам приятен вид. Обкръжих се с немногобройни, но любезни мебели и предмети от същото естество, с цел да се почувствам у дома вследствие Вашето поощрение. Все пак ще призная, че значението на този израз ми убягва, понеже не се чувствам у дома дори у дома си, някой друг, който също не е там, и това, разбира се, изгражда помежду ни братска връзка на взаимно отсъствие, но затруднява посещенията. Очевидно е, въпреки това противоречие, този „възел“, както биха се изразили някои, че за да си наистина у дама, трябва да си най-напред у другите и ето защо аз наново Ви пиша с надеждата да получа съвет. Какви са възможностите за общуване и диалог?
	Повярвайте в моите…
C$
	Получих отговор в следващия брой. Препоръчаха ми да се обърна към г-н Паризи, който бил „специалист по подобни дела“. Отговорът много ласкателно говореше за диалога и за неговите психологически благодеяния и ми съобщаваше, че г-н Паризи е чревовещател и че изкуството да се успокояваме и да разговаряме със самите себе си, с околната среда и дори, в безнадеждните случаи, с вселената, нямало тайни за него и че това умение се придобивало твърде лесно, с малко постоянство и старание. Вестникът даже посочваше накратко имената на неколцина големи поети, мислители и творци, диалогирали по подобен начин с мирозданието и получили отговори с висока художествена стойност. Например Малро, Ницше, Камю и не знам още кой.
	Г-н Паризи е италианец, седемдесет и три годишен, навремето прочут по сцените, с голям нос и бяла грива, понастоящем пенсионер, даващ частни уроци, с което помага на хората да получават отговори и да си приказват. Погледът му е жив, проницателен и с много силно присъствие. Видът му никак не е народонаселен, защото се е родил преди това. Никой няма да ми повярва, ако кажа, че през 1812 г. Франция е била само 20 милиона жители и първата страна в света, а днес е петдесет милиона и цялата е в една държава.
	Господин Паризи е с широко скроени жестове, за да издава неочаквани присъствия, ръцете му сякаш в следващия миг ще повдигнат завесата и ще покажат, че зад нея има нещо. Никога не го прави, гледа и той да пощади надеждата. Носи дълго наметало, черни рогови очила, вратовръзка и се подпира на бастунче, което в красноречието си размахва.
	Отвори ми вратата и тутакси ме изуми с изкуството си. И наистина, иззад гърба му от разни посоки долитаха песни на хиена, птичи кикот, гукане на гълъби и на нежна любов, викове на щастлива жена: „Ах, неповторим си!“, крясък на магаре и рев на студент.
	— Това е, за да ви уверя, че не сте сбъркали етажа, господине — каза той и ми стисна ръката със силно италианско произношение, понеже не е тукашен.
	Г-н Паризи е много известен чревовещател. Откак е слязъл от сцената, преподава изкуството на диалога със социологическа и хуманитарна цел — обясни ми той — и обучава нашите себеподобни да задават правилно въпроси и да получават отговори и необходимите утехи.
	Въведе ме в един чист хол и начаса накара телефона да звънне.
	— За вас е — каза ми той. — Обадете се.
	— Но…
	— Хайде, приятелю, обадете се!
	Вдигнах уреда.
	— Ало? — рекох предпазливо.
	— Ти ли си, мили? — рече един глас на жена. — Ти ли си, любов моя? Мислеше ли си мъничко за мен?
	Втрещих се. Г-н Паризи беше в другия край на стаята, не можеше да е той и после този глас на жена, дори нещо повече: женски глас…
	— Мислеше ли си за мен, скъпи?
	Мълчах. Очевидно за нея мислех. Какво друго да правя?
	— Знаеш ли, липсваш ми…
	Шепнешком. Съвсем нежно, едва доловимо. Това беше телефон с необикновена чувствителност.
	— Не се двоумете — каза г-н Паризи. — Успокойте я. Усещам, че се тревожи, страхува се да не ви загуби…
	Сега или никога.
	— Обичам те — казах аз, бял като платно.
	— По-силно — подвикна ми г-н Паризи и постави ръцете си на корема. — Оттук… Отвътре да дойде, оттук, трябва да излети навън…
	— Обичам те — изревах аз отвътре и от страх.
	— Не е нужно да крещите — каза г-н Паризи. — Важно е убеждението. Трябва сам да си вярвате, това е изкуството. Хайде, опитайте.
	Казах на телефона:
	— Обичам те. Да знаеш само колко ми е трудно да живея без теб. Толкова отдавна вече чакам тук, на слушалката… И все се трупа, трупа във вътрешността. Натрупал съм истински американски склад — искам да кажа свръхпроизводство, — страхотно, всичко е за теб…
	Цели пет минути говорих с телефона и когато млъкнах, имаше въздишка и целувка, после слушалката тракна.
	Отново се озовах сам с г-н Паризи, коленете ми трепереха. Не съм привикнал с упражненията.
	Той ме разглеждаше дружелюбно.
	— Данните ви са отлични — каза той. — Малко ви липсва доверие в самия себе си очевидно. Трябва да развивате въображението си, ако желаете да си напълните кошницата. Любовта не може без обмяна, без милите писъмца, които си отправяме и получаваме обратно. Любовта е вероятно най-добрата форма на диалог, измислена от човека, за да говори на себе си. И точно тук на преден план излиза чревовещателското изкуство. Великите чревовещатели са били преди всичко освободители: те ни позволяват да излезем от нашите единични килии и да се побратимим с вселената. Ние караме света и неодушевената материя да говорят, точно на това му викат култура, даряваме със слово небитието и мълчанието. Всичко е в освобождението. Аз давам уроци във Френ*, затворниците се научават да разговарят с решетките и стените, да очовечават света. Дриповещателят е казал, че е възможно едно-единствено определение за човека: човек е изява на намерението и аз ще добавя, че тя трябва да е направена извън контекста, и им помагам да се освободят. Всичките ми клиенти срамежливо крият по един таен глас, понеже знаят, че обществото се защитава. Например то затваря бардаците, за да си затвори очите. На това му викат морал, нравственост и забрана на проституцията по пикочните канали, та да може неподправената и благородна проституция, онази, която не си служи с долните части, а с принципи, идеи, парламент, величие, надежда и народ, да продължи по официалните канали. И така, идва миг, когато не можете вече и сте разкъсван от нуждата за истинност и неподправеност, за задаване на въпроси и получаване на отговори, с други думи, за общуване — за общуване с всичко, с всичко ТО, и това е удобният миг да се обърнем към изкуството. Тогава на сцената излиза чревовещателят и прави сътворението възможно. Аз съм признат за общественополезен от г-н Дрюон, бившия ни министър на културата, и имам разрешение от Лекарския съюз, понеже няма никаква опасност. Всичко си остава пак същото, но човек се чувства по-добре. Вие естествено живеете сам.
	[* Град близо до Париж, известен с намиращия се в него затвор. — Б.пр.]
	Казах му, че имам питон.
	— Да, Париж е много голям град — рече г-н Паризи, разхождайки се из чистичкия си хол с хубаво излъскан паркет.
	Забравих да отбележа, от грижа към наблюдението — понеже всяко нещо може да има скрито, неизвестно нам значение, с надежда, — че той носеше на врата си дълъг шал от бяла коприна и шапка дори в домашна обстановка, за да не се разкрива пред нищо и никого и да провъзгласи независимостта си, своя отказ да преклони глава. Мисля, че стоеше покрит по този начин пред съществуващото състояние на нещата, защото очакваше да се разкрие пред онези, истинските стойности. (Вж. БУРЖО, _Неуважението или изправено изчаквателно положени_, етологически труд в три тома, но вече съвсем изчерпан, както е обяснено и в заглавието му.)
	— Двайсет франка на урок. Заниманията се водят групово…
	— А, не — казах аз, изплашен от мисълта, че ще трябва да плащам и за другите, понеже плащаш ли, винаги намираш някого.
	— Няма от какво да се смущавате, те също са инвалиди от войната…
	— Моля, инвалиди от войната?
	— Така се казва. Щом стане дума за инвалиди, всеки си мисли за войната, но и без нея може. Не съм в състояние да ви обработвам поотделно, присъствието на другите е неотменно условие, за да е капка по капка и многообещаващо. Това влиза в обработката.
	— Каква обработка? Не искам да ме обработват. И без това достатъчно са ме обработили.
	— Послушайте, оставете се в мои ръце и след шест седмици ще карате вашата змия да говори.
	— То е питон — казах аз.
	— Но нали и питоните са змии, ако не се лъжа.
	Не обичам да обработват Голям Гальовник като змия, аз съм против миш-машите.
	— У нас думата „змия“ е леко пренебрежителна — казах аз.
	— У нас? — повтори г-н Паризи.
	Той ме стрелна с поглед. Имаше един от ония техни италиански погледи, от стара коза яре. Храносмилащ поглед, който те пипва за яката, за да те налапа по-лесно.
	— Естествено, естествено. Разбирам. Всеки от нас има затруднения със самоличността. Търсим се, търсим се. И тук, и там. Дори има една такава неаполитанска песен, _и тук, и там, рам-тарарам…_ Това, разбира се, е превод, на италиански е много по-съдържателно. Трябва да се приспособяваме на друго място. Всеки от нас понякога изпитва трудности да се приспособи към вид, отношенията с който изглеждат чисто служебни понякога.
	Той пълзеше насам-натам по лъснатия паркет, с шапка върху гордо вдигнатата глава, за да покаже, че до този момент не се е разкрил пред нищо и никого. Движенията му бяха уверени, понеже още пазеше италианската гъвкавост, въпреки възрастта. Започнах да го виждам в привлекателна светлина.
	— Заповядайте утре, ако желаете.


>	18.

	НА ДРУГИЯ ДЕН той ме представи на останалите си ученици. Признавам, че тези срещи бяха мъчителни за мен и не мога да се въздържа от известна хладина и дори малко враждебност по отношение на тях, понеже тези хора без съмнение си въобразяваха, че аз идвам тук тласкан от самотата и защото си нямам никого в моя живот, с когото да говоря, какъвто бе техният случай. Но аз си имам госпожица Драйфус и ако все още нищо окончателно не се е случило между нас, то е просто защото изчаквахме да се опознаем по-добре. Госпожица Драйфус, подобно на мнозина млади африканки, е много плаха и лесно се стряска — поради сърните. А по трасето винаги има и други пътници.
	От всичко на света най-необходима ни беше една засечка на асансьора.
	Онази нощ сънувах, че асансьорът е спрял между етажите и все не успяват да го оправят. Щеше да е чудесно, но за съжаление госпожица Драйфус този път я нямаше, бях сам, съвършено сам, залостен между етажите, това беше кошмар, както често им се случва на сънищата. Натиснах всички копчета, на които пишеше „повикване“ и „бърза помощ“, но те не отговаряха. Събудих се със страхотен ужас, взех Голям Гальовник в скута си, той повдигна глава и ме изгледа със своя несравним израз на безразличие, както всеки път, когато съм в плен на склонностите си и той иска да ме успокои — пълно безразличие, сякаш желае да ми каже, че е тук, до мен, неизменно на пост, че всичко си е пак така.
	Имаше един господин Дюноайе-Дюшен, бакалин, той получава маслото си направо от Нормандия и ми го съобщи тутакси, сякаш за да избегне всякакъв извор на недоразумение помежду ни. Не знам защо ми го каза с такава твърдост, докато ми стискаше ръката и ме гледаше право в очите: „Дюноайе-Дюшен. Аз получавам маслото си направо от Нормандия.“ Няколко дена поред си мислех за това, дали пък не беше франкмасон? Франкмасоните май притежават нещо общо и го предават помежду си братски, посредством белези и ключови думи със съдържание. Или може би той нямаше никакъв друг отличителен белег, по който да го разпознават, и просто искаше да ми намекне, че не е кой да е. Някои хора трудно излизат. Веднага го предразположих:
	— Кузен. Аз отглеждам питон.
	Случва се двама непознати да си кажат всичко в купето, без задръжки. Нямат причини да се страхуват, тъй като не се познават.
	Имаше там и един господин Бюрак, който е зъболекар, но би желал да е диригент. Той сам ми го каза още щом седнах на стола до него под погледа на крачещия по паркета г-н Паризи, след като си бяхме стиснали ръцете.
	— Бюрак, произходът ми е полски — каза ми той. — Аз съм зъболекар, но бих желал да съм диригент.
	Все още се намирах под въздействието на пресния случай с маслото от Нормандия и за миг се изплаших. Някои хора изневиделица ти правят пожароопасно признание, за да се докопат с последни сили до твоето дружелюбие и да установят връзка с теб, признаци на доверие. То е психологически метод. Мисля, че се показах на висота. Трябва да кажа, че го разбирах. Аз също бих желал да съм някой друг, да съм аз самият. Има разни случаи. Той може би чуваше прекрасна вътрешна музика, с медна група, цигулки и тимпани и искаше целият свят също да я слуша, с оглед щедрост, но е необходима публика, необходими са любители, внимание и изразни средства, на хората не им е приятно да се обличат и напразно да се разкарват. Тъкмо на това му викат съзвучие. Вътрешната музика е нещо, което се нуждае от външна помощ, без нея тя се превръща в адски грохот, защото никой не я чува. Той държеше ръката ми в своята — едър плешив човек и нос с голям мустак, в живота беше зъболекар, на шейсет години, меко казано, а за един диригент, който е все още зъболекар, това не е малко.
	— Бюрак, произходът ми е полски. Аз съм зъболекар, но бих желал да съм диригент.
	— Влизам ви в положението по-добре от всеки друг — му казах аз, — прекарал съм целия си живот при курвите и нали разбирате.
	Господин Бюрак отдръпна ръката си и ме изгледа така — да, така, друга дума няма. Дори лекичко отдалечи стола си.
	Пък аз исках просто да му кажа, че също бих желал да съм.
	От друга страна, в израза „себеподобните ни“ има страшно много истина.
	Дори надникнах в речника, но там имаше нещо калпаво, нещо скалъпено. Пишеше _„съм — съществувам“_. Не бива да се доверяваме на речниците, тъй като те са създадени специално за нас. Конфекция е това, в тон с околната среда. Когато един ден излезем оттам, ще стане ясно, че съм подразбира и означава съм обичан. То е едно и също. Но те го избягват. Погледнах дори на _раждане_, но и там го избягваха.
	Ще се учудите, когато ви кажа, че Андите трябва да са много красиви. Казвам го без връзка, за да покажа, че съм свободен. Държа на свободата си повече от всичко друго.
	Тук му е мястото да отбележа, че днес Голям Гальовник започна нова смяна на кожата.
	Това е дълбоко оптимистично явление в живота на един питон. Великден, Йом Кипур, надежда, обещания. Дългото наблюдение и моите познания за питоните са ми позволили да стигна до извода, че в техния живот линеенето е най-вълнуващ миг, когато се чувстват пред прага на нов живот, с осигурена неподправеност. Това е тяхната човечност. Всички изследователи на питоните — ще приведа като примери само професорите Грюнтаж и Куниц — знаят, че линеенето пробужда в тези симпатични влечуги надеждата, че са пред прага на съвсем друго животинско царство, на вид с пълни гърди.
	Но винаги се озовават пак в тия. То е техният обществен напредък, с повторна употреба на отпадъчните продукти от линеенето за следващо въвеждане в оборот, икономика и пълна заетост.
	Изтървах две занятия покрай линеенето на Голям Гальовник, стоях до ложето му, за да му подавам, образно казано, десница, добро е за самочувствието. Знам си, че пак ще се намери в по-раншното си състояние на отломък чрез изобщата си форма, но когато една жена се напъва с обещание за раждане и нейният завеждащ й държи ръката, трябва да изразяваме обнадеждаване.
	Дори си признавам, че ми се е случвало да се съблека, за да си направя основен преглед от главата до петите, и една сутрин открих на бедрото си някакво червеникаво петно, но през деня то се изгуби.


>	19.

	ИМАШЕ ОЩЕ В КУРСА и един господин Ашил Дюр, попрегърбен човек, някъде към петдесетте, който сигурно би бил над метър и осемдесет, ако се разгъне. Каза ми, че двайсет години бил отговорник на щанд в „Самаритен“, но преминал в „Бон Марше“. Не попитах защо, въпрос на съвест е това, както ме осведоми той с гордост, и наистина, необходима е голяма смелост, за да промениш живота си на възраст, когато мнозина не смеят и да помислят. Стиснахме си ръцете, веднага подир това не намерихме какво повече да си кажем и помежду ни се установи топло разбирателство.
	Същността на упражнението по реанимация, както знае всеки заинтересуван, се състои в това, да проговори благодарение на нас една кукла, която господин Паризи местеше все по-далече и по-далече — ту отляво, ту отдясно, ту в дъното, ту отгоре, така че не само да се научим да я даряваме с привидно съществуване, предоставяйки й нашето дар слово, но преди всичко, щем не щем, да се разтворим и да даряваме истински себе си, да освободим нашите вътрешни убежища през устните канали. Трябваше да провождаме гласа си, разполагайки го така, че той ужким ни отговаря и се връща към нас отвън, понеже всичко в това изкуство цели в известен смисъл да изтръгне отговор от Сфинкса.
	Куклата беше едно от чучелата, които господин Паризи е използвал в артистичната си кариера. Чучелото изглеждаше осведомено, самодоволно, с чувство за превъзходство. Очевидно бе съвършено неодушевено и поради това с много силно и реалистично присъствие. Понякога господин Паризи тикаше пура между зъбите му, за да наблегне. Носеше смокинг, сякаш всеки ден е Великден. Ние седяхме на столове, разположени в полукръг около него, и очевидно трябваше да говорим вместо чучелото и вместо себе си, за да се получи истински диалог. На това място ще напомня, че в началото бе Словото, защото това е поощрително и многообещаващо. Трябваше също така гласът ни, когато се връща под формата на размяна, да бъде съвършено различен, за да е убедителен. Господин Паризи особено държеше на тази точка.
	— Не забравяйте, господа, че изкуството на чревовещателя и дори изобщо изкуството е преди всичко в _отговора_. На това в буквалния смисъл му викат творчество. Трябва наново да излезете от материала, от магмата и повторно да придобиете себе си под формата на готова продукция.
	Той крачеше напред-назад по излъскания паркет на чистичкия си хол, със своята бяла грива и рогови очила.
	— Погледнете този предмет. Това е небитието. Чучело с израз на недоверие върху лицето и дори на цинизъм. Един неодушевен тиквеник, направен, за да трае вечно. Е, добре, вие ще го принудите да говори с човешки глас, господа. Ще го принудите дори да изрича любовни слова, без да натискате никъде, без скрити копчета, със собствени средства. Подир чучелото ще преминем към тази ваза с цветя, към масата, към пердетата. Така малко по малко, щом натрупате опит и умение, ще можете да карате целия свят да говори и ще се движите сред братски шепот. Тогава ще сте в състояние да живеете много удобно в уединение, без нищо да ви липсва, достатъчни сами на себе си и с много по-малко рискове, следователно и много по-икономично, отколкото, ако се впускате в приключения, при които човек често се оказва разочарован, наранен, принуден да се задоволи със страданието и нищо повече. Опитайте вие, господин Бюрак.
	Полякът леко се изчерви.
	— В какво превърна живота си ти, Бюрак? — попита той куклата. — В зъболекарска практика го превърна, така е!
	— Господин Бюрак, вече ви казах, че същността на упражнението се състои в това, да се отдалечите на пет метра разстояние от себе си и да се разположите в другия. Не ще успеете да си изградите хуманна, съчувстваща, благоприятна, философска и поощряваща околна среда, ако се запъвате на изхода. И изобщо, господа, избягвайте са се пържите в собствен сос. Отсега си създавайте навика да се пържите в соса на другите, тогава не боли толкова. Всеки от нас е заобиколен от милиони хора и това е самотата. Престанете малко от малко да мислите за себе си. Мислете за тях, за всичките им трудности в живота, и ще се почувствате по-добре. Човек не може да мине без братството, ако иска да живее по-добре.
	Той, разбира се, караше куклата да изрича всичко това, с нейното цинично изражение, пурата й шаваше, докато говори — голям смях падаше, представление е това. Важното е да се миниатюризира. Миниатюризацията е необходима, за да се сведе до човешки мащаб, това е стоицизмът.
	— „Ако не се научите сами да се заобикаляте с нежна обич, всички ще свършите при изгубените вещи“ — да си припомним тези думи на великия О’Хигинс, който умееше да изтръгва по петдесет различни човешки гласа от една празна катедрала и накрая загина от късо съединение в гласните струни.
	Припомням, в качеството на паметна бележка, че господин Паризи носеше постоянно около врата си дълъг шал от бяла коприна, за да възпрепятства движенията на адамовата си ябълка, когато уж не говореше, и дори у дома си никога не сваляше шапка, с високо вдигната глава, за да покаже, че не се разкрива пред нищо и никого.
	В началото още не бях проумял, че „Вестник на приятелите“ не е разбрал правилно нуждата, за която ги уведомявах в писмото си, и че ми бяха препоръчали не на място господин Паризи, защото той със своя метод помагаше на хората да си намират приятели измежду столовете, пантофите и другите предмети от първа необходимост, преди да пристъпят към останалите, с присъщия за тях въпрос за разстоянието. Моят случай не беше такъв. Аз исках да накарам Голям Гальовник да проговори, защото понякога ми беше забавно да му приказвам и съвсем естествено е двамата да си правим смях. В никакъв случай не се самозаблуждавах, че ще накарам един питон да говори с човешки глас, то си беше ужким-наужким, както всичко и който и да е. Нищо повече от реанимация за забавление. И щом разбрах, че господин Паризи е част от общественото подпомагане, че методът му е признат за общественополезен и че има голямо търсене на услугите му в парижката агломерация от значителен брой _нища_, среден род, множествено число, престанах да посещавам неговите занятия. От услуги не се нуждаех. Исках само да накарам питона си да проговори с човешки глас, за да му създам илюзия.
	В „Рамзес“ има един клиент, господин Жобер, той веднъж разговаря с мен на бара за своя психоаналитик. Много полезен метод.
	— Нали разбирате, длъжен е да ви изслуша, за това му плащат. Настанявате го в креслото му, карате го да вземе лист и писалка и да записва каквото кажете вие и той е длъжен да се интересува от нас, това е неговата обществена роля в обществото на изобилието.
	Но в началото не пропущах нито едно занятие и вече бях в състояние да ги карам да ми говорят любезни и приятни неща в метрото.
	— Ваш ред е, господин Дюр. Разкажете ни с оглед на какво искате да станете чревовещател.
	— За да предизвикам интерес, за да ме забележат. В „Бон Марше“ пред мен за един ден минават хиляди души и търсят само стоки, така де, неща. За една година това прави триста хиляди, за осем години — към десет милиона… Нали разбирате, продавачите поне установяват човешки отношения, клиентите ги заговарят, има нещо, някаква човешка връзка, но на моето равнище… В „Самаритен“ за двайсет и пет години край мен е преминало няколко пъти цялото население на Франция. Ще речеш… Обаче не. Нищичко.
	— Нищичко? — каза куклата.
	— Нищичко. Никой.
	— Много кофти — рече куклата. — Не може ли да дръпнете някого за ръкава?
	— Какво да му кажа? За тези неща не се говори.
	— Първопричината е в обществото на изобилието — казах аз. — Икономическото разрастване. На това му викат политика на пълната заетост.
	— … пък какво ще рече? — попита куклата със загуба на първата сричка вследствие на вълнението.
	— Политика на пълната заетост ще рече, че всеки е взет назаем, както е видно от името.
	Опитах се да направя смях, но куклата ме прие хладно и последва нещо като хрипливо издишване. Издъхване.
	— По-силно, по-силно! — каза господин Паризи. — Отдайте всичко! Изкарайте го. Нека излезе от червата, дори и да кърви малко. Там се намира истинният ви глас. В червата е заседнал. Отгоре е само оперната постановка. Накарайте месото да говори. Изпразнете, изкарайте дъха си. Всичко е в издишването. Издишаш ли, значи живееш. Онова вътре гние, трупа се, застоява, скапва се, умира. Хайде всички. И не се чувствайте смешни. Смешна ще е само куклата, тя е затова. Хайде!
	— Искам да кажа, че е невъзможно да съществуваш без никого или нищо — рече куклата. — Не можеш да съществуваш, без да бъдеш обичан.
	— Мърдайте с устни, господин Дюр, но няма значение. Продължавайте.
	— Истина е, че вече не мога да се понасям. Изпитвам липса от някой, липсва ми някой…
	— Входящите магистрали — казах аз. — _ВХодящите_, с Х, по обходните булеварди.
	— В „Бон Марше“ е точно така. Не знаеш вече предметите ли са в обръщение или другото.
	— Има свръхизобилие на прочувствени блага, спрени от движение — рече куклата. — Страшни задръствания тук, в гърлото. Накрая ти се ще всичко да хвръкне във въздуха, нали? Да не говорим за културните отработени газове, но не можем прекалено да изискваме от телевизията, тя не е в състояние да запуши всички дупки. До невъзможното…
	— Добре, господин Кузен, вадете го. Продължавайте, господин Дюр.
	— В „Самаритен“…
	— В „Самаритен“ можеш всичко да намериш — изкрещя куклата и избухна в съвсем френски и даже политически смях, понеже вече съществува Обединена в своите съответни усилия Европа.
	— Да, предметите в обръщение — каза господин Дюр, — ще рече онези, които покриват всички щандове. Връщам се у дома с метрото, заедно с другите употребявани вещи в седем без петнайсет, върховия час. Пълната заетост, както казвате вие, си личи най-вече във върховите часове по употребяваните вещи в метрото и влаковете към предградията.
	— Аз живея с питон по същите обществени причини на изобилно народонаселение — казах. — Позволявам си да говоря за моя питон по повод метрото и влаковете към предградията… В думите на господин Дюр има много истина. С един питон, щом се върнем вкъщи, имаме чувството, че виждаме _някого_.
	— Много добре, господин Кузен — каза господин Паризи. — Не се срамувайте, покажете ни питона си.
	— Досега се държах — каза господин Дюр, — стисках зъби, защото имаше надежда, но на петдесет и седем години, след четирийсет години пълна заетост и дори от ден на ден все повече…
	— Отлично, господа — каза господин Паризи. — Отбелязвате явен напредък. Господин Бюрак, вие, ако обичате. Онзи пепелник от лявата ви страна. Съживете го, притечете му се на помощ…
	— Не ми е ясно защо пък и мен — рече пепелникът.
	— И на нас не ни е ясно — отговори му господин Бюрак и се изчерви от удоволствие, понеже успя да изиграе пепелника, без да трепне с устни.
	— Господин Кузен, нищо ли вече няма да ни покажете?
	— Свещен егоизъм липсва. Ето, има един господин Ялко, с когото се срещаме в кафенето. Общо взето, нищо не си казваме, но приятелски. Един ден ме погледна, сигурно е съзрял нещо в очите ми, светлинка някаква. Идва до мен и казва: „Можете ли да ми дадете четиристотин франка назаем?“ Така де, протегна ми ръка. Слава богу, имах в себе си четиристотин франка. И сега, когато го видя, много внимавам. Отбягвам го. Зърна ли го на улицата, пресичам на отсрещната страна. Страх ме е да не ми ги върне. Но засега си остава между нас. Без усилия не може.
	— От друга страна, по отношение на мен, аз скоро ще се женя — като гръм от ясно небе им съобщих аз, кръстосвайки ръце. — Вече месеци наред пътуваме в един и същ асансьор. Девойката е голяма романтичка и идеалистка, с приказно въображение, каквито са често те там, из южните острови, и нали знаете как е, човек постоянно се страхува, че няма да е на висота. В асансьора всичко става за не повече от две-три минути, време за разочарование няма лесно се поддържа доброто име. Не говоря за моето, говоря за любовта. Две-три минути в един бърз асансьор — и всичко си остава непокътнато. Но в никакъв случай не съм съгласен с нашия куриер от службата, който вече не вярва в нищо и дори още по-лошо: вярва в друго нещо. Не бива да си играем на ези-тура с живота на хората, със средствата им за съществуване. Има един велик французин и той е казал гениалното изречение: „Собствената горчилка трябва да се преглъща търпеливо.“ Сигурно е, че ако нашите бащи не са били търпеливи, нямаше да стигнем дотук. Говоря за общия национален доход, на глава от населението.
	— Ваш ред е, господин Брокар.
	— Приятелството е изиграло огромна, решаваща роля в моя живот, понеже безспорно тъкмо онова, което ни липсва най-осезателно, ни прави на луди…
	Господин Брокар беше слаб, добре запазен мъж на средна възраст, но изглеждаше много над тези неща. Разбирате какво искам да кажа, нали? Срещат се такива хора с обиден вид, възмутени, че са те и осъдени на всички разноски по тази съдебна грешка. Затова, без да казвам на никого, в моето вътрешно убежище, където никому нищо не дължа и не плащам данъци, го наричам Брокар доживотния. Симпатичен ми беше и веднъж отидох да му стисна ръка и му рекох с духовитост:
	— Какво да се прави, всеки не може да бъде хортензия или кралски кондор от Андите.
	Често си мисля за кралския кондор от Андите поради Голям Гальовник, който често го сънува нощем — поради крилете.
	Той май се посащиса и по-късно го чух да казва на господин Паризи:
	— Този господин Кузен няма какво да си вре носа в говната. По-добре да се занимава със себе си.
	Жалко наистина, понеже имах чувството, че ще станем приятели с някого. Нервите ги гонят, ужасът, липсата на навик.
	По повод този повод отбелязвам в качеството на ей така, без каквото и да било обвързване, че във Флорида, според един неотдавнашен вестник, мушиците спират движението по пътищата, защото се размазват с милиони върху предните стъкла на колите, които ги заварват в разгара на сватбения танц. Дори камионите са принудени да спрат, защото предните им стъкла са покрити с милиони мънички любови. Шофьорите не виждат нищо, те са смаяни и заслепени. Това огромно количество любов ме покърти. Цяла нощ сънувах сватбен полет с госпожица Драйфус. Към полунощ се събудих и после се опитах наново да настигна съня си, но сънувах само камиони.


>	20.

	И ТАКА, НЕ СТЪПИХ ПОВЕЧЕ в курса на господин Паризи. Не заради мушиците, понеже то няма нищо общо, а защото си дадох сметка, че „Вестник на приятелите“ не е разбрал и са ме пратили при акордьор. Аз не желая да ме настройват към околната среда, желая околната среда да бъде настроена към нас. Казвам „нас“ в качеството му на множествено число, понеже от време на време се чувствам много самотен.
	Те са помислили, че страдам само от външна липса, а аз освен това страдам и от вътрешен излишък. Имам свръхпроизводство, с липса на отводни тръби. Дори започнах да се съмнявам дали господин Паризи не е служител на Лекарския съюз, негов член, между другото изкуствен, поради онова съобщение, подписано от председателя на съюза, професор Лорта-Жакоб, за абортаницата. Господин Паризи, общо взето, е в производството на протези и това е чудесно — поради инвалидите и ампутираните. Неговата мисия е културна. Изкуство, музика, културна реанимация — това е чудесно. Наложително. Протезите са важно нещо. То ти дава възможност да се настроиш, да се включиш и е част от политиката на общественополезност и състоянието на ускорено развитие. Но въпреки всичко е друго нещо, особено като помислиш за тоновете любов, размазани по предните стъкла на камионите в Калифорния. То си го има в природата. На равна нога се отказах от опитите на Голям Гальовник да проговори с човешки глас, за да не го развенчавам. Писнало ми е от комбинирани снимки. От време на време имам чувството, че живеем в дублиран филм и всеки си отваря устата, но то не съответства на думите. До един сме допълнително синхронизирани и понякога е много добре направено, ще речеш, че е естествено.


>	21.

	ОТ ДРУГА СТРАНА, по това време тъкмо бях осъществил една важна среща — с професор Цурес. Той живее над мен, е тераса. Истинско хуманитарно светило. По данни от вестниците лани е подписал седемдесет и две протестни декларации, викове за помощ и манифести на интелектуалци. Забелязал съм, от друга страна, че винаги подписват интелектуалците, сякаш останалите си нямат име. От всичко по малко — геноциди, гладове, потисничество. Нещо като нравствен пътеводител „Мишлен“*, с три звездички, присъдени от професор Цурес, щом подписа му го има. До такава степен, че когато колят или преследват някъде, но професор Цурес не подписва, аз не го и поглеждам, знам си, че няма гаранция. Необходим ми е подписът му отдолу, за да се уверя, като на специалист по картините. Трябва той да установи неподправеността. Изглежда, в изкуството е пълно с фалш, дори и в Лувъра.
	[* Пътеводител, издаван от известната фирма, в който местата за посещение — музеи, ресторанти и пр. — са разделени на категории. — Б.пр.]
	Видно е следователно, че при тези обстоятелства и във връзка с всичко, направено от него за жертвите, се представих и аз. Незабележимо, разбира се, за да не излезе, че му се навирам в очите и се старая да изпъкна. Започнах да изчаквам професор Цурес пред неговата врата и да му се усмихвам насърчително, но без да настоявам. В началото той ме поздравяваше пътьом с леко повдигане на шапката — поради добросъседството. Но тъй като продължаваше да ме намира на площадката си, поздравът му ставаше все по-сдържан и по-сдържан и после вече никак не ме поздравяваше, минаваше покрай мен възмутен и гледаше право пред себе си. Аз очевидно не съм клане. Дори да съм, отвънка не личи. Не съм от световен мащаб, аз съм просто един народонаселен навлек, от ония, които се мислят за. Това е мъж с посивели коси, привикнал към изтезанията в Алжир, напалма във Виетнам и глада в Африка, аз не съм на нужната висота. Не казвам, че не го интересувах съвсем, че с незасегнатите си външни крайници не представлявах за него някакво незначително количество, просто той имаше превъзходство. Не съм от съответната категория нещастие, кръгла нула съм аз, докато той беше богат с любов и имаше навика да брои с милиони, с други думи, и той е от статистиката. Има хора, които кървят само от милион нагоре. Това са притесненията покрай голямото богатство. Ясно си давам сметка, че съм по-нисък от тревата, народонаселен отломък, без международно значение и в титрите ме няма — поради киното. Затуй започнах да идвам на площадката с китка цветя в ръка, та да изляза от посредствеността. Резултатът беше осезателен, но тогава забелязах, че малко го е страх от мен поради моята напористост, въпреки обезличаването, чийто предмет съм си. Продължих да съм напорист, с онова, на което при другите му викат храбростта на отчаянието, и е обвързваща усмивка.
	Длъжен съм да кажа, че тогава изживявах тежък момент в моя живот. Голям Гальовник се намираше в един от продължителните си периоди на апатия, госпожица Драйфус беше в отпуск без предупреждение, населението на Париж още повече се бе увеличило. Страшно ми се искаше да бъда забелязан от професор Цурес, като че ли съм клане или престъпление против човечеството. Мечтаех си как ме кани на гости, как ставаме приятели и след десерта той ми разказва за всичките други ужаси, с които се е запознавал, за да не се чувствам толкова самотен. Демокрацията може да ни е от голяма помощ.
	По този начин професор Цурес придобиваше все по-голямо и по-голямо значение за мен, радвах се, че си го имам над главата. Той е красив мъж, със строги, но справедливи черти и много добре поддържана сива брадичка. Достатъчно е да го зърне човек, за да почувства начаса преклонението, заради което правителството държи на наше разположение видните исторически личности, та да ни напомня, че и ние не сме кой да е.
	Вече няколко седмици си гостувахме по този начин на площадката, кръгът на моите приятели се разширяваше. Бях му приготвил бежовото кадифено кресло в хола и си го представях: седи на него и говори за раждането с живот и как да стигнем до него, как да предотвратим десетките милиони неосъществени аборти, вследствие на които природните недоносчета излизат на бял свят, без да е уважено свещеното им право на живот. Започнах да чета внимателно вестниците, за да открия предмет за разговор, по липса на друго. Той продължаваше да не ми говори, но причината донякъде беше това, че вече отдавна се знаехме и нямахме какво повече да си кажем. Погрешно би било да се мисли, че професор Цурес не се интересуваше ни най-малко от мен, тъй като не съм прочуто клане или преследване на свободната мисъл в Съветска Русия. Той чисто и просто беше затънал до гуша в своите наболели въпроси и това, че държа у дома си питон, дълъг два метра и двайсет, съвсем не ми даваше основание да се вреждам и аз. От друга страна, в никакъв случай не очаквах той да положи ръка на рамото ми с познатото „как е?“, което позволява на хората след две приказки да те зарежат и да си гледат работата.
	Доколкото си спомням, няколко месеца му ходих така на гости и той общуваше с мен изключително внимателно. Нито един път не ме попита защо стърча на прага му, какво желая, кой съм. Искам в скоби да отбележа, без каквато и да е пряка връзка с тялото на предмета, но от грижа за неговата форма и походка, че питоните не са същински животински вид, те просто са идване в съзнание.
	Когато хората минават край теб и не те поглеждат, причината не е в това, че не съществуваш, а във въоръжените нападения из парижките покрайнини. От друга страна, аз в никакъв случай не приличам на алжирец.
	Известно ми е също така, че съществува взаимна любов, но чак за такъв разкош не претендирам. Някой, когото да обичам — това ми е първата необходимост.


>	22.

	МОЕТО ПРИЯТЕЛСТВО с професор Цурес завърши ненадейно. Един ден аз го чаках по същия начин на площадката и излъчвах топли чувства, а той излезе от асансьора и се насочи право към жилището си. Стоях, както винаги, малко отстрани, е усмивка на лицето. Аз се усмихвам много, имам предразположение към това, щастливо предразположение. Професорът извади ключа от джоба си и за пръв път, откак си ходим на гости, прекъсна установеното помежду ни мълчание.
	Обърна се към мен и ме погледна по начин, който явно сочеше, че е в лошо настроение.
	— Слушайте, господине — рече той. — Вече цял месец ви заварвам, кажи-речи, всяка вечер пред моята врата. Не мога да понасям навлеците. Какво означава това? Имате ли нещо да ми кажете?
	Знаете ли, аз открих един номер. Беше колкото беше, но Институтът за слепи ми оказа голяма помощ. Всяка вечер след работа ходех там и се лепвах на входа. Към седем часа слепците започват да излизат. С малко повече късмет успявах да пипна шест или седем и да ги преведа през улицата. Всякой ще рече, че да преведеш един слепец през улицата не е кой знае какво, но все пак си е придобивка. Общо взето, слепците са много мили и любезни поради всичките неща, които не са видели през живота си. Хващах някой под ръка и го превеждах, цялото движение спираше, заобикаляха ни с внимание. Разменяхме по някоя и друга усмихната дума. После един ден попаднах на слепец, който съвсем не беше невалиден. Вече на няколко пъти му бях помагал и той ме познаваше. В един хубав пролетен следобед изтичах към него и го хванах под ръка. Не знам как разбра, че съм аз, но веднага ме позна.
	— Я се разкарайте! — изръмжа той. — Намерете си друго място за по нужда!
	После вдигна тояжката си и пресече сам. Сигурно е казал на всичките си приятели, защото на другия ден нито един не се съгласи да ме придружи. Много добре разбирам, че и слепците си имат гордост, но защо пък да не помогнат малко и на другите в живота?
	Не знам в какъв вид ще се представи върхът на невъзможното, но ви уверявам, че при сегашното състояние на нещата, с държавен ред, има липса на милувки.
	От друга страна, съветските учени смятат, че човечеството съществува и ни изпраща радиопослания от Космоса.


>	23.

	И ТАКА, ДВАМАТА СТОЯХМЕ на площадката и той ме разкъсваше с поглед, хубаво беше, даряваше ме с присъствие.
	— Преди всичко, кой сте вие?
	Гласът на професор Цурес беше възмутен, възмутен веднъж завинаги, като че ли бе засякъл на този тон по време на някое особено силно възмущение.
	— Аз съм вашият съсед от третия етаж, господин професоре. Не знам дали знаете…
	Не можах да се сдържа и поскромничих малко, не без известна гордост:
	— … Не знам дали знаете, този, който живее с питон.
	И добавих, не без известна надежда:
	— Питоните са много привързващи се и много подценявани спътници в живота.
	Професорът ме изгледа малко по-внимателно. Върху лицето му дори се изписа нещо като приветливо изражение.
	— А, значи вие сте Голям Гальовник…
	— Не — поправих го аз, — Голям Гальовник се нарича моят питон. Той не може без мен и оттам привързаността му. Вие без съмнение не знаете нищо, господин професоре, за самотата на питона в Париж. Ужас е това. В неспасяемия речник му викат положение и то е страшно. Очевидно, както и при вас съществуват кланета и преследване, които си имате, щом ви е тъжно и се чувствате самотен, но питоните не разполагат с такива сравнителни средства. Те нямат възможност да отвличат по подобен начин вниманието си от неизбежното положение, викайки на помощ нещо покъртително и грандиозно както с броя, така и с количеството си. Чел съм труда на Йост „Терапия на самотата“, но за да може един питон да стигне до утехите на хуманизма, подобно на нас, и да страда по-малко от това, че е той и че е поставен на собственото си място, мислейки си за насилието, на което не е предмет, трябва най-напред да си смени кожата, а това Лекарският съюз в никакъв случай не може да допусне, бидейки тук точно с оглед противното, с оглед на неограничения достъп през пикочните канали. Духовността е в това, свещеното право на народонаселен и статистически живот в лоното на системата за вегетиране, с мъзга от култура. На равна нога са поощрявани и банките със сперма, при нужда и с внос на чуждестранна работна ръка. Наблюдава се също разпространяване на собствеността, със заем жилище, ключовете на ръка. С други думи, Голям Гальовник не съм аз.
	— Но в квартала всички така ви наричат — каза професор Цурес и ме изгледа някак любопитно, като човек, който от време на време има нужда да поосвежи мисълта си.
	Бях гръмнат, в най-изразителния смисъл на думата. Не знаех, че кварталът се интересува от мен. Така се развълнувах, че започнах обилно потене, подсилено и с тръпки. Строго погледнато, не се уплаших, не мислете, че се имам за някаква забележителна личност, чиято глава се оценява бог знае колко. Висок съм само метър и седемдесет и два, не си струва разкарването. Разтревожи ме това враждебно отношение и отвращение, тази омраза на хората към питоните. Искам да кажа, че последните често стават предмет на безкористно изтребване, не от практически и търговски, а единствено от духовни подбуди, с кръстоносен поход. Някои убиват питоните за отмъщение, защото са различни и това трудно се преглъща, злоба е това, не могат да им простят. Не могат да им простят, защото те поне нямат извинение, нямат разум подръка и в помощ, ни ръце, ни крака, ни исторически и научни познания, те не са свободни. Не разполагат със средства да разполагат със себе си и да дойдат на власт. И после, те пълзят по-добре. Тогава — удряйте с токове, удряйте с тояги, и светец да си, не можеш устоя. В същото време е вярно и това, че във Франция се яде по-добре, отколкото другаде, и голямата кухня е на особена почит. Сосовете са несравними, а вината крепки — в най-верния и единствен смисъл на думата.
	Има и изключения, многообещаващи пориви. Онзи ден, както се разхождах в Люксембургската градина с Голям Гальовник, увит около врата ми, един господин ме изгледа дружелюбно и подхвърли:
	— Нищо по-наложително няма от защитата на природата.
	Просълзих се. Този господин сигурно имаше Почетния легион за заслуги към дружелюбието. През нощта сънувах. Влиза едно дете — седем-осем годишно, за да си говорим като равен с равен, — посвещава ме в рицарско звание и казва:
	— Господин Гальовник, в името на питоните и въз основа на несравнимата власт, с която съм упълномощен, ви награждавам с Почетния легион за вашите заслуги към дружелюбието.
	… От друга страна, в Русия има река на име Любов.


>	24.

	ТОВА НЕ е някакво лирично отклонение, понеже всичко, което имах да кажа, изправен лице в лице с професор Цурес на неговата площадка, напълно съвпада с посоката на моя предмет. Трябва да го видите как чертае полукръгове, вълнообразни линии и винтове по мокета, търсейки някакъв процеп, за да се измуши навън.
	— Господин професоре, извинявам се, че ви притеснявам така неправомерно, но винаги съм се възхищавал изключително много от вас. Зная, че разполагате с много място. Затова исках да ви помоля да вземете при себе си…
	Той ме прекъсна. И дори с известен гняв.
	— Пак ли за тая слугинска стая? В момента наистина е свободна. Слугинята ми спечели малко пари и си замина за Испания. Чакам една португалка. Никому няма да я дам, и дума да не става. Съжалявам.
	И със същата крачка напъха ключа в ключалката. Това беше жестоко недоразумение. Исках да кажа, че при него има място за всички вътреутробни обезсърчени човешки видове, които обаче поради злополучия са вече в сила, и не ми беше ясно с какво толкова се различава неговата слугиня португалка. На равна нога изпитвам най-трепетни чувства към незаетите слугински стаи, понеже все ми се струва, че и те очакват някого. Познавайки подписа му, вярвах, че професор Цурес е човек, който се бори за създаването на комитети по посрещането* и за околна среда с благоприятно въздействие върху излизането на бял свят във всички негови форми, а не само в качеството му на размножаване чрез делене. Една бяла мишка може и да не е кой знае какво в това отношение, но когато я държа в шепата си — толкова крехка, толкова женствена, толкова уязвима… — как да ви кажа, чувствам се подслонен и защитен от нуждата, поне докато трае съприкосновението с муцунката й, което, съвсем строго погледнато, може да мине за нежна и предана целувка. Чувствам се отлично в тази топла шепа. Струва ми се, че има добрина.
	[* В разговорния език с този израз се нарича дежурният екип полицаи, който посреща задържаните в участъка. — Б.пр.]
	Отбелязвам си по този повод, че трябва да надникна в атласа, който притежавам, с оглед ориентиране в миговете на изгубена пусула, за да видя къде точно в Съветския съюз се намира река Амур. Напълно в пределите на възможното е реките да бъдат отклонявани от теченията си и прекарвани там, където има най-остра нужда, с оглед истинско оплождане и плодородие. Бога ми, нямам никакво намерение да отклонявам река Амур само за своя лична изгода, но бих искал поне да бъда погалван в часовете на прилив, понеже има наличие на липса, голяма липса и човек не може да прекара цял един живот, мечтаейки си за повреда в асансьора.
	Поставете се обаче на моето хуманитарно място. Питоните се хранят с мишки и при сегашното непоклатимо и недоносено състояние на нещата нищо не можеше да се поправи. Та по тази причина исках да помоля професор Цурес да вземе при себе си Блондин, понеже той е величав човек. Рано или късно Голям Гальовник ще изплюска Блондин, такива са повелите на природата, а тя, както личи от всичко нашенско, е противоестествен акт.
	Достатъчно е да поемеш една мишка в шепата си, за да го усетиш. Това са миговете, когато сърцето ми се стопля, когато чувствам, че голямата река Амур, както си тече някъде там, в най-далечните русии, изведнъж се отклонява от течението си, зарязва коритото и идва чак в Париж, насред Сибир, качва се на четвъртия етаж с асансьор, влиза в моя едностаен с хол и поема върху плещите си всичко, и дори още повече. Сякаш аз самият се намирах на топло, в шепата на могъщата река Амур. Всяко разрешение, каквото и да е то, на вътрешното противоречие между питоните и белите миши, присъщо на рода, е изключително в ръцете на великата река Любов и докато тя си тече в съвсем предполагаеми, географски ширини, всеки ще продължава вътрешно да се разкъсва взаимно, с осигурена за целта пълна заетост, каквито и да са постиженията ни в областта на строителството.
	Онзи ден куриерът от службата, комуто съм споменавал за моето животно, защото, изглежда, се интересува от проблемите на естествените науки, поради своето отсъствие, и ме поощрява да хвърля светлина върху него, излагайки писмено екологическия си проблем с околната среда, ми подхвърли рязко, и този път без сигнал за тревога.
	— Човече, ела с нас, ти казвам. Пак има манифестация в Бел вил. Ще се разгънеш свободно. Иначе тия твои възли ще те удушат накрая.
	Той е от настояващите.
	— Манифестация по какво? — предпазливо попитах аз, понеже кой знае дали пак няма да излезе нещо политическо.
	— Манифестация — повтори той, гледайки ме с доброта, за да ме обезоръжи, ако може.
	— От какъв род манифестация? Срещу кого? Срещу какво? За какво? Поне араби няма ли да има? Да не е, както понякога, политическа или фашистка шашма? Манифестация с помощта на Кого, главна буква?
	Той поклати жалостиво глава.
	— Горкият — рече той не без симпатия. — Че ти си бил като питона си. Дори не знаеш, че с теб се занимават.
	И си продължи по пътя като някой, дето няма любов за губене.


>	25.

	НЯМАМ НУЖДА от „манифестация“, за да се разгърна и развържа царствения си тоалетен възел, който използвам в моя малък и уютен апартамент, с лула, хубав тютюн и дружелюбна благосклонност по отношение близките на сърцето ми предмети, заобиколили ме с преданата си вярност. Просто страдам от американско свръхпроизводство и то не успява да се оттече навън посредством единственото ми изразно средство, ненатрапчивата нелегална реклама във вид на протегната десница. Това вътрешно изобилие достига невиждани размери и понякога, както седя в креслото, си представям, че в мен се намира подземният извор на едноименната руска река Амур. Все още не съм открит от никого и единствено госпожица Драйфус долавя присъствието му, тъй като при негрите обонянието е изключително силно развито. Те подушват много повече от нас поради условията за оживяване в девствената джунгла и пустинята, където изворите на живот са редки и скрити надълбоко. Ето, аз й казвам наум, тъй като се упражнявам, с оглед голямото обяснение помежду ни, придружено и от сърдечна операция, по време на бъдещото ни отсядане в банкокския хотел „Ориентал“, с чиято дипляна вече съм снабден: „Ирене, бих желал всичко да ви подаря, вътре в себе си притежавам неизчерпаемо свръхпроизводство на прочувствени блага и дори някои географи се съмняват дали изворите на голямата река Амур не се намират в мен“…
	Тук прекъсвам своето течение, не във величествения смисъл на думата, а като _течение_, на годишника, издаван от „Колеж дьо Франс“, където ще бъдат публикувани лекциите ми, щом питоните в своето относително съществуване привлекат достойното внимание на този висок форум и оттичащата се от него цивилизация.
	Безусловно, с призовка и вътрешен вой, който не безпокои съседите, изисквам само едно — някой, когото да обичам: предполагам, че точно на това му викат общество на изобилието. И така, видно е, че никак не беше лесно да се каже всичко това на един толкова членоразделен човек като професор Цурес, кандидат на всички науки, който може би не обича къс кървящо месо, поднесено в чиния на площадката, и несъмнено няма опит с големите руски реки, така необходими, за да бъде разбрана капката по капка. Той е печен, а аз суров и това е ключовият проблем на истинския език, който е безсловесен. От друга страна, той вече беше напъхал ключа в ключалката, понеже това беше само такъв ключ, за ключалка, предварително приготвен и по взаимно съгласие.
	И сега не ми остава друго, за да се разгъна изцяло пред вашите очи, освен да заключа с думите, че ако професор Цурес се съгласеше да приеме моята мишка и да бди над нея, това не само би поставило началото на едно изключително приятелство помежду ни, но и аз най-накрая бих се освободил от себе си, понеже често ми се случва да се чувствам в повече, както всички, които не се чувстват достатъчно.
	— И какво да правя с вашата мишка? Какви са тия истории?
	Той беше разгневен. Не бях недоволен от подобно развитие на нещата, дори бях въодушевен, че приятелството ни започва с толкова страст.
	— И после защо аз? Защо при мен се мъкнете с вашата мишка? Какво ще рече всичко това? Нямам време за губене. Държа се учтиво, понеже сме съседи, но се питам каква ли черна котка ми е минала път, та налетях на вас и вашата мишка.
	Напуши ме смях.
	— Извинете — запелтечих аз. — Вие така духовито… Смеех се, чак се превивах от смях.
	— … Веднага заговорихте за котка, във връзка с мишката…
	Не съм калтак, но смехът все пак е полезно нещо.
	— Как го измислихте само…
	Той беше побелял като смъртник. Дори шалчето на врата му сега сивееше повече върху този пребледнял фон.
	— Вие се подигравате с мен! Фашизъм? Цивилизацията на Запада? Дали не направихте провокация?
	Уплаших се. Губех един приятел. От очите му изкачаха светкавици. Извинявам се, че повишавам литературния тон, това обикновено не е моят жанр, понеже стилът от дълго време заблуждава, при мен опаковката не е нужна, аз вярвам в съдържанието. Стремя се тук да спазвам нудистки, човешки, народонаселен тон. Висините са загубили връзката.
	— Вие сте всеобщо щедър човек — изломотих аз. — Не знам какво да правя с мишката, която крия у дома си. Казвам „крия“, понеже всичко на този свят е срещу мишките — поради слабост.
	— И какво яде вашият питон? Мишки, нали? Е, какво тогава?
	Той пристъпи крачка напред, с ръце в джобовете и елегантно изпъчена жилетка, най-отзад идваше пардесюто. Фас, брадичка, шалче и шапка. Под мишницата чанта, натъпкана със справедливост и с правата на човека. Съвестно отбелязвам всичко. Вече никак не беше разгневен, дори гледаше присмехулно.
	— Така или иначе, храните питона си, нали? И какво плюска той? Мишки, така де. Няма да успеете де се измъкнете, млади момко! Природа е това!
	— Не съм в състояние — казах аз. — Карам други да го правят. Просто идвах да потърся помощ. Сред чувствата се наблюдава страхотна смъртност.
	— Говорите твърде особен френски — рече той.
	— Просто се мъча да направя пробив. Може и да попаднем на нещо друго, кой знае. Нашият куриер от службата казва, че думите са специално обучени, за да предпазват околната среда. Входът е свободен поради свещеното право на живот, но влезеш ли, излизане няма. Не зная дали някога ви се е случвало да държите в шепата си една беззащитна мишка, но вие очевидно си имате милиони хора, които гинат от глад, това незабавно въодушевява. В заключение, за да се представя, ще добавя, че телевизията предлага на всеки и на който да е възможност да се утеши с безогледни жестокости. Известно ми е, че петдесет хиляди африканци отново умряха от глад, за да ни отклонят вниманието, но то не ми оказва въздействие, искам да кажа, че съм си пак толкова нещастен, колкото и преди. Това ми е чудовищното.
	Той омекна.
	— Имате ли някакви приятели?
	— Щях със сигурност да имам, но хората се ужасяват от питоните, а аз не мога да изоставя едно животно в беда. Такъв съм си. Тук въпросът е за извънземни жители или, както му викат, външна помощ, с невъзможност.
	Той постави ръка на рамото ми, но без снизхождение, понеже е човек, привикнал да дава израз на съчувствието и търпимостта си.
	— Слушайте, човече, разбирам, много добре разбирам, но не ще допусна нахлуване. Апартаментът е много малък. Нямам възможност да ви взема у дома, но тия дни ще намина към вас. Дръжте се. Трябва да имате доверие.
	Избягвайте да оставате съм. Опита се да намерите приятели.
	Заряза ме там и си влезе у дома, благодарение на своя ключ, но това нямаше значение, понеже въпреки всичко бях направил гигантска крачка извън моята малка кутия и стоях известно време така, с усмивка на лицето, втренчен в затворената врата, като че ли не беше и тя от дърво.


>	26.

	ВЪРНАХ СЕ У ДОМА, но не можах да заспя, ехтяха приятелски песни и имаше разцъфнали кокичета. Обичам кокичетата поради името им, ко-ки-че-та. Весело е, дори се дочуват смехове на щастливи дечица. Често имам такива мигове на вътрешен оркестър, с танци и устрем, насърчаващи цигулки и всенародно великодушие, щом си помисля за всичките богатства на дружелюбието наоколо, за скритите съкровища, които трябва просто да изровим, за двата милиарда острова на съкровищата, обливани от голямата река Амур. Хората са нещастни, защото са изпълнени до пръсване с благодеяния и не могат да полеят с тях другите поради суша в околната среда, всеки иска само да дава, да дава, това е прекрасно и ние загиваме от щедрост. Първият въпрос в дневния ред на всички времена е свръхпроизводството на щедрост и дружелюбие, което не успява да се оттече нормално по пътната мрежа, с нея сме зле, Господ знае защо, до такава степен, че упоменатата голяма река е принудена да се излива през пикочните канали. В известен смисъл нося невидимо в себе си чудни плодове и те капят във вътрешността и гният, не мога да ги подаря всичките на Голям Гальовник, понеже питоните са изключително трезвомислещ вид, а мишката Блондин няма кой знае какви нужди, достатъчна й е една шепа.
	Край мен се наблюдава ужасяваща липса на шепи.


>	27.

	НОЩ Е, казвам го с ръка на сърцето, увит вътрешно в самия мен, там, където ехтят песните с народни танци, флейти, кокичета и приятелски усмивки. В тъмното човек може да си го позволи. Навремето са казвали, че стените имат уши и ни слушат, но това не е вярно, на стените изобщо не им пука, те са си тук и толкоз. Съветват ни да поддържаме добри взаимоотношения с тях. Единствена госпожица Драйфус би могла да дойде и да обере плодовете, преди да са изгнили по клоните, четох в един вестник, че някои хора оставали по трийсет и шест часа в заседнал асансьор, де да можеше и с нас да се случи. Една повреда, стига да е истинска, би ни позволила да се освободим от задължителните, еднопосочни, обходни магистрали и да се срещнем. Дори ми хрумна изкусно да саботирам асансьора, за да засече, но човек не е в състояние да го направи, докато е затворен вътре и се вози, трябва съучастничество. Помислих даже да помоля нашия куриер от службата за външна помощ, но не посмях, понеже съм сигурен и уверен, че той се занимава с подривна дейност.
	Така си и легнах, заслушан в моя нелегален предавател, в подобни мигове все ми се струва, че ще стана, ще тръгна към самия себе си, ще се взема в ръце и ще заспя в шепа.
	Накрая, и аз да не остана по-назад от другите, се примирявам, ставам, тръгвам да търся Голям Гальовник в неговото кресло, той се увива около мен и ме стисва много силно, с прочувствен оглед.
	Блондин е в шепата ми и Голям Гальовник ме топли, понеже възможности има.
	Но една нощ, както спяхме, защитени по този начин тримата, истински триумф срещу природата, с всички произтичащи перспективи, хоризонти и връх на невъзможното, се случи ужасяваща драма, чийто безпомощен свидетел станах в съня си. Трябва да съм разтворил ръка, мишката се оказва застрашена от всички страни и Голям Гальовник незабавно се подчинява на закона на джунглата. Какво е изпитала Блондин, щом се е озовала лице в лице с разтворената паст на чудовището, наистина невидимо в мрака, но чието страхотно присъствие се долавя по ужаса, оставям да разгадаят изложените по същия начин на положението, в което се намираме. Възможности за защита няма. Бях обхванат от луда уплаха и в продължение на няколко мига си мислех, че ще се родя, понеже общоизвестна истина е, че понякога ражданията са предизвикани от страх. Тук има едно вътрешно противоречие, което човек изобщо не може да си представи, ако му липсва необходимата слабост. За щастие при събуждането ми Голям Гальовник и Блондин си спяха мирно по съответните места, нищо не се беше случило, това съм бил аз. Все пак станах и отидох да сложа мишката в нейната кутия, но после срещнах трудности да заспя така, само със себе си.


>	28.

	НА ДРУГИЯ ДЕН точно в девет часа и петдесет минути настана дългоочакваното събитие. Вече бях пропуснал няколко асансьора в очакване на госпожица Драйфус, както е уговорката по безгласен път помежду ни, и накрая я видях да се задава, а вече бях пощурял от мисълта, че няма да дойде и ще получа от нея писмо с известието, че всичко между нас е свършено. Става единайсет месеца, откак пътуваме всяка сутрин заедно в асансьора, а човек трябва да се пази от навика в съвместния живот, не бива той малко по малко да измества дълбоко изживяваната връзка.
	Бях доста нервиран, защото току-що ме бяха обидили.
	Отбих се в „Рамзес“ да изпия едно кафе и на съседната маса седеше зряла дама със зелен папагал в кошница, поставена върху коленете й. Лице, което се разхожда из Париж със зелен папагал, няма какво да ме поучава и все пак тя почувства нужда да ми каже нещо, подавайки ми едно картонче с усмивка, излязла сякаш направо от оцетенозахаросаните ястия в листа на китайските ресторанти.
	— Погледнете, господине. Това е една нова служба, можете да звъните по всяко време на денонощието, винаги има някой, комуто да поговорите. Ще я откриете в указателя, раздела с професиите, службата се нарича „Сродни души“. Не правят никаква пропаганда, можете да им говорите, те ви задават съчувствени въпроси, проявяват интерес към вас и толкоз. Има и абонамент с награда, един мил подарък от тях за рождения ви ден, бъдете уверен, че точно тогава при тях ще има човек, нарочно натоварен да мисли за вас.
	Побеснях. Облечен съм съвсем прилично и нямам вид на изгубена вещ.
	— И какво става, щом приключите разговора с телефона? Затварят ли?
	— Е, ми очевидно — каза дамата.
	— Е, ми очевидно — отвърнах аз лице в лице, с известна насмешка.
	Разгънах се в цялата си височина, хвърляйки стойността на поръчката върху масата.
	— Човек затваря и наново се озовава съм със зеления си папагал — рекох аз. — Само че аз, госпожо, живея семейно с една девойка в асансьор и не се нуждая от помощ по телефона.
	И след това изрекох необикновено изречение:
	— В Париж, госпожо, не можете да заговаряте някого току-тъй, без да ви е направил нищо.
	Последвалите събития показват до каква степен човек се лъже понякога, когато е сред градоустройствения план, и до каква степен папагалите, дори и никога да не се разделяме с тях, са недостатъчни и безсилни, щом възникне истинска нужда. Милосърдната зряла женица се разплака, без да й се притече на помощ никакъв телефонен звън. Не е чудно, че младите понякога нарамват револвери и убиват когото им падне, от бясното желание за дружелюбие. За пръв път някой плачеше заради мен и очевидността на това внимание, чийто предмет ставах, напълно ме разстрои.
	Последвалите събития на свой ред показват колко се лъжем понякога по отношение на зелените папагали. Отначало тя (милосърдната женица) се разплака, както вече добросъвестно отбелязах, без телефонът да зазвъни. Повтарям го заради значението му: за пръв път разплаквах някого и откритието на тази дарба, която съм притежавал, без да зная, способна наистина да ме улесни чудодейно при човешките връзки в голям Париж, напълно ме разстрои. Прозрях в миг, в светкавицата на братското разбирателство, възможности за лице в лице и равен с равен и за демократично градско съжителство, смайващо със средствата, които предоставя за изява на моето съществувание. Но най-вече ме учуди папагалът с човешкия си вид, така трудно доловим на пръв поглед, въпреки моите проучвания в Националната библиотека. Понеже този пернат индивид, както си стоеше в кошницата настрани от спора, изведнъж с два удара на крилете скочи върху раменете на човешката личност и започна да отрупва нейното захабено от придобития опит лице със ситни клъввания и да вика:
	— Бум! Клетото ми сърчице прави бум!
	— Нямаше да ми приказвате така, ако бях млада и красива! — подхвърли човешката личност.
	— Бум, бум клетото ми сърчице прави бум! — изкрещя папагалът утешително.
	Човешката личност му даде един фъстък и се усмихна, поднасяйки кърпичка към очите си. Междувременно папагалът засече.
	— Бум, бум, бум, бум! — дращеше на едно място той.
	— И се възземва тогава любовта! — подсказа му човешката личност.
	Папагалът си мълчеше с ококорени очи, върху които лежеше сянка на недоумение, човече, братко мой. Това дори не беше вече папагал, това беше един парцал.
	Бях развълнуван.
	— Аз отглеждам питон — осведомих аз дамата, с което й дадох да разбере, че имаме нещо общо, избирателни склонности. — Вече на няколко пъти си сменя кожата, но естествено пак си остава питон. Наболели въпроси са това.
	Съдържателят на „Рамзес“ излезе, за да прибере парите, хвърлени от мен на масата, и ни съобщи, че имало петнайсеткилометрово задръстване по Южната автострада, някъде в района на Жувизи. Благодарих му. Той искаше съчувствено да намекне, че другаде задръстване няма, навсякъде е свободно, отворено, с възможности. Милосърдната женица беше дребна, с посивели коси, една от онези, които дълго са служили за нищо, по липса на друго. С настоящото го известявам на вниманието на Лекарския съюз за сведение, в рамките на абортаницата и свещеното право на живот.
	Спомних си също, че погледът ми току-що бе попаднал отсреща на улица „Дюкре“ върху плакат на спасителната служба, със снимка и подробни указания как да правим изкуствено дишане уста в уста на удавниците и другите. Трябва да се прилага незабавно, но винаги е много късно, понеже в градското движение и по тротоарите, общо взето, никога не става ясно, че си имаме работа с удавник. Повярвайте ми, големият народонаселен поток в никакъв случай не е голямата река Амур, удавниците минават незабелязани поради стремителното течение в метрото през върховите часове. Бях готов тутакси да се втурна с всичка сила и да приложа уста в уста на сивокосата човешка личност, понеже ни най-малко не разчитам на телефона в този смисъл, в качеството му на уста в уста и спасителна глътка въздух. От обществена и културна гледна точка на това му викат отделение за реанимация, с художествени съкровища, докато в същото време папагалът ме гледаше с ококорените си очи, върху които лежеше сянка на недоумение, като че ли аз съм в състояние да дам отговор. Дамата продължаваше да ми се усмихва от дъното на кошницата, но вече всичко си бяхме казали и сега ни липсваше обща почва, със смущение и неудобство. При все това аз доказах обичайната си съобразителност, не желаейки тя да си мисли, че я зарязвам причинно, като всички, и направих една-две подходящи за целта забележки във връзка с петнайсеткилометровото задръстване по Южната автострада, някъде в района на Жувизи, оставено ни от съдържателя на излизане. Казах й го ясно, за да й внуша, че другаде е отворено, не исках да я оставям самичка в бедата. Оттам преминах набързо на статистиката и големите числа, с оглед да й покажа, че в навалицата можем да налетим и на възможности за раждане, че лозята надживяха филоксерата, а грижата на министъра на здравеопазването за непрекъснатото увеличаване броя на френските крави, която срещнах в неговата статия в „Монд“, е може би всъщност грижа на министъра на земеделието, поради объркване на ценностите и печатна грешка, и че все още някой някъде може да се роди вследствие повреда във властта или пролука в абортаницата, както преди две хиляди години, когато ни в клин, ни в ръкав се явил човек. Все пак при моето уста в уста бях силно затрудняван от папагала, който блещеше насреща ми обезсърчените си очи. Бях напорист, но близко е до ума, че обезсърчаването на един папагал в дъното на кошницата далеч надминава човешките възможности.


>	29.

	ТУК СЪМ ДЛЪЖЕН да направя едно отклонение и преди да се върна в асансьора и случилото се там събитие от изключителна важност, ще се върна вкъщи, понеже докато ме нямаше, Голям Гальовник ми погоди такъв номер, че ме хвърли в ужас и страхотия и изправи насреща ми общественото мнение на сградата. Но подир това разсъждение, с цел да не оставям интелигентния читател с чувство за объркване и непоправим възел, вследствие моето изящно винтообразно увиване около предмета, вземам решение да ви уведомя все пак най-напред за обзелото ме в асансьора щастие, когато още в началото на излитането госпожица Драйфус ме погледна право в очите, разкри ми белите си зъби с усмивка и ме попита с мекото си произношение от южните острови:
	— Какво става с вашия питон? Как се чувства?
	Тя за втори път открито проявяваше интерес към мен подир паметната ни среща на Шанз-Елизе.
	Необходим ми беше един етаж, за да възвърна гласа си, понеже изпусках развоя на събитията, както всеки път, щом дъхът ми внезапно спре:
	— Благодаря — спокойно казах аз, понеже не исках да засилвам смущението й, знаех, че младите негърки са страхотно чувствителни и лесно се плашат — поради газелите.
	— Благодаря. Моят питон се чувства добре, доколкото това е възможно.
	Можех да й кажа: „моят питон се чувства много добре, благодаря“, но тъкмо това не желаех — тя да остане с впечатлението, че всичко ни е наред и нямаме нужда от нея. За миг ми се мярна една подплашена сърна, както побягва и изчезва по втора програма, в „Светът на животните“. Не знам дали хората достатъчно ясно осъзнават огромното значение, което едно събитие може да придобие, когато има опасност да не се състои.
	— Моят питон се чувства добре, доколкото това е възможно. Развива се нормално. Тази година е порасъл с два сантиметра.
	Оставаха ни само два етажа, за да си кажем всичко, и аз мълчах с целия дар слово, на който съм способен. Обикновено нося черни очила като кинодеец, с тях си придавам тежест, подобно на човек, криещ се от тълпата, обаче този ден не ги бях сложил, понеже ме бе обзело настроение „мечка страх, мен не страх“, твърде по мускетарски. И така, имах възможност да се изразявам на корем с разголения си поглед, правех пълни признания на Ирене, смятам дори, че погледът ми е пеел, с оркестър и солист виртуоз. Никога през живота си не съм бил толкова щастлив в един асансьор. Подарявах й от дъното на сърцето си целия мой папагал със сянка на обезсърчаване от дъното на кошницата. За миг видях как по всички касапски ченгели месото запява със свой, самостоятелно придобит глас. Дори внезапно, просто пред очите на всички, равнището на животрептящото месо толкова се повиши, че вече можеше да се направи разлика между говеждо и човешко. Вътре в мен ставаше нещо като раждане, или поне, за да не се хваля толкова, връх на бифтека.
	Вече бяхме отминали Банкок, Сингапур и Хонконг, а асансьорът продължаваше да набира височина. Многократно съм чел във вестниците, че спешни раждания стават навсякъде, по влакове, самолети, таксита, но никога не съм го вярвал кой знае колко, тъй като им знам номерата с речника. Тя ме гледаше много внимателно, с минижуп. Чувствах, че госпожица Драйфус ме разбира с всичките ми кътчета, недоумяващ папагал в кошницата, бяла мишка в кутия, питон, дълъг два метра и двайсет сантиметра, който развива двайсет възела в час, и аз, техният изпълнител на главната роля, и тогава усмивката й стана още по-изразена, дори ми се стори, че асансьорът продължава да набира височина над всякакви етажи. Едва когато забелязах, че отново е слязъл на партера и съм останал сам-самичък, можах да дойда на себе си.
	И това беше само началото. Понеже едва успях да се кача повторно до службата, и ето я госпожица Драйфус, влиза с чаша кафе и пуловер с напълно откровени гърди. Пропуснал съм да отбележа, че минижупът й беше от жълтеникава кожа и ботушите също. Тя се облегна на айбиема, разбърквайки с лъжичка кафето си.
	— Дали е възможно човек да види този питон?
	Преминах с чест изпитанието. Срещнеш ли някой, който иска да живее, трябва да си готов да се хвърлиш във водата. Познавам добре самотата, не е нужно да ми се напомня. Хвърлих се във водата, без да се колебая, воден единствено от инстинкта си на самосъхранение.
	— Заповядайте. Елате да пийнем по чашка заедно, когато ви е удобно. Току-що видях папагал с жена в дъното на кошницата. Ще бъдете добре дошла.
	— Събота следобед става ли? В пет часа?
	Отговорих незабавно с ясен, непоколебим глас:
	— В пет часа.
	Тя си отиде. Мисля, че светът ще бъде спасен от женствеността, в моя частен случай. Зная също, че в противния случай на петия етаж към двора има един господин Жалбек и той държи в гардероба си нацистка униформа с пречупен кръст. Отбелязвам това, възползвайки се от минутката бяла страница, където ме остави госпожица Драйфус. Не знам колко време е продължило, стърчах прав като застрелян и трябваше да се разпусна, за да изпадна наново в начина си на употреба и да седна. Със сигурност съм стоял доста време неподвижен на мястото, където ме завариха събитията, и дори повече, понеже се наложи да напрегна мускули, за да се уверя, че съм тук. От само себе си се разбира, че ако привеждам тези данни, то е, защото тук-там вероятно се срещат и други много хубави любовни истории, които, за разлика от моята, нямат късмета да са се случили, и желанието ми е да предам, доколкото е по силите ми, всякакви поучителни и насърчителни подробности.
	И така, припнах към къщи, за да взема на ръце моя стар питон и да потанцуваме малко двамата, понеже в мигове на радост давам свободен израз на дионисиевското начало в мен.
	И тогава не намерих Голям Гальовник. Беше изчезнал. Съвсем. Яко дим. Няма такова място в моя едностаен с хол, където би могъл да се скрие без мое знание, понеже всичките са ми известни и когато е сърдит, все там го намирам. Под кревата, под креслото, зад пердето. Обаче него го нямаше нито на едно от тези възможни места.
	След няколко минути ускореното търсене ме обзе паника. Чувствах, че съм загубен. Не бях в състояние да разсъждавам подобаващо, с обичайното хладнокръвие. Дори се питах дали не е изчезнал под въздействие на вълнението, предизвикано от госпожица Драйфус с вестта за нейното посещение. Или си е заминал, защото е усетил, че вече се намирам извън всякаква нужда и някой друг ще заеме цялото пространство около мен. От благородство и търпимост или обратно — сцена на ревност. Госпожа Ниат трябва да е забравила вратата отворена и той се е измъкнал навън, обладан от мрачно отчаяние. Може би ми е оставил прощална бележка, надраскана надве-натри, обляна в сълзи, и аз рухнах разхлипан в креслото, но бележка нямаше. И сега накъде, какво ще стане с мен в събота, когато госпожица Драйфус дойде да го види и установи, че съм изчезнал без обяснение? Сам-самичък. Ужас е това, голям Париж в цялата му големина, недвижим, с паметници. Той пълзи ниско долу и въглеродният окис ще го задуши. А и по улиците е пълно с ксенофобия, хората са против незаконната имиграция и един питон не може да мине незабелязан, араби са били пребивани за много по-малко. Не съм привикнал към радостта и нищо не знаех за внезапните отражения, които състоянието на щастие може да предизвика в непривикналите обекти. От една страна, още бях обкръжен от усмивката на госпожица Драйфус в асансьора и тя ще дойде тук, а от друга, бях в плен на моя отсъстващ обичаен питон, раздвоение е това и объркване на чувствата, със стресово състояние.
	Търсих навсякъде моето добиче и дори в гардероба, заключен отвън, като всички. Всъщност във всяко изследване на питоните в края на краищата става дума за изследване на външната помощ.
	И в гардероба нищо. Невъзможното е това, в целия му ужас.
	То растеше край мен, невъзможното все повече и повече добиваше френски облик, с икономическото разрастване, разпростиране на собствеността, ключовете на ръка, за повече затвореност.
	Накратко, всеки може де си представи в какво състояние се намирах от загубата на толкова близкото ми същество. Наложи се да си легна заради треската и в плен на такива възли, че дори не можех да дишам, е униние. Бях наистина в плен, изцяло приет в редиците на този израз, лишен от средства, както всички, които са дарили докрай американското свръхпроизводство на друго човешко същество — когато казвам „човешко същество“, говоря в най-широкия смисъл и образно казано, — и които се завръщат вечер към дома след дълъг, отсъствен от всяка гледна точка ден, радостно усмихнати при мисълта, че ей сега ще го намерят вкъщи, изтегнато на мокета или вкопчено в пердето. Изобщо не ми го побираше умът кой ще се занимава отсега нататък с мен, кой ще ме храни и ще ме взима на ръце, за да се увивам плътно около раменете му, с оглед чувственост и връзка. Мисля, че братството е състояние на граматическо объркване между аз и те, аз и той, с възможности. По едно време ми хрумна, че чисто и просто закъснявам, в метрото има стачка, ще пристигна капнал, но ще съм си у дома и както всяка вечер, ще чуя шума от ключа в ключалката и после Голям Гальовник ще влезе с вестници под мишница и мрежата с покупки. Ще се плъзна насреща му с оглед благопожелания, ще захапвам лекичко крачолите му, както правя понякога със смехория и хумор, и всичко ще бъде най-добро в този най-добър от световете, израз, по който всички са луди. Но не успявах докрай да повярвам, не успявах вече да съм на осем години — възраст, съвършено необходима за върха на невъзможното. Страхът, че съм зарязан в дъното на кошницата с папагала и дори без зряла дама, с която да се утешаваме взаимно, усещането за петнайсеткилометрово задръстване в гърлото, някъде в района на Жувизи, ужасът от мисълта, че Голям Гальовник може би е прегазен от камион и че госпожа Ниат ще ме даде в магазин за дамски чанти, достигнаха такива размери, че предизвикаха в главата ми корабокрушение, сред което плаваха културни отломъци, отхвърлени от вътрешната утайка, Наполеон извеждаше народа си от Египет, и нашите прадеди галите, и бюстът на Бетховен, стачниците от „Рено“, общата програма на левицата, Лекарският съюз и професор Лорта-Жакоб, предлагащ абортаницата, за да се направи на ни ял, ни лук мирисал, и убеждението, че Голям Гальовник е избран за представител на Франция в чужбина. Чувствах, че ще нахълтат и ще ме уловят в мрежа с тази цел, че ще бъда подложен на изследване, за да видят дали още мога да бъда употребяван, и че после ще ме предадат на Лигата за защита правата на човека за по-нататъшно преследване, с ключове в ръка.
	Към единайсет часа вечерта вече до такава степен се бях усукал около себе си, че сметнах за по-разумно да не търся изход, за да не се завържа съвсем, подобно на връзките за обувки, които трябва да се дърпат с най-културни обноски. И така, останах си легнал, в плен на интензивно вътрешно движение, с върхови часове, задръствания и забравени на червено светофари, вой на линейки, пожарни коли и противопожарни кранове, а през това време то се трупаше наоколо и ражданията продължаваха ужким-наужким, с оглед работна ръка, разрастване и пълна заетост. Кръвотечение е това, отпадане, недояждане и отзоваване на полицията, щом се чуе зов за помощ. Добре познатият фетусизъм*1 е това, с Народно образование. Опитвах се да се освободя, промъквайки се ловко като рак от мисъл на мисъл, за да избягам от страха, скачайки от фетусизъм на фетучини*2, от фетучини на фетишизъм, от фетишизъм на културата, на Деветата симфония от Брамс, за да настъпи промяна, на бягствата на Латюд*3, на стените, които рухват, щом някой им посвири на тръба. Да се задоволяваш само с „фашизмът няма да мине“, означава да мине всичко останало. А фетусизмът не е политическа партия, не е идеология, не се нуждае от всенародна подкрепа, първопричина е природата, това е свещеното право на живот по пикочните канали. Тогава ме обзе съвършено бясното и неудържимо желание да се родя и даже успях да стана и да се изпикая в умивалника.
	[*1 От фетус — човешки зародиш, след третия месец на бременността — Б.пр.]
	[*2 Италианско ястие от макарони. — Б.пр.]
	[*3 Жан-Анри Латюд (1725–1805) — известен авантюрист. Осъден заради заговор срещу мадам Помпадур, той многократно е бягал от различни затвори във Франция и въпреки всичко е прекарал 35 години зад решетките. — Б.пр.]


>	30.

	ЕДНО БЕШЕ СИГУРНО: Голям Гальовник не е могъл да излезе, понеже няма ключ. Значи оставаше само да отработва допълнителни часове в службата. Малка беше вероятността да е отишъл при милосърдните курви, той обикновено ходи там между дванайсет и два, през мъртвите часове, понеже си въобразява, че има по-малко мъже вътре. То си е чиста умствена нагласа, но какво да го правя. Не можех да повярвам, че е разкрит в метрото и премазан с токове, понеже когато се връщат вкъщи след работния ден, жителите на голям Париж са твърде изтощени и много-много не се изявяват. Не мислех, че и полицията е замесена, понеже всъщност тя няма нищо против, ако е въпрос само за пълзене.
	Не бих могъл да ви дам повече сведения за моето състояние на обърканост тъкмо по причина на състоянието. Нека спомена все пак, че, както са казвали във века на Просвещението, малко по малко успях да се развържа и да възвърна обичайното си състояние на картезианско Просветление. Ясно беше, че Голям Гальовник е излязъл извън апартамента, знам го, че е голям любител на отворите и през цялото време ги сънува. Той е от питоните, които винаги си мечтаят за навън и за всичко, което не се случва там. Той не е безгръбначно в истинския смисъл на думата, той е безпросветно.
	Започнах пак да търся. Никакъв го нямаше. Успее ли човек да разбере, че никакъв го няма, това е голям успех на прозорливостта.
	Отидох, взех Блондин в шепата си, погалих я по гръбчето и веднага ми стана по-добре, както винаги, щом някой ми засвидетелства дружелюбието си. Мисля си, че Блондин по-скоро се радва, че Голям Гальовник е заминал — по кулинарни съображения.
	После я изпратих до дома й и точно когато затварях гардероба, чух, че под прозореца спират сирени. Изтичах да отворя и щом се показах, зърнах полицейска кола и линейка.
	Тутакси разбрах кой е в линейката: Голям Гальовник, мъртъв, прегазен от автобус №63 — има там един пътник, който преди пет години ме нарече нещастен глупак. Напъхали са тялото в линейката и сега полицията идва при мен, за да разследва при какви обстоятелства съм давал подслон на един незаконен чуждестранен работник. Тогава посегнах към автомата, за да им продам скъпо кожата си, но само посегнах, единствено за да се издигна в очите си, понеже с автомат не мога. Стърчах насред стаята и преглъщах своите улики за човечност, за да не се издам, но няколко от тях все пак се търкулнаха по бузата ми при опит за бягство. Ще донесат Голям Гальовник на носилка, без всякаква надежда. Веднъж директорът на зоологическата градина ми беше казал: „Хубав ви е питонът, господине.“ Може би са го линчували, защото доста приличаше.
	Чаках, стиснал безсилно юмруци. Но никой не идваше. Чуваше се врява, но някъде надолу по стълбището. Най-накрая изоставих всякаква предпазливост, отворих сам вратата и излязох навън.
	От долния етаж долиташе голяма шумотевица, аз се надвесих през перилата и не без изненада забелязах санитари, които отнасят на носилка госпожа Шанжоа дю Жестар. Пропуснал съм да отбележа, че семейство Шанжоа дю Жестар живее под мен, понеже не е имало никакъв смисъл да го правя. Там бяха още двама полицаи и господин Шанжоа дю Жестар, плешив. Той беше освен това и по тиранти. Тъкмо почнах да се чувствам извън всяко подозрение, когато господин Шанжоа дю Жестар повдигна глава и ме видя. Погледът му изрази такава ярост и възмущение, че за първи път се усетих повод за нещо или за някой.
	— Нечист човек! Долен тип! Хайгър!
	Той налетя като хала върху мен и май щеше да ме удари, ако идващите отзад полицаи не се бяха намесили с ръце. Господин Шанжоа дю Жестар е голям, дебел, плешив и търговец; титуляр на лице с тройна брадичка, което трябва да вземе да даде нещо на католическите милосърдни организации. До този момент винаги бяхме поддържали добри отношения, понеже живущите един върху друг трябва да умеят да се избягват. Но сега той беше в плен на самия себе си, с цялата си ярост.
	— Мръсник! Маниак!
	Той спря за миг от недостиг на мисли, понеже, както показва едно скорошно проучване, от миналия век досега речникът на французите е спаднал с петдесет на сто. Поисках да му се притека на помощ. Подсказах му:
	— Пешеходец! Лайноходец! Плювало!


>	31.

	ТОЙ НЕ РАЗБРА, че му подхвърлям идеи и реши, че съм го обидил лично. Двамата полицаи едвам го удържаха.
	— Пачавра! Да направи такова нещо на една честна жена!
	— Тръгвайте с мен в участъка — рече единият от двамата полицаи, разтревожен, понеже се спомена за честност, а и другият го оставяше да действа.
	Господин Шанжоа дю Жестар плю в лицето ми, но аз го превъзхождах поне с три стъпала и то си беше чиста загуба.
	Затвориха го в неговото жилище. След това настойчиво ме подканиха с ръце да ги последвам в участъка.
	Представете си радостта и щастието ми, когато зърнах в клетката на XV районен участък… кого, мислите, кого другиго, ако не моя мил стар питон, самия Голям Гальовник, увит дванайсет пъти около себе си, с оглед страх и самозащита! Други нямаше, бяха изкарали от клетката обичайните милосърдни курви и туристите без документи за самоличност, които не могат да докажат, че са японци. Аз проврях ръка през решетките и помилвах Голям Гальовник, той ме позна по гальовния допир и веднага се изпружи от своите възли и се разгъна с царствен размах в целия си блясък, изправи се нагоре винтообразно, за да го погаля по главата, където е особено чувствителен към благоразположението на себеподобните си, и имаше там една курва — казвам го с най-трепетни чувства, — една дребна, руса и много нежна курва, каквито са те често, докато още вярват в онова, което вършат, и тя рече:
	— Много е сладък.
	Развълнувах се и дори съвсем се изчервих от тази похвала. Помолиха ме тогава да вляза при вече познатия ми инспектор и там научих какво се е случило между Голям Гальовник и света, който е външен за нас.
	Знам си, че много обича вода и никога не го оставям да играе в клозета поради употребата на това място. Но днес на тръгване не съм затворил добре вратата и Голям Гальовник, какъвто си е пътешественик, се промъкнал вътре. Следващата крачка била да се заинтересува от клозетната чиния и Голям Гальовник, с неговата любов към отворите, се напъхал най-напред в чинията и оттам в каналната тръба. След освежителната чиния на семейство Шанжоа дю Жестар тъкмо в момента, когато по прищявка на злата съдба госпожа Шанжоа дю Жестар се била разположила на седалката. Голям Гальовник се изправил, за да си поеме дъх, и станало така, че докоснал личността на госпожа Шанжоа дю Жестар. Госпожата, много сдържана, с вкус към музиката и тънката бродерия, отначало помислила, че й се е сторило, но когато Голям Гальовник се показал напорист в своите усилия и заблъскал с глава по пудриерата на госпожа Шанжоа дю Жестар с цялата си чувствителност, последната помислила, че се е случила повреда в тръбата и надникнала в чинията, за да се озове пред един снажен питон, който изплува отвътре. Тогава тя надава страшен вик и припада на място, понеже, нали разбирате, Голям Гальовник е два метра и двайсет, а тя не е свикнала. Последвала голямата упомената вече бъркотия, с господин Шанжоа дю Жестар, полицейско отзоваване и линейка. Опитах се да обясня на инспектора, че питонът ми е напълно безобиден и че съвършено случайно е пипнал госпожа Шанжоа дю Жестар по фруктиерата, но в този миг там вкараха на свой ред и господин Шанжоа дю Жестар, който наново ме нарече „Галош!“ и „Пущ!“, като че ли аз съм се пъхал в тръбата. Отбранявах се крачка по крачка, заявявайки, че съм в статистиката и никъде другаде и че не се пъхам в лайноотводните тръби, но той не прекратяваше своя лай. Инспекторът ми каза, че можело да ме изправят пред съда за нервно сътресение с материални щети. Още един път ме попита дали имам разрешение да държа в апартамента си незаконни имигранти и аз му показах документите си за самоличност. Но изживях големи трудности, докато го убедя, че не съм спускал нарочно Голям Гальовник по тръбата, със скрита цел. Когато най-сетне ми разрешиха да вляза в клетката и да взема Голям Гальовник на ръце, той положи глава на рамото ми и веднага заспа от вълнение.
	Исках да изляза час по-скоро навън, раздавайки поздрави наляво и надясно.
	— Не можете да вървите по улиците на Париж така с питон — бащински ми каза инспекторът. — Този град е с изопнати нерви, една искрица може да вдигне всичко във въздуха. Крепим се от рутина, по навик. Но ако някой предизвиква хората и завира под носа им друга възможност, има опасност да изпотрошат всичко.
	Но за моя голяма изненада той протегна длан и погали здравомислещата, замечтана глава на Голям Гальовник.
	— Хубаво е, природно е — каза той от дъното на своя участък.
	После въздъхна.
	— Какво да правим — продължи той. — Далеч сме от всичко това.
	— Действително — отвърнах аз. — Приятно е да се върнеш вечер с този занаят и да намериш у дома си един представител на природата.
	— Да, съществуват и такива неща — каза инспекторът. — Хайде, вървете, но предпазливо. Вземете такси. Тази агломерация може всеки миг да хвръкне във въздуха. Онзи ден един хукнал по улиците и започнал да стреля с пушка ей така, причинно, безпричинно, исках да кажа. А вие е тоя питон… Хората се чувстват засегнати на всекидневие. Хайде, довиждане. И не се пъхайте вече в лайноотводните тръби, за да гъделичкате честните жени по кариерата. Знам, че не сте вие, а питонът, но отговорността е ваша. Ако имате толкова неудържимо желание да ви се източи радиаторът, вървете на бардак.
	Той не отделяше поглед от питона. Очевидно не се среща под път и над път. Милосърдните курви също го гледаха, че дори и ченгетата. Ясно долавяха, че това е нещо природно. Така де, най-после някой друг.
	Да, най-после, в резултат на продължителни усилия — каза инспекторът и понеже никой не разбра какво иска да каже, настана миг надежда.


>	32.

	НА ВРЪЩАНЕ, съвсем във връзка, намерих един жълт лист, пъхнат под вратата. Състоянието на нещата ме беше посетило, за да ме преброи. Попълних стремително формуляра, понеже това може да ни бъде от полза в случай на съмнение, в случай че ми се наложи да доказвам съществуването си. Запътили сме се към трите милиарда, с предчувствие за шест след десет години, и трудностите са големи — поради инфлацията, разрастването, девалвацията, обезценката и изобщо това животрептящо месо, постоянно в движение.
	Беше петък и госпожица Драйфус трябваше да пристигне на другия ден в пет часа.
	Извърших подготвителните работи. Не се стремях да смайвам Ирене с бляскави витрини и шарени опаковки. Исках да ме обичат заради самия мен. Ограничих се само с продължителна баня, за да измия и последните следи от каналната тръба. От банята ме изкара телефонът, естествено имаха грешка, и с това постоянно повтаряне „имате грешка“ започвам да се чувствам точно така, искам да кажа като грешка. Приемам невероятно голям брой телефонни обаждания от хора, които не ме познават и не ме търсят, струва ми се, че това опипване в търсене на някого е твърде вълнуващо, може би има телефонно подсъзнание и в него се заражда нещо съвсем различно.
	Поставих на масата малка стъклена чаша с момини сълзи и разположих на покривката чаения си сервиз за двама, е две червени салфетки във формата на сърца. Чаеният сервиз за двама е мое притежание твърде отдавна, понеже на живота подобава щедро да се предлагат неподправени продукти и те успяват понякога да го разнежат. Изобщо не знаех какво се поднася с чая и си припомних трудностите по приспособяването към хранителните навици на Голям Гальовник, но госпожица Драйфус вече от дълго време пребивава в нашите географски ширини и бях уверен, че яде, кажи-речи, всичко.
	Спах твърде малко в подготовка за срещата, с хладна пот, понеже бях убеден, че госпожица Драйфус наистина ще дойде, а когато човек е очаквал цял живот любовта, той е съвсем неподготвен.
	Мислех и си казвах, че за доброто функциониране на системата липсва преди всичко грешка-човешка и че тя трябва спешно да се намеси. Но в края на краищата, както е казал Голям Гальовник: „прости им, те не знаят какво са“. Ще си позволя на равна нога да привлека вниманието на учениците си, в случай че изследването на настоящия труд ме направи титуляр на катедра в музея, че върхът на невъзможното може да се наблюдава в неговото пролетно и предизвестяващо състояние под кестените, по пейките в Люксембургската градина и по входовете, тъкмо на това му викат _прологомен_ — от английски, _пролог_ към _мен_, хора, със значение на _предчувствие_.
	Да пристъпим сега към въпросната грешка-човешка.


>	33.

	ГОТОВ БЯХ ДА ПОСРЕЩНА госпожица Драйфус още в два часа следобед, понеже тя беше насрочила посещението си за пет, но нали знаете какви задръствания стават из Париж.
	Разположих Голям Гальовник на съвсем очевидно място, върху креслото под прозореца, където от потока светлина блестеше атрактивно (от английски — attractive, привлекателен), понеже на него разчитах, за да се харесам.
	Носех светъл костюм със зелена вратовръзка. Човек трябва да се облича добре, така съществува по-малка опасност да бъде прегазен, докато пресича, хората са по-внимателни, когато мислят, че сте важна клечка. Косите ми са малко русоляви и редички, но за щастие това не се забелязва, понеже имам лице, което не привлича ничие внимание. Аз не се смущавам, дори напротив, така по-лесно изпъкват на преден план вътрешните ми качества, изразявани най-добре от Голям Гальовник посредством засвидетелстваната му от мен преданост. Извинявам се за този възел, плод на нервното напрежение.
	Звънът на вратата отекна в четири и половина и аз подлудях от страх да не би пак да са сгрешили номера. Съвзех се и изтичах да отворя, като се стараех да изглеждам много ведър, понеже всяка девойка, когато ходи за пръв път на среща с питон, се чувства не съвсем в свои води и е препоръчително да бъде успокоена.
	Госпожица Драйфус стоеше пред вратата с минижуп и жълтеникави ботуши до над коленете, но това не беше всичко.
	С нея бяха трима колеги от службата.
	Гледах ги така пребледнял, че госпожица Драйфус май се разтревожи.
	— Ето ни и нас — каза тя е нейното напевно произношение от южните острови. — Какво ви е, какъв сте такъв, забравихте ли, че ще дойдем?
	Щях да ги удуша. Аз съм напълно безобиден, противно на предразсъдъците, но тия тримата мръсници можех да ги стисна в желязната си прегръдка и да ги удуша.
	Усмихнах им се.
	— Влезте — казах аз и разтворих вратата с широко движение, както човек разголва гръдта си.
	Влязоха. Заместник-завеждащият службата Лотар и двама младоци от контролния отдел, Бранкадие и Ламбержак.
	— Радвам се, че ви виждам — казах аз.
	И тогава се оказах сравнен със земята.
	В моя едностаен с хол се влиза направо в хола. Така направиха и те, без колебание. Веднага подир туй госпожица Драйфус се обърна с прелестна усмивка. Но ония…
	Те дори не поглеждаха към Голям Гальовник.
	Гледаха масата.
	Малката китка момини сълзи.
	Чаеният сервиз за двама.
	Двете салфетки във форма на сърца, мръсници такива.
	Всичко за двама и двама за всичко.
	Особено момината сълза, която мирише само за двама, и сърцата.
	Умрях на място под насмешливите им погледи, но веднага възкръснах пак, понеже майтапът продължаваше.
	Това беше страшно предателство. Най-откровена жестокост.
	Стоях там, съвършено гол, и във въздуха се носеше присмех. Не съм от онези, които се самоубиват, бидейки без всякакви претенции, а и цялата смърт вече е ангажирана другаде. Не бях и интересен, не стигаше за едно клане и за проява на интерес.
	Нямах право, разбира се. Искам да кажа момината сълза, миришеща за двама, пейката под кестените в Люксембургската градина, входовете, сервизът за двама, двете червени салфетки с формата на сърца.
	Нямах право, обещание никога не е имало, имаше незначителен излишък от раждане ужким-наужким и асансьорът.
	Но грешка-човешка е това, надежда.
	— Много мило — каза госпожица Драйфус, загледана в двете сърца.
	И ония се бяха вторачили в тях. Тежки погледи, които направо ги прегазваха.
	— Понякога се промъква във функционирането на айбиема — изломотих аз.
	Исках да кажа, че грешка-човешка може да се случи и при функционирането на най-съвършените системи, но какво да се обосновавам, когато бях в нарушение на себе си.
	— Малко е кич — казах, с героично усилие да помогна на двете салфетки във формата на сърца, понеже в този миг се чувствах толкова слаб, че трябваше на всяка цена да помогна някому.
	— Струва ми се, че сме излишни — каза Ламбержак обиграно, — използвам тази дума с отчаяние.
	— Ще ви оставим — каза Ламбержак.
	Другите двама също. Подиграваха се, разбира се, без да се издават, но аз почувствах по това колко ми е зле.
	Обърнах се за помощ към Голям Гальовник. Бях пъхнал лявата си ръка в джоба на сакото, с безгрижие. Сирени виеха в моето вътрешно убежище, там, където се бях увил около себе си, в кръгова отбрана. Жан Мулен беше тайният ми шеф, но Гестапо пипна и него при една явка в Калюшр. Гледах Голям Гальовник. Той си почиваше на пръстени, с натежали клепачи и пренебрежително надменен поглед, в кресло от съвсем друг вид. Добре законспириран, с редовни документи. Но на Жан Мулен му се е наложило да се самоубие, за да не признае кой е.
	— Как живее един питон? — попита Бранкадие, който работи за Ламбержак.
	— Свикнали са — казах му аз.
	— Навикът е втора природа — каза Ламбержак с дълбокомислие.
	Съгласих се сухо.
	— Точно така. Наслуки ставаш и после опъваш каиша.
	— Приспособяване към средата — каза Ламбержак.
	— С какво се храни? — попита Бранкадие.
	Тогава видях, че заместник-завеждащият Лотар и госпожица Драйфус са преминали в кухнята. Сигурно надничат в хладилника, за да видят какво ям.
	Дори за секунда не се колебах. Бях парализиран от възмущение.
	От друга страна, питоните не нападат. Това е клевета. Голям Гальовник си лежеше най-спокойно в своето животинско царство.
	Изтичах до кухнята.
	Госпожица Драйфус търсеше още чаши в шкафа. Чух как ония двамата се разсмяха в хола. Скръстих ръце пред гърдите си и се усмихнах презрително, от дъното на моето превъзходство.
	— Ще ви чакам долу в колата — каза Лотар. — Лошо съм спрял. Не се бавете. Много ви е хубав питонът. Радвам се, че видях такова нещо. До понеделник, господин…
	Щеше да каже „господин Голям Гальовник“, съвсем ясно го чух.
	— … господин Кузен. И благодаря. Много е интересно да се види питон, пуснат на свобода.
	Госпожица Драйфус затвори шкафа. Очевидно нямах сервиз за няколко. Никога не броя над две, когато съм сам. Не ми беше ясно защо госпожица Драйфус ме гледа така.
	— Много съжалявам — каза тя. — Наистина. Получи се недоразумение. Искаха да видят питона…
	Тя сведе очи с много мигли. Помислих дори, че ще се разплаче в представите ми. Онзи ден четох, че един моряк корабокрушенец се давил три дена в океана и го извадили. Въпросът е да не спираш да дишаш. Гълтах въздуха. Сълзите ми продължаваха да напират в очите й, със сведени ресници. Тогава…
	Тогава се усмихнах с малко горчивина, отидох до хладилника и го разтворих широко.
	— Можете да разгледате всичко — й казах аз.
	Вътре имаше мляко, яйца, масло, шунка. Като всичко живо и на същото основание. Яйца, масло, шунка — общи неща. Не плюскам живи мишки, още не съм клекнал, не съм се примирил. Аз съм грешка-човешка, която долни мръсници се опитват да поправят, точка и толкоз.
	Отново скръстих ръце на гърдите си.
	— Къде ви е питонът? — нежно ме попита тя.
	Искаше да ми намекне, че няма какво да се защитавам, да се обосновавам. Човешката ми същност й беше ясна, неподлежаща на съмнение, питонът е оня другият.
	Преминахме във всекидневната.
	При преминаването тя направи нещо огромно.
	Стисна ми ръката.
	Разбрах го много по-късно, понеже в момента си помислих, че се е получило случайно съчетаване с нуждата. Общо взето, органът надделява над функцията, но съм твърдо убеден, че то няма да дойде по пикочните канали.
	Влязохме по взаимно съгласие във всекидневната.
	Ламбержак и Бранкадие стояха, наведени над Голям Гальовник.
	— Много добре е поддържан — каза Ламбержак. — Браво на вас.
	— От дълго време ли сте запален по природата? — попита Бранкадие.
	— Не съм в течение — казах аз, все така със скръстени ръце. — Не съм в течение, но да се мечтае не е забранено.
	И добавих с високо вдигната глава, кръстосвайки все по-силно и по-силно ръце:
	— Природата, природата, не бива да се бърза с приказките.
	— Да, околната среда — каза Ламбержак. — Трябва да се охраняват изчезващите видове.
	За това е необходима грешка — казах аз, без да настоявам, понеже те не разполагаха с необходимите средства.
	— Едрите маймуни, китовете и тюлените съща са под заплаха — рече Бранкадие.
	— Наистина може нещо да се направи — отвърнах аз, но без да прихна.
	— Да, видовете — каза Ламбержак. — Някои са на път съвсем да изчезнат.
	Понесох намека, без да трепна.
	— Върху дъската за рязане има хляб — каза Ламбержак, като че ли не си беше доял.
	Той се обърна към мен със средния си път.
	— Поздравявам ви, уважаеми. Вие поне полагате някакво усилие.
	Скръстих ръце на гърдите си с такава сила, че усетих истинско прочувствено присъствие. Ръцете са от решаващо значение за топлината на подкрепата.
	Продължавах безгласно да бъда господар на положението. Ако не беше провалът с двете салфетки във формата на сърца, щях да се измъкна ни лук ял, ни лук мирисал. Но те си стояха там, съвсем червени, с момината си сълза и аз не бях в състояние да направя нищо за тях.
	Госпожица Драйфус се гримираше близо до прозореца, заради светлината. Чакаше ония да си тръгнат, но те бяха на празненство. Не можеш да си като всички останали, без да си заобиколен от завиждане и зловиждане.
	Мимоходом и пътьом отбелязвам, че с пълни гърди се стремя към чужд език. Съвсем друг език, безпрецедентен и с възможности.
	Също така съм пропуснал да съобщя в този контекст, че всеки път, като минавам пред месарницата на улица „Де ла Сол“, месарят ми намига и докосва с нож месото, което си мълчи тихичко на ченгелите. Месарите очевидно отдавна са свикнали с месото. Така ми се иска да съм англичанин и невъзмутим. Онемелият език, увиснал на месарския ченгел, ме изпълва с негодувание и обезсърчен папагал в дъното на кошницата. Препоръчително е да не се забравя, че обезсърчените папагали са особено типични образци за наблюдение поради липсата на изразяване чрез пресметнат, предумишлен, повтарящ се и предварително наложен речник, именно с оглед поверената му роля на ограничител. Оттам идват обезсърчаването и конкретно от дъното на кошницата, със сянка на недоумение. Някои ще възразят, че поетите очевидно са за това, да воюват мъжки, за да преминат от край до край, обаче те не са опасни поради изключително ограничените тиражи и аудио-визуалните средства, натоварени е избягването им. Освен, разбира се, в Съветска Русия, където са методично унищожавани, заради характера им на човешка грешка, която не би могла да бъде толерирана и за доброто функциониране на абортите и цивилизацията, зависеща от тях и занимаваща се е тях.
	Особено се боя от този месар, защото той си пада по най-крехките парчета, целият квартал ще ви го каже.
	Госпожица Драйфус пусна червилото в чантичката си и щракна закопчалката. Подаде ми ръка. Дори не погледна Голям Гальовник. При негрите винаги се появява известно смущение при напомнянето на техния произход — поради джунглата, маймуните и расистите. Низша раса не съществува, не може да искаме невъзможни неща.
	— Извинете, но вече закъснявам. До понеделник. Много мило беше, че дойдохте.
	Това последното изречение май го казах аз, с обиграност.
	Ламбержак ме потупа по рамото.
	— Радвам се, че го видях — каза той. — Трябва да се поддържа връзка с природата. Поздравявам ви.
	— Да, заели сте се с нещо чудесно — каза Бранкадие покровителствено.
	— Благодаря ви още веднъж — каза госпожица Драйфус. — До понеделник.
	— До скоро виждане — казах им аз, без да се обвързвам.
	Затворих вратата. Те чакаха асансьора. Поколебах се за миг, понеже всъщност не исках да науча, но беше вече късно.
	— Не може да бъде! — казваше Ламбержак. — Не може да бъде! Представяте ли си.
	— Бога ми, струваше си труда! — говореше Бранкадие. — Видяхте ли двете сърца на масата?
	— Тоя явно не е в ред! — говореше Лотар, който, изглежда, се беше качил, за да прибере останалите.
	— Само си помисли какъв му е животът — говореше Бранкадие, за да се почувства по-високо и отгоре.
	— Горкият — говореше Ламбержак, да не остане и той назад.
	Колко бяха народонаселени: опитваха се по всякакъв начин да си покажат носовете над вълните. Добре известен дихателен метод е това, през носа — опитваш се да го вирнеш високо, за да спасиш личното си дишане. Личността е това, със самовнушение.
	Чаках зад вратата, от грижа за настоящия труд, с документален оглед.
	Госпожица Драйфус не казваше нищо.
	_Тя не казваше нищо._ Подчертаването е от мен.
	Тя беше развълнувана, покъртена, със сълзи на очите. Това беше точно такова мълчание, ясно го чувах в мен, с очевидност. Облегнах буза о вратата на моето жилище, облегнах я нежно, сякаш бях тя (госпожица Драйфус) и се усмихнах. Усещах, че ние и тримата сме в Съпротивата, в една и съща нелегална ядка и вършим добра работа. А това не е малко, не е никак малко, предвид цялата организация, вдигната на крак от страна на Ай Би Ем, за да бъде предотвратена грешка-човешка, с цел премахването й.
	Все пак признавам, че изпитанието, на което бях подложен, ме остави така овързан и увит около себе си, че не смеех да мръдна от страх да не ме заболи още повече.


>	34.

	УСПОКОИХ СЕ ПОЛЕКА-ПОЛЕКА и дремнах малко, за да се възстановя. Възстанових се между другото без особени трудности, цялостно, с непокътнати осакатявания, в добро състояние на ускорено развитие. Дори отидох да вечерям в един китайски ресторант на улица „Блат“, много приятно място, понеже е съвсем тясно, масите и човешките личности са плътно притиснати едни към други, и дори да си сам, имаш чувството, че си няколко, понеже си в братско рамо до рамо с останалите маси. Чуваш думи, които не са предназначени за теб, но намират дълбок отзвук в сърцето ти. Участваш в разговори, възползваш се от прелитащи остроумия и по този начин ти се предоставя възможност да засвидетелстваш на другите своя интерес и благосклонност, да ги отрупаш с прояви на внимание. Човешка топлина е това. Сред подобно братско обкръжение аз разцъфвам, правя се на веселяк във вътрешното си убежище, с пура в устата, добре ми е. Компания и откровение — по това си падам аз. От друга страна, твърдо знам, че не можеш да водиш питона си на ресторант и правя необходимото, за да спазвам условностите. Този път всичко премина особено успешно, имаше двойки влюбени, една отдясно, и аз бях удостоен с нежни и трепетни признания, с хващане на ръката, с всичко. Това е най-добрият китайски ресторант в Париж.
	Мисля, че когато се получи пробив, то няма да е от тук, а отдолу. Разсейване за миг насред ускореното развитие, с поява на доброта вследствие невнимание. От друга страна, винаги съм се питал защо пролетта се проявява само в природата и никога в нас. Щеше да е чудесно, ако през април-май от нас можеше да се роди нещо друго, в истинския смисъл на думата.
	И така, прегледах се от главата до петите, но открих само една бенка под лявата мишница, а и тя сигурно си стоеше отпреди. Вярно е все пак, че беше ноември.
	Потърсих Голям Гальовник, но той беше в лошо настроение и отказа да се занимава с мен, навря се под кревата, което на неговия език означава табелка с надпис: „Моля, не ме безпокойте.“ Пак си легнах с ужасното чувство за детска смъртност. Чувах шумовете отвън — бръмчаха реактивни самолети, полицейски патрули пресичаха нощта със строго определена цел, моторни превозни средства преодоляваха разстоянията — и се мъчех да се успокоя, казвах си, че някой за някъде се е запътил. Мислех си за портокалите на далечна Италия — поради слънцето. Повтарях си също, че навсякъде има противопожарни кранове и дори продължават да ги произвеждат, с далновидност, все пак това не са само празни обещания, че въпреки всичко нещата се правят с оглед и в пределите на възможното. Прозорецът ми е доста осветен отвън, по обществените канали, и ако имаше една от онези разтегателни стълби, които при спешен случай достигат до който и да е етаж, за да бъдат спасени жертвите, можеше да зърна и човек на хоризонта. От друга страна, напълно е възможно да се стремят да ме отделят от останалите, да ме засекат и разпознаят, да ме опишат и после наново да ме въведат в оборот, в името на самозащитата на организма, като Пастьор или пеницилина, но, общо взето, вярвам, че някои Нобелови награди се губят. Накрая станах, под предлог, че ще пикая, взех Блондин в шепата си и я поставих под моя закрила. На няколко пъти тя докосна дланта ми със своята минимуцунка и това беше като целувката на капчица роса.


>	35.

	НА ДРУГИЯ ДЕН пристигнах много рано в Статистиката, понеже ме беше страх и се боях да не закъснея, в случай че нещо стане. Трябва също да призная без лъжлив свян, че малко се опасявах от срещата с госпожица Драйфус на сутринта подир нашата взаимност. Мислех нервно за всичките неща, които не си казахме, но при все това обменихме в безмълвие и със склонност. Четох в петтомната „История на Съпротивата“, за да открия себе си, че така например съществувало тайнствено подземно течение на голямата река Амур, което действало подмолно и съучастнически и че била достатъчна дори минутна слабост, за да се присъединим към него и невъзможното да престане да е френско. За искрица божия се говори тъкмо поради нейната слабост, извънредно много правда има в израза, понеже, общо взето, тя само там може да бъде открита. Онези, на които тогава викали „съпротивляващи се“, в точния смисъл на думата, излизали с всевъзможни предпазни мерки и индиански хитрости от вътрешните си убежища, събирали се крадешком и тогава пламвали големи и красиви неща. Зари. Следователно това са били същества от _един и същ вид_. Подчертавам го заради този, който има уши, и за да слуша. Аз не съм подпалвач, говоря в смисъл топлина, днес искриците божи се използват най-вече за сгряване на ръцете.
	Този ден според сведенията, пристигнали по телекс в Статистиката, която е специализирана в пресмятане на приходите, дойде пратка от ръце — нали знаете как се казва: „в селското стопанство се чувства недостиг от работни ръце“, чийто брой за Франция (само за Франция!) достигна триста хиляди, въведени незабавно в речника под наименованието новородени, с щастливи майки на семейства, защото най-сетне то се случва и на някой друг. Веднага след това можах да установя, че моята айбием е доволна, по клавишите дори се появи нещо като усмивка: липса няма да има, а за една машина тези неща винаги са от значение. Триста хиляди новопристигнали по пикочните канали, на това му викат общ национален доход. Аз се задоволих да отида и да изпия едно кафе, понеже не се мисля за Исус Христос и в крайна сметка пълната заетост на семето, изискванията на разрастването, селското стопанство с липсващи ръце, новородените ужким-наужким и поощряването на френската крава, и състезанието между нашите банки със сперма в Китай — за мен, както впрочем и за Исус Христос, това не са въпроси на раждането.
	В кафенето разтворих храбро вестника и прочетох в този контекст, че министърът на здравеопазването, който тогава временно се наричаше Жан Фуайе, се произнесъл остро против аборта, от демократичната трибуна, в смисъл същото. Той заявяваше, цитатът мой, в това отношение: „Стигнал съм до някакви убеждения, от които никога няма да се откажа.“ Хареса ми. И аз съм против аборта, от главата до петите. Аз съм за цялостната човешка личност, от главата до петите, с право на раждане. И аз в никакъв случай съм стигнал до „убеждения, от които никога няма да се откажа“. Аз също предпочитам другите да се отказват. Аз също придавам голямо значение на своето удобство и на своята чистота. Аз също си измивам ръцете.
	Дори във вестника всекидневно има страница, посветена на подхранващи творчески и културни изяви, с оглед утеха в лоното на църквата и незабележимост. Незабележимостта с продължения е висшата цел на тези поощрявания. Ужким-наужким е това. Аз съм за. Така по-лесно ще бъдат укрити Жан Мулен и Пиер Бросолет, нали и вие мислите, че няма там да седнат да ги търсят.
	И дори това придава повече вкус на кафето еспресо, много силно, италиански, понеже не е фалшиво.


>	36.

	КАКТО СЕ БЯХ ОБЛАКЪТИЛ спокойно, кого, мислите, видях изведнъж в другия край на краварницата? Куриерът от службата. Просто така, просто по случайност, насред цялата говедизация. Пада малко французин, дребен и с широка крупа, погледът му е едновременно весел и насмешлив, но в никакъв случай не като на пикаеща крава. И той си пиеше кафето, облакътен на поцинкованата поилница, и се правеше на ни лук ял, ни лук мирисал, с намигане в ъгълчето. Тоест той не ми намигаше, но аз усещах, че би могъл. Махнах му за целта лекичко с ръка, но той не отговори — нищичко. Едно здрасти не рече. Сърцето ми изстина като всеки път, щом се случи отхвърляне и неуспех при присаждането на сърце. Нямахме абсолютно нищо да си кажем, но то си беше едно и също, наистина наше, общо. Стоеше там, облакътен на абортаницата, и ядеше твърдо сварено яйце, пиеше си кафето и нищо повече. В очите ми играеше пламъче на задоволство, но това не бях аз, а кафето. Понякога хората оценяват толкова високо една проста чаша кафе, такава топлина и дори дружелюбие са готови да й засвидетелстват, че чак не е за вярване. После той ми заговори, воден, изглежда, от предчувствие, понеже безспорно е от ония, които още вярват с двете си ръце в късмета, искам да кажа, той вярва, че късметът може да бъде творение на ръцете — в горделивия смисъл на думата.
	— Мислех си за теб вчера.
	Така направо, в сърцето.
	— И ти донесох нещо, виж…
	Извади съвсем непринудено от джоба си едно предварително отпечатано листче и ми го подаде.
	— Научи го наизуст. Ще ти стане по-добре, просто да знаеш, че е възможно такова нещо, че съществува.
	Той хвърли монета от един франк и си тръгна със сигурна и уверена крачка, без ни най-малко да се страхува от някого и от нещо, насочи се към изхода. И той е малко от ония момчета, дето сами си пробиват врати. Това ме възмущава, тревожи ме, сякаш нещо може да се направи.
	Хвърлих едно око на листчето. Беше много лошо отпечатано, на циклостил. Наложи се да си сложа очилата. Имаше заглавие. _Как да правим бомби в домашна обстановка с материали от първа необходимост…_
	Помислих, че сърцето ми ще спре да бие. Така гласи едно народно поверие. Ами ако в кръчмата има цивилни, които ме държат под око? Скъсах набързо рекламата. Пред очите ми плаваше нещо като мъгла, имаше също и заслепяващи фарове, които претърсваха и най-скритите ми кътчета и звъняха на вратата в шест часа сутринта, с черни кожени шлифери. Изтръпнах от мисълта, че съм забравил да сваля портретите на Жан Мулен и Пиер Бросолет от стената и прожекторите ще ги напипат веднага. Дори ясно чух звънеца в шест часа сутринта, макар че местонахождението ми беше на тезгяха, сред кифлите и твърдо сварените яйца. При мен паниката винаги се явява в човешки образ, с военен преврат в Чили, изтезания в Алжир, израелско-арабски конфликт и мир във Виетнам. Веднага следва вътрешното царство на страха, докато другаде всичко е съвсем мирно. Не е достатъчно подчертавано, че умопомрачителният страх и ужасът са състояния на съвършено прозрение, с обективно осмисляне на живарницата и последствията, и всичко по реда си. Пълното психическо объркване свидетелства за съвършено вярна преценка и за състоянието на нещата. Ужасът трябва на всяка цена да бъде поощряван при недоносчетата, с оглед раждане. Човек може да се роди и от страх, това е общоизвестно.
	Все пак се съвзех много бързо, тъкмо в мига, когато за малко да призная, че укривам еврейски питон у дома си. Стъпих си на краката за своя собствена сметка, със съвършенството на изпечен нелегален, да живее Франция. Изпих си кафето, все едно че нищо не е станало, и дори си поръчах още едно, така нарочно, за да се види, че нямам намерение да бягам. Чел съм всичко за Съпротивата във Вътрешността, но знам, че този път работата е съвсем различна: вече не разстрелват на Мон Валериен*.
	[* Хълм и укрепление в западните покрайнини на Париж, където хитлеристките окупатори са извършвали масови разстрели. — Б.пр.]
	Изтрих потта от тезгяха и наново придобих лулата и английския си вид. Този куриер от службата започва сериозно да ме тормози. Като ме погледне с народния си вид, ще речеш, че всичко му е известно и дори брои колко възли развивам. Дотам ли я докарахме, човек да няма право да си е у дома…
	За живите организми, лишени от средства за защита, издебвани навсякъде от свободата, която отказва да признае, че е невъзможна, единственият изход си остава нелегалността. В това отношение очевидно е препоръчително да бъдат прекъснати всякакви връзки с нея, е душевен покой и нацистка униформа. Чувствам несигурност в това отношение и мога да приемам само изделия с удостоверен произход. Етикетът е от голяма важност, когато става дума за душевен покой, понеже е него се знае, че стоката върви. Днес, слава богу, няма истинска заплаха от фашизъм, понеже и така се оправяме. Добре ми е известно, че нацистката униформа би ме прикрила по-добре от вътрешната нелегалност, но настоящото е само едно изследване върху питоните и ми е известно от опит, лично наблюдение и увереност, че питоните мечтаят за съвсем друго нещо, понеже им е известно, че накрая от тяхната кожа ще произвеждат ботушите, щитовете и портупеите, с кожени шлифери в шест часа сутринта. И аз съответно се обзаведох с всякакви вътрешни скривалища и възможност за увиване около себе си, понеже жилищният въпрос е първият, който възниква пред питоните в една агломерация от десет милиона _нища_, с оживено движение. И когато излизам оттам, за да отида в службата или при милосърдните курви, знам, че не се подлагам на кой знае каква опасност, тъй като хората от парижката агломерация нямат време поради затрудненото придвижване в живарницата.
	…
	Най-накрая успях да се измъкна от кафенето с невинна походка и видях госпожица Драйфус да пристига точно в девет. На влизане в асансьора тя направи за мен една чудесна усмивка с устните си и с лицевите си мускули. Бях много развълнуван, понеже когато се виждат подир първата среща с взаимност, между влюбените винаги цари известно смущение, обяснима нервност. Първопричина за това е психологията. Дори не знаех дали има роднини в Париж и дали вече ги е поставила в течение. А е по-добре да има неща, които си остават срамежливи, несподелени с никого. И без това се намират толкова много фасове, измъкват ги изпод краката на хората.
	— Добър ден. Много мило ни приехте в събота.
	Тук аз действах неотразимо. Възползвах се от случая и направих гигантска крачка напред.
	— Ходите ли понякога на кино? — попитах аз.
	Просто така, уж между другото. В асансьора имаше пет човека и въздействието беше все едно че избухна бомба. Поне за мен беше все едно че избухна бомба. Другите се правеха, че нищо не забелязват. Изглежда, не загряваха, че аз ни повече, ни по-малко каня госпожица Драйфус на кино.
	Много рядко. Когато се върна вечер у дома, съм много уморена… неделите си почивам.
	По този начин ми даваше да разбера, че за мен ще направи изключение. И освен това, че не се развява по улиците, а се занимава с вътрешното обзавеждане, готви, грижи се за децата ни, докато ме чака да се върна вкъщи. Канех се начаса да й предложа да излезем другата неделя, но вече бяхме стигнали. Пак се озовахме на площадката и преди да си отиде в стаята, тя ми каза многозначително:
	— Вие наистина живеете много самотно.
	Работата беше в кърпа вързана. На площадката няма как по-ясно.
	— Наистина трябва никого да си нямате, за да живеете с един питон… Довиждане, тия дни може би ще се видим.
	Стоях сияещ и вдъхвах уханието на нейния аромат.
	Преди да тръгне, тя пак ми се усмихна чрез контрактация на мускулните влакна и за известно време усмивката й продължи да витае на площадката заедно с аромата. Пристигнах при моята айбием с петнайсет минути закъснение, изглежда, петнайсет минути съм стоял на площадката с усмивката й.
	Чувствах, че събитията ускоряват своя ход и реших да й купя китка цветя, за да я изненадам. Вместо да стоя долу пред асансьора, както всеки божи ден, ще застана горе на площадката и тя ще се тревожи, през цялото времетраене на пътуването ще се пита какво ли се е случило с мен, дали не съм се разболял и изведнъж — хоп! — на излизане ще налети на мен, очакващ, с китка теменужки в ръка, а впоследствие вълнение, признание и пейка в разцъфналата Люксембургска градина, под кестените.


>	37.

	ПРЕКАРАХ СТРАХОТНА НОЩ. Песни се пееха в мен, с хорове и тимпани, всички бяха в народни носии, празник е това, местата до едно заети, до последното кътче. Усмихвах се в тъмното, с ръкопляскания. Понякога излизах да се поклоня. Бях поставил китката теменужки в една чаша вода, понеже на тях повече не им трябва. Щура работа, като си помислиш как се променя едно вътрешно обзавеждане от присъствието на жена.
	На площадката бях в осем часа и четирийсет и пет минути, в случай че госпожица Драйфус дойде по-рано в своето нетърпение. Пред вратата на асансьора, готов да отворя, с китката теменужки в ръка.
	Девет часът, девет и пет — нищо. Другите чиновници пристигаха един по един и накрая престанах да отварям вратата, за да им спестя превъзходството.
	Девет и петнайсет.
	И двайсет.
	Нищичко.
	Обаче аз не се предавах. Стисках зъби, без да отстъпя ни педя, камо ли да се отдръпна, независимо от любопитните усмивчици, не се поддавах на тяхната човешка същност, нечовешка, така де, едното в другото. С китката теменужки, която продължаваше да мирише на хубаво.
	В девет и двайсет и пет госпожица Драйфус още я нямаше. Беше ми горещо, къпех се в студена пот, започнах да се овързвам на възли. И после разбрах в някакво просветление, че госпожица Драйфус ме чака долу пред асансьора, за да ме вземе, както обикновено, и по-заедно от когато и да било, и тъй като не ме е видяла да пристигам, още чака. Не се колебах и миг, препуснах надолу по стълбите от деветия етаж, но там я нямаше, асансьорът тъкмо потегляше, тя се е качила в него след упорита съпротива и аз отново изхвърчах до деветия етаж — на площадката нямаше никой, асансьорът слизаше надолу. Мисълта за ужасното недоразумение, което ме дебне от всички страни — понеже госпожица Драйфус навярно си е помислила, че й правя кален номер, че в последния миг съм се разубедил, защото е негърка, — ме цапна като мокър парцал по главата и ми се наложи да седна на стъпалата с китката теменужки в чашата вода до мен. Ужас! Исках само едно: да имам дечица негърчета, да сме си рамо до рамо всичките, в рамките на едно и също семейство, те, аз, госпожица Драйфус и Голям Гальовник. Дори бях готов да живея с тях в пещера, както при произхода им. Расизмът е за мен нещо напълно чуждо. Разполагам с всичко необходимо за това. Трябваше на всяка цена да сложа край на недоразумението. Госпожица Драйфус навярно си седи в службата и се чувства самотна и унизена.
	Не се колебах нито секунда. Обиколих всички служби, с китката теменужки в ръка, в чашата вода. Дори не четях имената по вратите, които ми се подиграваха. Действах с умряла ръка. Но наистина умряла, обезглавена, нещо повече — с липса на всичко останало. Отварях, влизах, без дори да поздравявам: в такива случаи съм способен на всичко. Така се озовах в службата на директора, с протегната китка.
	— Кажете, Кузен, както ви става?
	Не успявах да си поема дъх, предвид етажите, и с омраза.
	— Теменужки ли ми носите по това време?
	— А, не, мамка му! — казах аз с вик, излязъл направо от сърцето и без да ми мигне окото, понеже в подобни случаи съм готов да превзема Бастилията, за да се освободя. — Търся една приятелка, госпожица Драйфус.
	— За нея ли са тези цветя?
	— По този въпрос нищо няма да кажа.
	Хич не ми пукаше. Изпитвах такъв ужас, че вече дори не ме беше страх. Знаех, че залагам цялото си бъдеще на карта, но не залагах нищо, защото няма бъдеще без двама. Едно бъдеще са винаги две, това е толкова просто, всеки го знае още от люлката и не ми се навирайте или наистина ще стана зъл. Мамицата им долна, ако продължат да ми се навират, ще почна да правя бомби в домашна обстановка с материали от първа необходимост.
	— Успокойте се, човече.
	Само за това дрънкат тия мръсници: спокойствие, та спокойствие. Чакай, приятелче, ще ти се издуе плювалникът от спокойствие, с провал и потушаване по всички линии.
	Но успях да опазя цивилизацията.
	— Моля да ме извините, господин директоре — казах аз. — Трябва да съм не на място. Търся моята колежка госпожица Драйфус.
	Насочих се към вратата.
	— Госпожица Драйфус не работи вече тук. Тя ни напусна.
	Стоях с ръка върху дръжката на брадвата. На правдата. Така де, на бравата, исках да кажа.
	— Кога това?
	— Е, как, с редовно предизвестяване. Вие не знаехте.
	Вратата беше залостена. Или може би аз бях. Във всеки случай нещо беше залостено отвсякъде. Не можех да превъртя дръжката. Един от ония кръгли бакърени боклуци, дето се изплъзват. Няма хватка.
	Полагах усилия отляво надясно и отдясно наляво, но вътре нещо съвсем се беше залостило. Завързало. Аз се бях овързал на още повече възли от когато и да било и не можех да отворя.
	Почувствах ръката на директора върху рамото си.
	— Хайде, хайде! Толкова стреснато гледате… Поуспокойте се малко… Какво, това голяма любов ли е?
	— Ние ще се женим.
	— И тя не ви е казала, че заминава?
	— Когато има толкова много за казване, случва се човек да изпусне някои подробности.
	— Но как така не ви е предупредила, че напуска работа и се връща в Гвиана?
	— Моля за извинение, господин директоре, но това тук се залости. Не мога да отворя тази врата.
	— Дайте аз да опитам… Ето. Достатъчно е да завъртите.
	— Мисля, че старите брави на нашите прадеди, с права и проста дръжка, бяха много по-удобни. Това тук се плъзга в ръката, няма хватка.
	Директорът все така държеше ръка на рамото ми, като у дома си.
	— Да, разбирам, точно така… Няма хватка… Изплъзва се. Може би сте прав, Кузен.
	— Кофти е измислено, кофти е избачкано, ако искате да знаете, господин директоре.
	— Точно така.
	— Ужасна гадория, невъзможна, господин директоре. Както го мисля, така го казвам, а че си мисля нещо, бъдете сигурен.
	— Разбира се, разбира се, но това не е причина, Кузен, дайте да се разберем. Ето, вземете моята носна кърпа.
	— Това тук се плъзга, стига толкоз, кипват ми говната.
	— Кипват ви…
	— Говната, Говната, господин директоре, и то от дъното на душата. Разбира се, ако стиснеш много силно, ако се вкопчиш… Но аз мисля, че вратите трябва по-лесно да се отварят.
	— Прав сте… Успокойте се. Случват се такива неща.
	Отзивите за вас са много добри. Има разни електронни пунджурии, които се отварят автоматично, щом пристъпи някой с краката напред.
	— С краката напред очевидно е лесно!
	— Май ще трябва и тук да поставим нещо такова.
	— От друга страна, аз не съм си у дома, господин директоре, и ви моля да ме извините. Не съм програмиран.
	— Ни най-малко, Кузен, точно обратното, съвсем сте си у дома, искам да осъзнаете това, да го почувствате, да го разберете, да го кажете и на другите. Участието е това, Кузен, голямата идея за общо участие. Тук е вашата организация, вашето дружество и вашият дом.
	— Много ви благодаря, господин директоре, но аз не съм си у дома, защото хич ме няма. Тази моя забележка във връзка с вашата врата беше съвсем не на място. Повярвайте, моля ви, нищо лично не съм влагал в нея.
	— Скъпи Кузен, вие сте в плен на вълнение от лично естество и аз на свой ред ви моля да повярвате, че ви съчувствам, понеже всички сме едно голямо семейство.
	— Знам това, господин директоре, в момента подготвям изследване по този въпрос.
	— Това е чудесно, поздравявам ви. Впрочем казаха ми, че отглеждате питон.
	— Да. Вече е два метра.
	— И продължава да расте?
	— Не, не мисля, че става по-голям, заел е всичкото място, което мога да му предоставя.
	— Сигурно не е много приятно да се живее непрекъснато с едно влечуго.
	— Никога не съм го питал затова, господин директоре. Възползвам се от случая да ви благодаря за съчувствието и благосклонността, с която се отнесохте към мен. Няма да забравя да му отдам заслуженото в моя труд.
	— Но моля ви се, Кузен, не ми благодарете. Искам само още веднъж да ви напомня, че всички сме едно голямо семейство. Винаги ми е приятно да приема един сътрудник и да поговоря с него. Извънредно много държа на колективния дух. Няма нищо по-прекрасно. Довиждане. Довиждане. И не мислете повече за това, впрочем може би ще наредя да поставят една от онези електронни отварачки. Електронни врати. Животът трябва да бъде улесняван, и без това е толкова сложен. Предайте сърдечните ми поздрави на семейството си.
	Най-сетне успях да се измъкна и се втурнах към личен състав, взех оттам адреса на госпожица Драйфус и се качих в метрото. Хората се усмихваха отвисоко, като гледаха китката, която стисках в ръка, натопена в чаша вода, за да не увехне преждевременно. Качих се в апартамента на улица „Роя Льобо“, петия етаж, без асансьор и без да пролея капчица, но нямаше никой. Попитах портиерката дали не е оставена бележка за мен, но тя вече ми беше хлопнала вратата под носа според обичая. Върнах се в службата и поех статистическите си задължения до седем часа, но ми беше много зле, защото с главоломна скорост клонях към нулата. Теменужките стояха пред мен на бюрото. Бях обзет от нещо като симпатия към айбиема поради нейната липса на човешка същност. В седем и половина отново бях пред апартамента на госпожица Драйфус, но тя още не се беше върнала и аз останах до единайсет, седнал на стъпалата, с теменужки.
	Към единайсет ме обзе отчаяние, а при мен това се случва рядко, понеже не съм никак взискателен и нямам вкус към разкоша. Истината е, че съществуват невероятно голям брой капки, които не препълват чашата. Това им е работата. Отново усетих онова познато до болка чувство, биещо всички рекорди, с недохранване и прочувствен глад, особено често срещано при седящи на тъмно върху стъпалата, с китка теменужки в чаша вода. Единайсет и десет. Нищо. Продължих да седя в тъмнината, защото това, както винаги, бяха последните решителни петнайсет минути и трябваше да се дерзае.


>	38.

	В ЕДИНАЙСЕТ И ПОЛОВИНА бях обзет от такава жажда за нежност и любов, че се запътих към милосърдните курви. Отидох на улица „Ябълкова“, както обикновено. Потърсих Грета, понеже има дълги ръце, но си спомних, че тя е преминала на надомна работа. Междувременно там имаше една едра и руса, която отникъде не беше толкова добре, колкото другите, и аз си рекох, че ще ми засвидетелства повече нежност от останалите поради признателност. Отидохме в „Хотела на свободните професии“, на ъгъла.
	Милосърдната курва ми каза, че името й било Нинет и аз й казах, че моето е Ролан, просто ей така. Тя веднага ме предразположи:
	— Ела, миличко, на бидето, да ти измия задника.
	Все същата песен. Яхнах бидето с неохота. Не бива да си мислим, че и предметите не съществуват. Често изпитвам към тях християнски чувства. Седях на бидето гол, по чорапи, и си мислех, че и то е живинка.
	Милосърдната курва беше коленичила пред мен със сапун в ръката.
	Мислех си за познатата ми възрастна дама, бивша домосъдържателка, която ми обясняваше, че по нейно време не било така, но сега нравите станали по-изтънчени. Равнището на живота се повишило, сега хората знаят кое е добро — поради изобилието на блага с общо участие, и къде е най-крехкото месо, и кои са най-добрите плажове.
	— Така, ако искаш да ти правя розов лист, ще си спокоен — рече тя, докато ми сапунисваше задника.
	— Ни най-малко не държа — казах й аз.
	— Предварително нищо не се знае, може да ти дойде вдъхновението. Не е приятно да си прекъсваш вдъхновението, за да станеш и да си измиеш задника. Така емоцията секва.
	— Не си пъхай пръста вътре, ужасно е, пари ми от сапуна. Мамка му.
	— В любовта всичко е позволено, ако си се измил предварително. Не стой там на бидето с тази китка теменужки в ръце. Ето, остави ги тук. За мен ли са?
	— Не.
	Тя ми гъделичкаше задника, клекнала пред мен. Това беше ужасно недоразумение, както всичко живо.
	— Да беше си свалил чорапите, миличко, по-приятно е. С какво се занимаваш в живота?
	— Отглеждам един питон.
	— Това пък какво е?
	Нищо не отговорих. Има кътчета, където не й е работата да тършува.
	— Ето, сега си съвсем чист. Ела да си легнеш.
	Тя остави кърпата на леглото. Легна до мен и започна да ми смуче зърната. Г-жа Луиза ми каза, че при връзките без заплащане честните жени никога не смучат зърната на приятелите си поради опиянението и необходимото самозабравяне, нещо, което изключва старанието, но при платените връзки, това се прави винаги.
	— Харесва ли ти?
	— Мила си. Слушай, Нинет, направи ми един голям гальовник.
	— Това пък какво е, да не е заради нежността?
	— Ами да, очевидно, иначе за какво ще е.
	Тя ме взе в ръце. Явно случих, ръцете й бяха дълги. Хубаво ми беше.
	— Имам един такъв клиент, трябва да го взема на ръце, да го люлея и тихичко да му шепна: „Спи, бебенце, спи, мама е при теб“ и тогава той се напишква и е доволен.
	— А, не, мамка му! — казах аз.
	По-добре да си бях останал с Голям Гальовник.
	— Къде? Какво ти става?
	Изправих се.
	— Трябва да се влага малко душа, мамка му! — изревах аз.
	— Малко какво…?
	— Не е достатъчно само да измиеш задника на човека. А и ми натика сума ти сапун! Шри!
	— От сапуна вреда няма.
	— Но и полза няма.
	Навличах панталоните.
	— Няма ли да правиш любов?
	— Знаеш ли как са викали на бардаците, когато още е имало Франция? Викали са им „домове на илюзията“! Не желая да ми тикат сапун в задника! И това ми било илюзия! Искаш ли да ти кажа нещо? Ти не изпълняваш трудовия си договор, това е!
	Тя също се изправи.
	— Не го вземай толкова навътре! Клиентът трябва да е чист, всеки доктор ще ти го каже. Съгласна съм да лижа задника на клиента, стига да е чист. Да не сме диваци!
	Вече бях навън. Но се наложи да се върна, защото си бях забравил чашата вода с теменужките. Би трябвало очевидно да оставя теменужките да си вехнат и да купя други за госпожица Драйфус, но се бях привързал към тези поради всичко, което вече изживяхме заедно.


>	39.

	ТРЪГНАХ СИ и отскочих набързо до улица „Роа Льобо“, за да видя дали госпожица Драйфус не се е прибрала, но нямаше никой. Понечих да оставя теменужките пред вратата, но ми стана мъчно да се разделя с тях, това беше последната връзка между мен и госпожица Драйфус, и се върнах пеша у дома с тях. Крачех по улиците на голям Париж с шалчето, шапката, пардесюто и чашата вода и се чувствах малко по-добре поради храбростта на отчаянието. Вече съжалявах, че не правих любов с милосърдна и щастлива страна, — понеже усещах американско свръхпроизводство на самия себе си поради отсъствие и нула, от което можеха да ме освободят единствено нежността и една трепетна милувка. Когато някой клони към нулата, се чувства все повече и повече, а не все по-малко и по-малко. Колкото по не съществуваш, толкова повече идваш в излишък. Характеристиката на най-малкото е неговият облик на нещо ненужно. Опра ли отново о бездната, аз се превръщам в излишък. Почувствам ли се от малко по-малко, появява се това пък защо и къде да го дявам. Появява се излишно тегло. Ще ти се да го изтриеш, да го минеш с гъба. На това му викат душевно състояние, причинено от отсъствието. Неоценимата помощ на милосърдните курви в такива случаи е общоизвестна, но покривана с мълчание и презрение, за да се избегне повишаването на цените. Но аз си мисля, че животът точно тогава става скъп, когато е безвъзмезден.
	Припомних си, че Грета диспансеризира надомно при една дама и там приемат до един часа след полунощ поради спешните случаи. Адресът беше в портфейла ми: „При Астрид“, улица „Дез’Асфодел“ №2, в четиринайсети район. Изпих едно кафе отсреща на тезгяха, за да си правя компания до един без десет, понеже тогава никого не чакат, мислят, че е вече край, и когато пристигне клиент, се получава приятна изненада. Качих се точно в без дванайсет и звъннах. Отвори ми камериерката, а зад нея имаше една нелоша дама, напълно усмихната.
	— Добър вечер, мадам, бих желал Грета.
	— Грета не е на смяна днес. Но имам три други очарователни девойки. Сега ще ви ги покажа.
	Влязох в салон с джунджурии и мебели и седнах в едно разпльокано кресло. Бях много затруднен от това, че трябва да избирам, понеже не исках да излезе, че предпочитам едно момиче пред останалите, за да не причинявам мъка поради женското достойнство. Исках възторжено да се хвърля на врата на първата, но дамата се намеси.
	— Почакайте, има още две. Трябва да видите и останалите. Така е прието тук, нали разбирате, за да се даде възможност на всяка.
	Втората беше една виетнамка, биваше си я наистина отвсякъде, но аз бих се затруднил с нея поради зверствата във Виетнам. Трудно е да бъдеш щастлив при подобни обстоятелства.
	— Има и една негърка — каза личността и вкара госпожица Драйфус.
	Написах „и вкара госпожица Драйфус“ съвсем бледо по липса на изразно сгромолясване подръка. Наистина не съм в състояние да опиша неочакваното въздействие, което оказа върху мен влизането на госпожица Драйфус в салона. Обзе ме едно такова щастие, понеже тя не е в Гвиана и ненадейно всичко отново ставаше възможно, достъпно, на разположение, най-накрая можехме да се съберем без всякакви усложнение. С други думи, и Господ беше в този бардак.
	Носеше ботуши до над коленете и черен кожен минижуп.
	Тя спря пред мен и аз трябваше да положа усилия, за да си седя ни лук ял, ни лук мирисал, и да не я оставям с чувството, че не вярвам във вълшебни приказки.
	Тя беше тук. Това наистина беше тя. Никакви вълшебни приказки. Не е заминавала за Гвиана със своето напевно произношение от южните острови. Просто е сменила склонностите си.
	Толкова бях щастлив, докато притисках шапката си към гърдите, че майката сводница — употребявам тази дума с ухание на святост — се усмихна с психология, щом видя моето замаяно, покрито със студена пот изражение, и каза:
	— Виждам, че вече си избрахте. Минете отсам.
	Коленете ми се подгънаха под въздействието на този израз и на щастието от мисълта, че госпожица Драйфус не е заминала за Гвиана със своето меко произношение от южните острови, и че всичко, което свършва добре, е добро.
	Изпитвах също и тревожни безпокойства от страх да не издам и най-лекото учудване или жесток и неудържим вопъл, от изисканост, понеже госпожица Драйфус можеше да си въобрази, че аз съм учуден от това, дето я намирам в един бардак, и трябваше да се покажа на висота, за да не я наскърбя.
	— Не може хем агнето да е цяло, хем вълкът да е сит — казах аз с духовитост.
	Тя не ме чу, понеже вървеше отпред, и двамата влязохме в една много приятна стая, без прозорец, но с голям креват навсякъде и огледала по стените, за да се вижда кой какво прави. Госпожица Драйфус затвори задушевно вратата, пристъпи към мен, сложи двете си ръце зад тила ми, притисна долната част на своя корем към моя и ми се усмихна.
	— Кой ти каза, че работя тук?
	— Никой. Просто извадих голям късмет. Като кучето с тоягите. Ето, вземете… Вземи…
	Заговорих й на ти. Просто така, съвсем непринудено.
	— Вземи.
	Поднесох й китката теменужки. В чашата почти не беше останала вода от многото ходене и от вълненията.
	— Виждаш ли, знаел си къде да ме намериш, щом ми носиш цветя.
	— Има и щастливи кучета. В службата ми казаха, че си заминала за Гвиана.
	Тя се събличаше. Така направо, без всякакво смущение, сякаш бяхме непознати.
	Аз все още не смеех да си сваля панталона. Струваше ми се, че е наопаки. Не биваше така. Човек после трябва да си сваля панталона, когато всичко е свършено, на раздяла. Но казвам ви, наопаки беше.
	— В Гвиана — повторих аз, понеже исках да й покажа, че съм с всичкия си и знам къде се намирам.
	Тя се беше разположила върху бидето с гръб към мен, за повече свенливост.
	— Да, аз им го казах, по-просто е така. Преди идвах тук само след работа, но на другия ден трябваше точно в девет да съм в службата и беше съсипия. До козирката ми беше дошла тази служба, толкова неблагодарна работа. Идвах тук привечер капнала, смазана. Провалях си вечерите. Това, в службата, не е човешко, все тия машини, все едно и също копче натискаш. Тук мястото може и да не се ползва с кой знае колко добро име, но е много по-живо и има разнообразие. По-обществено е, има човешка връзка, по е лично. Вземаш участие в нещо, нали разбираш какво искам да кажа? Доставяш удоволствие, съществуваш. Извинявай за израза, но в това тук при всички случаи има повече живот, отколкото в сметачната машина. Срещаш се с хора. Някои идват тук нещастни като тухли, а си отиват ободрени. И после, знаеш ли, ако човек не можеше да си купи любов с пари, любовта щеше много да изгуби от своята цена, и парите също. Гот е за мангизите, честно. Те имат нужда от това. Какво толкоз — щом можеш да забършеш някое добро гадже за сто и петдесет франка, тия твои сто и петдесет франка много повече важат после. Съвсем друга им е цената. Поне си знаеш, че мангизите наистина стават за нещо, не са гола вода.
	Тя стоеше права и изтриваше съкровението си с кърпа. Изведнъж престанах да имам задръжки, почувствах се съвсем вътрешновидов и също се съблякох.
	Докоснах гърдите й.
	— Хубава си, Ирене — казах аз.
	Тя също ме докосна, засмяна.
	— О, и теб си те бива! — каза тя с похвала.
	Почувствах, че уважението й към мен нараства.
	Освен това си мислех и изобщо, мислех си за разните съюзни отличия и за Лекарския съюз, за тяхното съобщение с оглед запазването на свободен и свещен достъп на семето до абортаницата, но това са все много видни личности, с удостоверен произход, които никога не са живели в обсега на всяка кесия.
	Тя се поколеба за миг, държейки ръка върху входната ми магистрала към свещеното право.
	— Защо живееш с питон?
	— Имаме избирателни склонности.
	— Това пък какво е?
	— Така се изговаря. Избирателни, отсейващи или прочувствени склонности, по силата на неплодоносните изследвания. Има го в речника, но не бива да се осланяме, понеже речниците са с многообещаваща цел. Не съм в състояние очевидно да кажа не на склонностите. Изобщо не знам какво означава и затова си мисля, че е нещо различно. Често употребявам изрази, чийто смисъл предпазливо избягвам да науча, защото в тях поне се натъквам на надеждата. Щом не ти е ясно, може би съществуват възможности. Аз си падам малко философ. Постоянно диря из околната среда непознати изрази, защото с тях поне можеш да повярваш, че значи нещо друго.
	Тя продължаваше да държи ръката си върху моите възможности, които непрекъснато нарастваха.
	— Та ти си бил истински поет — каза тя, но без никаква злоба. — Ела да те измия — добави.
	Не исках да правя изключение и седнах на бидето като всички.
	Тя се надвеси и изля малко вода върху свещеното ми право на живот.
	След това коленичи пред светинята и се зае да ми сапунисва задника.
	Пресметнах наум, че подир всички грижи, положени за мен в това отношение, сигурно имам най-чистия задник на света.
	— Вижте, няма да поискам от вас това изпълнение — казах й аз, преминавайки на ви, за да приповдигна малко човешките ни взаимоотношения.
	— По` си е цивилизовано човек да е чист отвсякъде — каза тя.
	— Често ли го искат?
	— Много. Сега е на мода. Всеки желае да се освободи, това е големият лаф на всички женски списания. Не бива нищо да се потиска, психоанализа е това.
	— Свободата озарява света, известно ми е — казах аз.
	— Нали разбираш, щом е чисто, можеш да правиш каквото си искаш.
	— Хората винаги искат невъзможното — забелязах аз. — И то е розовият лист.
	— И после, заради нашето достойнство също е важно — каза тя. — Психологическо е. Така човек си казва, че не е много по-различно от онова, което с всеотдайност връщат болногледачките и милосърдните сестри. Помага ни за самочувствието. Виж, аз не срещам никакви затруднения. Такава съм си, природна.
	Станахме.
	Взех кърпата, благодаря, и се избърсах сам.
	Те мият, но винаги те оставят сам да се избършеш.
	Тя се разгъна в леглото до мен в цялата си дължина и започна да ми смуче зърната.
	Отвътре пламтях. Още не са изнамерили сапун или рекламата не си върши работата. Мисля, че има още много да се прави. Заявявам твърдо, с ръка на сърцето и със сълзи на очите, че агенция „Пюблиси“ и другите нови, преуспяващи агенции трябва да предложат някакъв съвсем нежен сапун за розови листи, с помощта на плакати, както направиха с „Бебе Кадюм“*. Мисля, че рекламата още не е намерила мястото си и че има продажни точки, пренебрегвани от нея.
	[* Марка бебешки сапун, наложена на пазара с шумна рекламна кампания. — Б.пр.]
	Изтрих си незабележимо очите, за да нямам вид.
	— Направи ми един голям гальовник — промърморих аз.
	Вече не пареше толкова, времето си казваше думата.
	Тя ме погледна не без учудване. Отначало помислих, че ми вижда люспите, но отхвърлих този предразсъдък с усилие да вляза в релсите.
	— Защо плачеш, скъпи? Нещо не е ли наред?
	— Има защо, щастлив съм.
	— Защо тоя плач?
	— Защо, за всичко… Направи го като истински.
	Тя го направи като истински, с много майсторство. Уви се около мен с ръце и крака. Положи глава на гърдите ми, с утеха в лоното на църквата. Космите й бяха още мокри, а тя ги имаше в изобилие. А аз си мислех за росата, за зората, за утринната Свежест. Продължавах да хлипам по-малко с нос, от ампутиране на надеждата. Не се чувствах много по-различен от другите, с пламнал от сапуна задник. Не се правех вече на взискателен, с нещо друго и другаде, бях си народонаселен, с входяща магистрала и свещено право на живот. Бях си на мястото. Това беше билет само за отиване, с обществен договор и пълна заетост.
	Реших още на другия ден да дам Голям Гальовник в зоологическа градина. Той е различен. Нямах право повече да го задържам. Той наистина е някой друг.
	Госпожица Драйфус плъзна лявата си ръка и започна любезно да ме ласкае. Веднага стана достатъчно за двама.
	— Я виж, че ти си бил голям юнак — рече тя заради обичайната похвала с почит и уважение.
	Мислех си за оная милосърдна курва от Халите, с нейното: „Ела да ти източа радиатора“, и за друга една, много духовита, която ми бе подхвърлила нещо подобно. Това са чистосърдечни изрази, трябва да ги възприемаме като откровение и не буквално.
	Вече никак не плачех поради липса на материали от първа необходимост за производството на бомби в домашна обстановка.
	— Стисни ме, колкото сила имаш, в ръцете си, любов моя — казах на госпожица Драйфус с лице и гръб към останалите.
	Тя ме прегърна, колкото сила имаше в ръцете си, и капка по капка ме загали в тишината, както стават добрите неща. Нежността разполага със секунди, които текат по-бавно от останалите. Шията й беше пълна с убежища и достъпни брегове. Наистина много си я биваше за женствеността.
	— Още не си ми казал защо държиш питон у дома си…
	— То е нещо подобно.
	— Подобно на какво?
	— Нещо различно, исках да кажа.
	Тя поразмисли малко, но работното време свършваше в един и половина и затова запълзя с леки клъввания към моята еднопосочност и ме заотрупва с грижовност.
	Облякохме се. Всичко сто и петдесет франка, чиста работа.
	— Все пак това парите са страхотно нещо — в добро настроение рекох аз. — Много улесняват нещата. Срещаме се, събираме се, намираме когото ни трябва.
	— Парите са нещо истинско и честно. Никога не лъжат. Те са черно на бяло. Много са природни. Затова имат толкова противници.
	— Природата си вдига дърмите, екология е това — казах аз.
	— То е нещо подобно, така де.
	Още се обличахме и си говорехме, за да не прекъсваме изведнъж връзката и да не излезе, че вече е свършено и нямаме какво повече да си кажем.
	Малко се поколебах.
	— Трябваше да те попитам преди, но сега, когато вече се познаваме по-добре… Искате ли да дойдете, за да живеем двамата заедно? Ще дам питона си в зоологическа градина.
	Тя стана сериозна и поклати глава.
	— Не, много сте мил, но аз държа на свободата си.
	— С мен ще я запазите. Свободата е свято нещо.
	Лицето й беше станало едно такова заинатено.
	— Не, независимостта за мен е над всичко друго. А и ми харесва това, което върша. Аз въодушевявам, имам си роля, помагам на хората в живота. Тук е много по-силно, отколкото в болниците. Болногледачките винаги стоят отстрани. Идвам тук, защото ми харесва.
	— В това има някаква религиозност.
	— Не, не работя като курва заради това, че вярвам в дядо Господ — с него никога. Не че е по християнски или нещо такова. Харесва ми и толкоз. И после, щом плащат за мен, си знам, че струвам нещо. Колко са жените, които ще си определят цена, ако знаят, че наистина имат някаква стойност? Повечето го правят ей така, проституират, пилеят се. Лягат за нищо, като че ли нищо не струват. Не, на мен си ми харесва.
	— Пак можете да идвате тук, аз не съм толкова взискателен. В едно семейство всеки трябва да бъде уважаван като личност. Аз съм за свободата на семейството.
	— Не, много сте мил наистина, но няма да стане. Винаги може да идвате тук, за да се видим, хиляди пъти по-удобно е. Днес човек няма защо да си усложнява живота.
	Тя отвори вратата. Хвърлих един поглед към моите теменужки на умивалника. И после, те така или иначе щяха да увехнат.
	— Не им казвайте нищо в Статистиката, по-добре е така — рече ми тя. — Ако искате да знаете, там ме беше срам от онова, което вършех, а не тук. Хайде, до скоро виждане.
	Излязох.
	Махнах на съдържателката.
	— Наминавайте пак да ни видите — каза тя.
	Слязох долу, отидох в кафенето и влязох право в тоалетната, там се заключих в една от кабините, за да сложа ред в мислите си и да си поема малко въздух. Имах нужда от усамотяване между четири стени, за да видя дали ме има. Най-накрая успях да се развържа и да се върна у дома.
	Подсвирквах си.
	Чувствах се добре.
	Природата надделяваше. Бях малко гладен, отидох и измъкнах Блондин от нейната кутия. Отворих уста, за да я глътна, но докато я поставях на езика си, разбрах, че точно природата надделява, а аз съм против природните закони с околна среда, приспособяване и свещено право на… и то какъв живот, писна ми от него, стига толкоз! Много бях гладен, вече бях гладен, вече бях поставил мишката на езика си и страхотно ми се искаше да я нагълтам, но няма да се подчиня току-така на природните закони, мамка му. Върнах Блондин в кутията й, цялата мокра. Навсякъде човешкото, писна ми от него!
	Спах много зле, на няколко пъти тичах до банята, за да си измия задника, но напразно.
	Зовът на природата беше страхотен, обаче аз издържах с чест до сутринта и отнесох Блондин при съдържателката на „Рамзес“, която отдавна искаше да си има нещо мъничко, живо и с уши, всички само за плюскане мислят. Върнах се вкъщи, но там открих три мишки, донесени от госпожа Ниат за мен, и не можах повече да устискам, нагълтах ги една подир друга, а после се увих около себе си в един ъгъл и дремнах малко.


>	40.

	СУТРИНТА НА ЕДИН ОТ СЛЕДВАЩИТЕ ДНИ, без да съм в състояние да кажа кой по-точно, отнесох Голям Гальовник в зоологическата градина, понеже вече нямах нужда от него, чувствах се много добре в кожата си, по цялата дължина. Той ме напусна с пълно безразличие и отиде да се увие около едно дърво, като че ли може да се постави знак на равенство. Върнах се у дома и си измих задника, но подир това за момент изпаднах в паника, имах чувството, че ме няма, че съм се превърнал в човек, а това е направо смешно, когато си тъкмо човек и в нищо друго не си се превръщал. Въображението ни погажда тези номера.
	Към три часа следобед получих пристъп на дружелюбие и отскочих до „Рамзес“, за да хвърля едно око на Блондин, но кутията беше празна: съдържателката или я беше преместила, или вече я беше изплюскала. Завърнах се в моя едностаен с хол, но имах температура и мисли. Тогава се заех да изготвям малки обяви, спешни послания и телеграми с платен отговор, но не ги изпращах, понеже познавам самотата на питоните в голям Париж и предразсъдъците по отношение на тях. На всеки десет минути тичах да се измия отзад най-безукорно.
	Към пет часа осъзнах, че съм се натъкнал на един проблем и че имам нужда от нещо друго, сигурно, лишено от грешка-човешка, но решително си оставах антифашист. Чувствах такава вопиюща нужда от първа необходимост, с нещо друго, различно, добре измайсторено във всяко едно отношение, че изтичах при часовникаря на улица „Тривиа“, където придобих право на собственост върху един часовник придружител, с бял, прям и открит циферблат и две изящни стрелки. Циферблатът тутакси ми се усмихна. Часовникарят веднага ми предложи друг един часовник, който бил „още по-добър“.
	— Този няма нужда дори да го навивате. Върви по цяла година, с кварц.
	— А аз, напротив, искам часовник, който има нужда от мен и ще спре, ако го забравя. Въпросът е личен.
	Нищо не разбра, както всички, които са по навик.
	— Искам часовникът ми да не може да върви без мен, това е. Този тук…
	Стиснах го в шепата си. Не знам защо си спомнях за китката теменужки. Аз много лесно се привързвам.
	Почувствах как часовникът се стопля в шепата ми. Открехнах дланта си и той ми се усмихна. Напълно съм в състояние да изтръгна дружелюбна усмивка от един часовник. В кръвта си го нося.
	— „Гордън“ е — каза часовникарят с важен вид.
	— Колко е?
	— Сто и петдесет франка — рече продавачът и това си беше небесно знамение, понеже струваше точно колкото госпожица Драйфус.
	— За този модел няма гаранция — тъжно каза продавачът, понеже и той от време на време сигурно си мисли за същото.
	Върнах се у дома, изтичах да се измия отзад и после изпълзях на кревата с часовничето в шепа. Има такива врабчета, които ти кацат в шепата, изглежда, се постига с търпение и трохички хляб. Но не можеш цял живот да изкараш с трохички хляб и врабчета в шепата поради невъзможното. Циферблатът му беше кръгъл, с едно мъничко носле по средата и когато стрелките се разтваряха, се образуваше нещо като усмивка, но зависи от часа, човек не може непрекъснато да се усмихва. Когато бях малък в спалнята, довеждах нощем в Социалните грижи едно голямо и добро куче, измислено от мен самия с оглед топли чувства, изпипано, с черна муцуна, дълги обичливи уши и поглед на грешка-човешка, всяка вечер идваше да ме лиже по лицето и после трябва да съм порасъл и то вече нищо не можеше да направи. Питам се какво ли е станало с него, понеже наистина не можеше и крачка да направи без мен и заради женствеността.
	Прекарах дълго време така, с часовника в шепата. Това е нещо човешко, което нищо не дължи на природните закони, направено е така, че да се опира на тях. От време на време ставах и тичах да си измия задника. Сутринта нагълтах последната мишка — в името на доброто желание и околната среда. Някой от следващите дни ще забравя да навия Франсин, така ще подредя нещата, че тя да има нужда от мен. Нарекох часовника Франсин, за да си имам някой и с такова име.
	Страх ме е да се върна в службата поради моята очевидност, не мога повече да се преструвам с необходимото убеждение.
	Поисках да обявя гладна стачка, но не е само госпожица Драйфус на този свят, освен нея е и светът, какво искате тогава. Все пак изтърпях два дена нищо да не ям, но накрая природните закони казаха тежката си дума и когато госпожа Ниат влезе, за да ме нахрани, аз се изправих и издърпах кутията от ръцете й. Вътре имаше шест мишки и начаса нагълтах едната — в името на приемането в редиците и за да е както трябва, за да уверя храбрата личност в моята човешка същност. Разправии не желая.
	— Ама, господин Кузен! — възкликна тя.
	Не го направих на въпрос. Щом иска да ме нарича Кузен, нейна си работа.
	Разсмях се, хванах още една мишка за опашката и налапах и нея, демократично. В агломерация от десет милиона постоянни посетители трябва да се постъпва като всички. Трябва да бъдеш и да се преструваш, от главата до петите.
	Сигурно успях напълно да убедя госпожа Ниат, защото тя избяга и повече не се върна.
	На другия ден започнах отново да функционирам, ходех в Статистиката и си стоях на айбиема, без някой да забележи отсъствието ми. На излизане от метрото билетът не ме захвърли, а ме задържа съчувствено в ръка — той разбираше, че преживявам тежки мигове.
	Все още страдам, когато съм легнал, от това мое отсъствие на ръце наоколо, чувствам остра болка в госпожица Драйфус, но онзи ден четох, че няма нищо страшно, хората с наскоро отрязан крак продължавали да чувстват болка в крака, който го няма, състояние на липса е това, с осакатяване и ампутиране. Забелязах едно добронамерено гъргорене в радиатора и това е насърчително. На петия ден от освободителната борба на френския народ започнах да изпитвам философия: има едните, има другите, и едните са другите, но не го знаят — по липса на нещо по-добро. Но от това излезе само един възел в повече и нищо друго.
	Вече вземам предпазни мерки, за да не ме издадат. От време на време ловко пускам Моцарт на грамофона, с всичка сила, за да не се безпокоят съседите, нека знаят, че има човек, тъй като слуша Моцарт. Нелегалността е била по-лесна при германците поради фалшивите лични карти.
	Водих продължителен разговор с Жан Мулен и Пиер Бросолет във вътрешното си убеждение, обясних им, че не мога повече да ги крия у дома. Казах им, че трябва да се действа скрито-покрито и ужким-наужким. Те разбраха много добре, единият поради историята в Калюир, другият поради петте етажа без асансьор. И така, свалих двата портрета от стената и ловко ги изгорих, понеже така ще са по-добре укрити и подложени на по-малко опасности — имам късмет, че разполагам с много място в моето вътрешно убеждение. Като нелегалност няма нищо по-добро. Уверих ги, че ще ги храня с най-питателното, което имам, и дори отидох да се запася с повечко батерии за електрическите им фенерчета, защото не може все на тъмно, трябва и надежда.
	Не съм ходил втори път при госпожица Драйфус в бардака, не виждам какво мога да предложа на една свободна и независима девойка. Все пак съм длъжен да призная, че често тичам на бидето, за да се измия, понеже човек не може, без да си помечтае от време на време. Не мисля никога за госпожица Драйфус, освен за да се уверявам непрекъснато, че не мисля за нея в името на душевното спокойствие.
	Моят настолен часовник ме изпълва със задоволство. Щастлив бях да установя, че спира по време на отсъствията ми, както ми бе обещано от продавача, при все че не е снабден с гаранция. Продължавам да вярвам, че 2 е единственото приемливо 1, но това може би е просто още една грешка-човешка. Често чувам извисените над мен от всяка гледна точка стъпки на професор Цурес, който крачи напред-назад с кланетата си и правата на човека и имам чувството, че ще слезе, но той си стои у дома, на горния етаж, и страда от безсъница поради своята щедрост.
	В Статистиката нещата се развиват добре, с безаварийна употреба. Моята човешка същност се набива в очите и аз съответно не съм предмет на никакво внимание. Куриерът от службата вече не е там, изхвърлен бе за яката, разкриха го накрая. Не мога да кажа, че ми липсва, но често си мисля за него, успокоява ме мисълта, че няма вече да го срещам. Изпитвам естествено — естествено кой не ги изпитва — скрити и въжделенчески състояния и вземам препарати, за да не тревожа. От друга страна, произвеждат се изкуствени крайници с добър външен вид и с оглед употреба, полезен живот и без изчервяване. Слушам, че колегите от службата говорят за повишаване воплите на дребно, но не се чува нищо, навалицата ги заглушава.
	Понякога ставам посред нощ и правя упражнения за придобиване на гъвкавост, с оглед бъдещото приемане в редовете. Пълзя, овързвам се и се гъна на мокета във всички възможни посоки, за евентуалните нужди на делото. От време на време става съвсем като същинско, ще речеш, че наистина съществуваш. Разказвам това, воден от грижата да предпазя, понеже най-малкото желая някой да си въобрази.
	И освен това, срещат се всякакви дреболии. Някоя лампа малко по малко се развинтва под въздействие на външното движение и започва да мига. Някой бърка етажа и чука на моята врата. Разнася се дружелюбно и добронамерено гъргорене в радиатора. Звънва телефонът и един много гальовен, много ласкав женски глас ми казва: „Дано? Ти ли си, скъпи?“ и аз седя един безкраен миг така, усмихнат, без да отговарям, колко му е да станеш за малко Жано и скъпи… В един голям град като Париж няма опасност от липса.*
	[* Тук свършва вариантът на _Голям Гальовник_, публикуван през 1974 година.]


	„Екологичен“ край на Голям Гальовник

	_Бележка върху ситуацията на текста_

	Последната глава на изданието от 1974 г. е съкратена по желание на издателя. Така „Голям Гальовник“ остава без оригиналния си край. Този пълен „Екологичен край“ днес включва четири глави и следователно започва от последната глава на изданието от 1974 г., като я замества.


>	41.

	СУТРИНТА НА ЕДИН от следващите дни, без да съм в състояние да кажа кой по-точно, отнесох Голям Гальовник в зоологическата градина, понеже вече нямах нужда от него, чувствах се много добре в кожата си, по цялата дължина. Той ме напусна с пълно безразличие и отиде да се увие около едно дърво, като че ли може да се постави знак на равенство. Върнах се у дома и си измих задника, но подир това за момент изпаднах в паника, имах чувството, че ме няма, че съм се превърнал в човек, а това е направо смешно, когато си тъкмо човек и в нищо друго не си се превръщал. Въображението ни погажда тези номера.
	Към три часа следобед получих пристъп на дружелюбие и отскочих до „Рамзес“, за да хвърля едно око на Блондин, но кутията беше празна: съдържателката или я беше преместила, или вече я беше изплюскала. Завърнах се в моя едностаен с хол, но имах температура и мисли. Тогава се заех да изготвям малки обяви, спешни послания и телеграми с платен отговор, но не ги изпращах, понеже познавам самотата на питоните в голям Париж и предразсъдъците по отношение на тях. На всеки десет минути тичах да се измия отзад най-безукорно.
	Към пет часа осъзнах, че съм се натъкнал на един проблем и че имам нужда от нещо друго, сигурно, лишено от грешка-човешка, но решително си оставах антифашист. Чувствах такава вопиюща нужда от първа необходимост, с нещо друго, различно, добре измайсторено във всяко едно отношение, че изтичах при часовникаря на улица „Тривиа“, където придобих право на собственост върху един часовник придружител, с бял, прям и открит циферблат и две изящни стрелки. Циферблатът тутакси ми се усмихна. Часовникарят веднага ми предложи друг един часовник, който бил „още по-добър“.
	— Този няма нужда дори да го навивате. Върви по цяла година, с кварц.
	— А аз, напротив, искам часовник, който има нужда от мен и ще спре, ако го забравя. Въпросът е личен.
	Нищо не разбра, както всички, които са по навик.
	— Искам часовникът ми да не може да върви без мен, това е. Този тук…
	Стиснах го в шепата си. Не знам защо си спомнях за китката теменужки. Аз много лесно се привързвам.
	Почувствах как часовникът се стопля в шепата ми. Открехнах дланта си и той ми се усмихна. Напълно съм в състояние да изтръгна дружелюбна усмивка от един часовник. В кръвта си го нося.
	— „Гордън“ е — каза часовникарят с важен вид.
	— Колко е?
	— Сто и петдесет франка — рече продавачът и това си беше небесно знамение, понеже струваше точно колкото госпожица Драйфус.
	— За този модел няма гаранция — тъжно каза продавачът, понеже и той от време на време сигурно си мисли за същото.
	Върнах се у дома, изтичах да се измия отзад и после изпълзях на кревата с часовничето в шепа. Има такива врабчета, които ти кацат в шепата, изглежда, се постига с търпение и трохички хляб. Но не можеш цял живот да изкараш с трохички хляб и врабчета в шепата поради невъзможното. Циферблатът му беше кръгъл, с едно мъничко носле по средата и когато стрелките се разтваряха, се образуваше нещо като усмивка, но зависи от часа, човек не може непрекъснато да се усмихва. Когато бях малък в спалнята, довеждах нощем в Социалните грижи едно голямо и добро куче, измислено от мен самия с оглед топли чувства, изпипано, с черна муцуна, дълги обичливи уши и поглед на грешка-човешка, всяка вечер идваше да ме лиже по лицето и после трябва да съм порасъл и то вече нищо не можеше да направи. Питам се какво ли е станало с него, понеже наистина не можеше и крачка да направи без мен и заради женствеността.
	Прекарах дълго време така, с часовника в шепата. Това е нещо човешко, което нищо не дължи на природните закони, направено е така, че да се опира на тях. От време на време ставах и тичах да си измия задника. Сутринта нагълтах последната мишка — в името на доброто желание и околната среда. Някой от следващите дни ще забравя да навия Франсин, така ще подредя нещата, че тя да има нужда от мен. Нарекох часовника Франсин, за да си имам някой и с такова име.
	Страх ме е да се върна в службата поради моята очевидност, не мога повече да се преструвам с необходимото убеждение. Щом лежа, започвам да страдам от липсата на ръце, които да ме прегръщат, мъчно ми е за госпожица Драйфус, но онзи ден прочетох, че това е нормално, хората, на което им е отрязан крак, продължават да изпитват болка в липсващия крайник и това е състояние на липса, породена от осакатяването. Усетих как радиаторът къркори доброжелателно и това ми вдъхна смелост. През петия ден от борбата на френския народ за освобождение започнах да гледам на нещата по-философски: съществуват и едните и другите, като едните всъщност са другите, но не го знаят. И това ме накара да се завържа на още един възел, и то напълно безсмислено.


>	42.

	ТРАГЕДИЯТА СЕ РАЗИГРА на по следващия ден, когато разбрах, че всъщност ме няма. Веднага започнах трескаво търсене, но не успях да намеря себе си. Не се паникьосах, защото понякога се пъхам по най-невероятни места. Обадих се на службата за изгубени вещи, но от там ми казаха, че що се отнася до питоните, с тях се занимава службата СПА. Припомних си тогава, че бях отишъл в Зоологическата градина и се бях оставил там. Поисках да напиша кратка обява за неотложна помощ, но не ми беше много ясно дали става дума за обява за работа или за издирване, или за обява, която не представлява нищо от всяка гледна точка, какъвто изглежда беше случаят, но ми беше невъзможно да я съчиня. Въпреки това природните закони се проявиха и когато госпожа Ниат влезе, за да ме храни, аз щръкнах и взех кутията от ръцете. В нея имаше шест мишки и аз веднага налапах една от тях. Госпожа Ниат нададе силен вик, но аз нямах сили да се боря с природата на нещата и лайнах втора мишка, а след нея и трета. Помислих, че госпожа Ниат ще припадне, въпреки че идваше, за да ме храни веднъж седмично вече от цяла година, уплахата й идваше от факта, че никога не беше ме виждала щръкнал. Обикновено, когато тя идва, аз съм се свил на топка в някой ъгъл. Веднага легнах на земята, за да я успокоя и запълзях по мокета с цел да я умилостивя. Тя беше страшно бледа и започна да върви на заден ход, като се държеше за стената, а след това избяга. Аз се пъхнах под леглото, решен вече да не се преструвам и да не върша странности; в една агломерация от десет милиона жители, човек трябва да се държи като всички останали. Сигурно трябваше да занеса една мишка и на госпожица Драйфус, но тази възможност се яви само във въображението ми, защото нямах ръце и не можех да отворя вратата. И после ако започнех да пълзя на публично място, те не биха ми простили за профанацията на Културата и биха ме наложили здраво с една пръчка, а дори биха ми сторили и нещо по-лошо. Всеки трябва ловко да се преструва, за да бъде послушен и за да сътрудничи с институцията и режима, защото всичко е преструвка и все пак тази работа е шизофренична и се отнася до сферата на психиатрията и всичко идва от неизвестния баща. Трябва да се създава привидност и да се съобразява с понижените изисквания. Пиер Бросолет е трябвало да се хвърли от прозореца на петия етаж заради изискванията. Жан Мулен е бил толкова претенциозен, че дори се е наложило да си пререже гърлото. На Мон Валериен е било пълно с типове, имащи най-различни претенции. Отказвам да бъда разстрелян, както се полага в Чили, за да стана човек. Декларирам и се подписвам под това, че имам човешка кожа и че люспите са тук поради човешка грешка. Това обаче не бива да се крие и трябва да се обявява от все сърце. Веднага изядох една мишка и се наврях под леглото, за да се подкрепя и за да не изгубя честта си. Аз, долуподписаният — демографска единица, обещавам да се захвана със средното си образование и с Лекарския съюз и да спазвам свещеното право на живот, протичащо през уретрите и псевдокултурните канали. Аз съм патриот и франкофон.
	Въпреки това изпълзях, за да се завра в банята, да си измия задника и да си сложа пижама, която да ми придаде човешки вид.
	Ако дойдат да ме разпитват, ще играя играта. Да играеш играта, значи да придобиеш човешки вид. Такава е епохата и стилът. Нека дойдат. Не ме е страх. Ще имитирам като всички останали. Само куриерът от службата ме плаши. Този мръсник е грешка на сътворението, той иска кожата на всички, които се променят, незабавно.
	Значи си седях спокойно на мокета, когато почукаха на вратата, без да позвънят, защото в този мил момент всичко изглежда беше развалено. Бях сигурен, че е куриерът от службата. Поиска ми се да допълзя до кухнята, за да хвана един истински нож, но се досетих, че вече нямах ръце. Внимание. Ако ме види изправен с ключ в ръка, ще бъде на седмото небе. „Аха, Голям Гальовник, хванах те! Не си питон! От нашите си! Ела с нас глупако, излез. Включи се в борбата!“
	Навих се на кълбо върху мокета, за да не се издам. Отново почукаха. За миг ме обзе луда надежда: помислих, че е госпожица Драйфус, която идва, за да ми измие задника.
	Явно бяха взели ключа от госпожа Ниат. Влязоха. С нея имаше двама или трима. Четирима. Две униформени ченгета за охрана.
	Не изгубих присъствие на духа.
	Не направих нищо обезпокоително. Бързо отворих кутията, сграбчих една мишка за опашката и я глътнах.
	Знам, че този жест е дружелюбен и конформистки. Но нямам претенции. Не искам да бъда различен.
	Дори направих „глам-глам“ като се погалих по коремчето с доволен вид, за да им покажа, че ми беше вкусно и че им бях благодарен.
	Не казах мерси, за да покажа, че спазвам дистанция.
	Те изглеждаха учудени и се спогледаха. Не бяха очаквали подобно нещо. Мислели са, че ще намерят някаква човешка грешка, а попаднаха на гражданин и демократ.
	Бях спасен. Не можеха да ме обвинят в никакво противоестествено действие.
	Всъщност аз знаех за какво са дошли. Заради куриера от службата. Сигурно са ни виждали заедно и са си казали „аха! и той също е за невъзможното“.
	Намигнах им приятелски, взех една мишка за опашката и я изкльопах. Те веднага се успокоиха. Дори не ми поискаха документите. Веднага разбраха, че съм от техните. Бяха изключително любезни. Никакво полицейско насилие. Нямаха основание.

	Въпреки това много се уплаших. Бях забравил на стената снимките на Жан Мулен и Пиер Бросолет. Бях пропуснал да ги сваля. Те не ги видяха, защото никога не биха се усъмнили. Като си помисли човек, това никой не може да си го представи.
	Атмосферата беше добра. Те много добре знаеха, че не съм от онези. Защото не е лъжа, че понякога човек трудно се ориентира. Има много хора, които са нередовни и които се движат навсякъде, които нямат чувство за чест и крещят по-силно от всички.
	Единствено госпожа Ниат се беше притеснила. Тя дори се беше поразплакала.
	— Бедни господин Кузен! — повтаряше тя.
	Аха! Капан.
	— Казвам се Голям Гальовник, й заявих аз от цялата си висота. Изобщо не знам за кого говорите.
	Имаше едно младо момче, съвсем прилично на вид, с бяла престилка. Седна на леглото над мен. Погледна портиерката.
	— Голям Гальовник?
	— Това е питонът, каза тя със сърцераздирателна въздишка.
	— Това съм аз, казах с достойнство.
	Младежът беше съвсем дружелюбен.
	— А добре, каза той. Всичко е ясно. Питон. И то се знае, ядете мишки.
	— Естествено, както се казва между хората — отвърнах аз.
	Малко ме беше страх. Доброжелателният му вид не беше за пренебрегване. Може би искаше да спечели доверието ми, за да ме предаде.
	Аха! помислих си аз. Във въздуха витае лукавство.
	— Тук няма нищо човешко, казах аз.
	Ударих с левия крак. Настана тягостно мълчание, отвън се чуваха викове.
	Не трябва да признавам. Трябва да изглеждам по човешки, да вдъхвам доверие, да бъда незабележим. Ако трябва да изям и лайната. Ако разберат същността ми, ще бъде като на гроба на Ян Палах, с викове заглушаващи всичко наоколо.
	Не трябва да признавам. Пиер Бросолет се е хвърлил от петия етаж, за да не признае човешката си същност. А другия — за да не произнесе нито едно име, за да не предаде никого — се хвърлил от петия етаж. Те не са признали, предпочели са да изядат лайната. Габриел Пери са го разстреляли преди да даде обяснения. Да облека широко палто и да си сложа шал, когато стане тревожно. Да приема всичко буквално, да оставя ума да си свирка, защото ще ми трябва. Да кльопам плъхове на всяко ядене, за да дам необходимите гаранции.
	Започнах да пълзя по мокета, за да вдъхна спокойствие. От време на време попръдвах, за да внеса малко низост.
	— Ям мишки, плъхове, морски свинчета, такова е жизненото равнище — заявих аз. — Обикновено ям мишки.
	— Разбира се, разбира се. Сам ли живеете тук?
	Аха! Помислих си. Капан.
	— Господин Кузен ме гледаше, казах аз. Но го дадох в Зоологическата градина.
	Чешки национален герой. През 1969 г. се самозапалва в Прага в знак на протест срещу смазването на Пражката пролет от войските на Съветския съюз и съюзниците му от Варшавския договор.
	— А, добре, добре, разбирам, отвърна приятелски младежът. И наистина изглеждаше симпатичен.
	— По-точно в Ботаническата градина — поправих се аз, както винаги внимателен към подробностите. — В Ботаническата градина, поправих се напълно съзнателно. Съзнанието, господине, то придава тежест.
	— Ами да, понякога става толкова тежко, че човек може да бъде смазан, каза той с усмивка и аз усетих капана. Искам да кажа в погледа му.
	— Той живееше с един питон, но го даде в Зоологическата градина, онзи ден…
	Бих го убил. Да, бих го убил.
	— Тя лъже — простичко казах аз.
	— Разбрах, разбрах — каза младежът. — Тя иска да каже, че вие сте живели с господин Кузен и че сте го дали в Зоологическата градина. Кога стана това?
	— Не знам — каза госпожа Ниат. — Наемателите от третия етаж току-що ми казаха, защото аз не го открих… О, Боже! Бедният господин Кузен! Той на мравката път прави…
	— Разделих се с Кузен миналата сряда по семейни причини, казах сухо аз.
	— Той много държеше на него — каза госпожа Ниат, изтривайки сълзите си. — Аз не можах да разбера как може човек да обича питон, но…
	Младежът с бялата престилка ме гледаше изпитателно. Това е характерно за тяхното поколение, те са на двадесет и пет години. Вече не са същите. С тях човек трябва да внимава, да им даде време. Те все още не са имали възможност прилично да се хранят.
	Този младеж ми изглеждаше свестен. С нищо не се отличаваше от другите, но имаше нещо по-малко от тях. За миг бях изпълнен с напълно безпричинна надежда, просто ей така. Много лесно се привързвам. Понякога с дни не забравям отправен ми поглед. Почти винаги това е поглед на жена, поради женствеността. Между другото си мисля, че след изгрев-слънце всичко трябва да бъде от женски род.
	— Раздялата сигурно е била доста мъчителна, нали? — попита младежът.
	— Беше много мъчителна за Кузен, не се съмнявайте в това — информирах го аз.
	Добавих скромно, но не без гордост:
	— Той ме обича.
	— Именно за това съм тук, — каза той. — Асистент съм в Зоологическата градина. Кузен се чувства много самотен. Линее. Много е чувствителен. Има нужда от вас. Направо е в шок, под действието на раздялата. Той е свръхчувствителен, не може да се приспособи. Иска да се съберете.
	Сърцето ми щеше да спре. Той говори фигуративно като органа. Имам някаква надежда от лявата страна, ето тук под ребрата.
	— Мисля, че трябва да дойдете с нас и да прекарате известно време с Кузен в Зоологическата градина. Изпаднал е в депресия. Разделил се е със скъпо за него същество и се чувства самотен.
	— Естествено — казах аз. — Те са десет милиона, без да се броят автобусите. Те намаляват. Това е перфорирана карта с програмация и задръствания от петнадесет километра в района на Жувизи в гърлото. Не знам дали сте в течение относно спермата, относно Лекарския съюз със свещеното право на живот посредством уретрите и осеменяването на френските крави и банките за сперма заради развитието, но голямо количество безнадеждни хора са били пуснати в обръщение, без никакъв шанс да бъдат удостоени и това е ужасяващо. Напомням ви тези неща, тъй като съм статистик. Заведох Кузен в Зоологическата градина с тази цел. Друго е трудно да се направи. Мисля, че лека-полека той ще се приспособи. Необходими са мерки. Поздравявам ви. Зоологическите градини са много важни за околната среда. Трябва да се адаптираме. Трябва да приемем цвета на обкръжаващата среда, да осъществим мимикрия, за да се скрием. Лично аз съм готов да изям лайната, нямам претенции, напомням ви просто, че все още не са ни дали униформи. Аз съм антифашист, трябва полицията да служи за нещо, тя не може да бъде заменена от днес за утре, ей така. Бих могъл да ви говоря и за други неща, господине, но не е за препоръчване, поради отсъствието му. Все пак ми позволете да ви кажа, че не разбирам защо сте довели ченгетата, защото аз ги одобрявам, аз съм за реда и за природните закони. Между другото…
	Бързо отидох да хапна една мишка, докато госпожа Ниат все по-горко плачеше, защото мръсницата добре разбираше, че аз им се изплъзвам и че съм успял да запазя за бъдещето двамата заподозрени.
	— … Ето. Нека да бъда коректен. Между другото, този куриер от службата изобщо не искам да го виждам. Направо не го познавам. Законите са срещу него и следва да бъдат приложени. Аз нямам пръст в това. Нямаме никакви взаимоотношения. Той почти не съществува, защото само глупостите на търкалета съществуват по причина, че някой реже саламите, за да ги продава на резенчета. Най-тържествено заявявам, че по всички линии съм изряден. Разбрах най-добре това, като дадох Кузен в Зоологическата градина. Трябва да се адаптира там, защото за друго не става. Не бива в никакъв случай да го бъркат с продукти от първа необходимост, които се доставят по домовете. Аз съм за братството, от какъвто и аспект да бъде то погледнато, защото е много необходимо да не бъдат допускани грешки.
	Така силно си повярвах, че се просълзих. Асистентът потропваше с крак.
	— Той има нужда от вашата морална подкрепа — каза той. — Станал е малко неконтактен като всеки, който е загубил скъпо същество. Там ще ви бъде добре. Има парно. Той не може да живее без вас, господин Кузен.
	Погледнах към двамата полицаи, но те много добре виждаха, че съм редовен. Ядях си мишчици и нямах претенции. Единственото нещо, което малко ги притесняваше, беше, че непрекъснато ходех да си мия задника. Дори асистентът беше малко учуден. Госпожа Ниат вдигаше очи към небето и ме следваше в банята, докато аз се настанявах на бидето. С изключение на това бяха готини. Позволиха ми да взема със себе си няколко приятели, часовника, тубата с паста за зъби със синя капачка, счупения чадър, който никой не би взел и който съществуваше само за мен, но започнаха да правят въртели, когато се опитах да помъкна и гардероба. Много лесно се привързвам. Опитах се също да взема и бидето по сантиментални причини, но то беше здраво закрепено. Казаха ми, че там има същото. Възможно е, но не е съвсем същото, когато обичате една жена, не можете да я заместите с друга. Аз бях взел решение да остана верен на госпожица Драйфус. Има хора нечувствителни, които изпитват същите чувства към което и да е било биде, но аз съм мечтател и по тази причина за мен всички бидета не са еднакви.
	Тогава ги хванах на местопрестъплението. Бяха взели куфара ми и го пълнеха с дрехи за моя престой в Зоологическата градина. Дрехи с ръкави и крачоли, бъдещи човешки форми. _Yes, човешки дрехи._ Казах yes на английски, за да не кажа да, човек не трябва да се оставя да го подведат. Отначало помислих, че е военна хитрост, за да ме накарат да призная и по тоя начин да стигна до Жан Мулен и Пиер Бросолет и да ги осветят с електрически фенери, а после да разплетат цялата афера, но не беше това, беше много по-тъпо. Казвам тъпо поради тяхната вярност към Наполеон и изобщо извън контекста, за да объркам следите и да не могат да ме изненадат. Защото ставаше нещо невероятно. _Те вярваха._ Дори ченгетата вярваха. Те държаха в ръка една пижама, която имаше недвусмислена човешка форма и дори човешки чорапи и гащи. Не мисля, че беше с цел провокация, за да си призная. Мисля, че беше въпреки тях, гащите, чорапите, панталонът бяха нещо като предпоставка. Изпитах отново родилен напън и ми се мерна за миг куриерът от службата. Краката ми трепереха, защото други крайници нямах. Нещо като граница на невъзприемчивостта. Седях чисто гол пред тях и те виждаха какъв съм с люспите и всичко останало, бях погълнал толкова неща пред очите им, и то напълно доброволно, но въпреки това пълнеха куфара ми с оглед бъдещето с метафори, знаци, прологомени. Използвам тази дума в най-пряк смисъл с надеждата да разсее неизвестността и да внесе доверие в нещо друго. Бързо изтичах до банята, седнах на бидето и си измих задника, докато още беше тук.
	Беше вълнуващ момент. Там, където има дрехи, има надежда. Човекът се явяваше в целия му блясък. Там, където има дрехи, има форма, която трябва да се напълни, има човешка форма. Веднага разбрах, че Зоологическата градина е преходна спирка за тези, които страдат, с цел по-нататъшно щастие. Има, разбира се, куриерчета, които се губят, но човек не може да намери себе си, без преди това да се е изгубил. Единствената възможност, за да не намериш себе си, е да не си се губил.
	Когато сложиха пижамата ми в куфара, _за да влезе в работа_, разбрах, че ми желаят само доброто и не им направих въртели. Последвах ги в Зоологическата градина, потърквайки ръце в знак на добро настроение.
	Знам, знам, стигам до това: не помолих Жан Мулен и Пиер Бросолет да ме придружат. Те вече бяха родени и нямаха нужда от метаморфоза.
	В Зоологическата градина имах трудни моменти, защото снабдяването беше лошо и не можех да се храня нормално. Те бяха притеснени, защото бях първият питон, настанен при тях. В крайна сметка ме хранеха с една тръба, която имаше горе-долу моята форма, но беше много по-тънка и къса. Веднага се сприятелих с нея и й станах нещо като покровител. Беше доста мъчително, но все пак си струваше да опитам, въпреки че беше малко противоестествено. Търсих Голям Гальовник, но главният ветеринар ми каза, че той се чувствал добре и бил се прибрал вкъщи. Ветеринарят беше очилат, среден на ръст и имаше известна симпатия за другите видове, но често идваше да ме вижда, придружаван от студенти по зоология, защото го бях заинтересувал, поради своята рядкост. С удоволствие се изпружвах по цялата си дължина. Ветеринарят обичаше да ме слуша как говоря. Той искаше да знае защо непрекъснато тичам да си мия задника и защо не обяснявах този факт, желаейки да го запазя за себе си.
	Той ме поощряваше да продължа да водя настоящите бележки и наблюдения върху състоянието на един питон в Париж. За съжаление след няколко седмици бях обзет от личностни раздвоявания по неизвестна причина. Много трудно ми е да дам обяснения за този факт, може би беше нещо като стратегия. Имам чувството, че искат да ме накарат да се родя от пепелта си с цел да ме въведат в обръщение. Все още чувствах, че нямам нито ръце, нито крака и ветеринарят използва няколко пъти пред студентите си израза „някой, когото да обичаме“ и искаха да ме накарат да играя с едно котенце, но аз веднага се опитах да го глътна. Котенцата не са вкусни. Медицинската сестра идваше да седне до мен, но това беше професионално действие. Тя искаше да ми държи ръката, но за тази мръсница това беше просто терапия. Аз продължавах да нямам ръка. Те ми приложиха електрошокове, за да си призная. Сложиха телевизор и беше достатъчно да се завърти копчето, за да има човек право да гледа. Но аз продължавах да нямам ръка. Човешкият характер може винаги да се прояви.
	Получих шок. Истински. Сестрата беше оставила вратата притворена. Двама студенти в коридора си говореха.
	— Това е интересен случай. Бих казал дори патетичен. Видя ли тетрадката му? Именно надеждата е патетична в случая. Надеждата, устояваща на всичко. Например той пише в _прологомен_. И твърди, че идва от английското _prologue_ и _men_, човеци и това значи пролог към човеците, към хората, към човешкото в крайна сметка…
	— Да, знам. Дори щях да направя глупост и да му кажа, че думата, която се употребява и се пише като _прологомен_ няма нищо общо с раждането на какъвто и да било хипотетичен нов човек. Когато някой е взел за опора на своята надежда криво разбрана дума… Не сме достатъчно внимателни с тях.
	— Да, наистина не сме.
	— Така поне има надежда.
	Не мога да опиша ефекта, който това предизвика у мен. Никакъв. Абсолютно никакъв. Дори ми се стори, че съм много добре. Че вече е свършено, че е вече безнадеждността. Винаги съм мислил, че безнадеждността е това, което ми липсва, и че щом стигна до нея, ще бъда много добре, що се отнася до яденето на мишки и плъхове, а ще мога и да завъртя копчето на телевизора, за да разбера за някакво ново клане, което досега не ми е било известно и от това ще се почувствам добре, ще изпитам благодарност.
	От този момент започнах наистина да се харесвам. Отново получих ръце и крака и вида ми беше такъв, сякаш им казвах: „Ето, банда глупаци, сега сте доволни, нали. Вижте какво направихте с красотите на природата, и нямам предвид само кралския кондор от Андите. Не мислете, че това е примиренчество, но дори понякога ми се случваше да помисля за бюрото си, за моя IBM и за големия Париж с поглед към бъдещето. Така им се пада, а също и на мен, това не беше кой знае колко голяма работа и бях готов да платя цената. Станах дори мърморко и нарекох сестрата «мръсница», за да нормализирам нещата и за да им покажа, че мога да бъда пуснат в употреба.“
	Една сутрин се събудих и се почувствах много добре, само за момент усетих някакво предчувствие за трудностите, които ми оставяше да преодолея. Огледах се около себе си и попитах сестрата от колко време съм тук и какво правех тук. Тя ми каза, че съм бил болен и че из парижкия въздух витаели вируси, които нападали системата. Лекарят пристигна веднага, прояви интерес към мене и ме попита дали съм гладен и дали искам да ми донесат закуска. Казах им _по дяволите, да_. Сестрата излезе и след малко се върна с… Три мишки в една клетка!
	— Какво е това? — попитах аз.
	— Вашата закуска.
	Аз направо побеснях.
	— Да не сте полудели! Да не би нещо да ви е хлопнало по главата?
	Развиках се, че ме обиждат, че аз имам своето достойнство и редовно си плащам осигуровките и че е недопустимо по този начин да се обижда едно човешко същество.
	— По дяволите, за това ли германците разстрелваха нашите бащи!
	Аз знаех, че е точно за това, но те не знаеха. И нямаше надежда да го научат.
	Исках да извикат директора и всичко останало. Те отидоха да доведат асистента. Това малко ме успокои, защото той е същински куриер като онзи от службата, от същото поколение двайсет и пет, двайсет и шест годишен и се пазя от него като от чума. Започнах да крещя още по-силно, за да си придам смелост. Говорех за разни способи, за цивилизовани страни и за недопустимо отношение.
	Беше ме обхванало голямо шубе. Асистентът ме гледаше приятелски от висотата на своите двадесет и пет години. Всичко беше ясно и съшито с бели конци, бих казал дори, че той се усмихваше, но не приятелски, а поради разбирането, както винаги. Този мръсник знаеше, кълна ви се, че той знаеше. Дори имах впечатление, че наистина прилича на куриера от службата, но това беше поради страха.
	Накрая млъкнах. Отправих към него апел и успокоително кимнах с глава. Този номер му беше известен. Дори го прилагаше и той. Може би той се криеше с цел да се съхрани за бъдещето.
	Започнах да правя знаци, да имитирам органа, както и едноименната служба. С ръце, с крака. Бях готов да се направя на човек от главата до петите. Пълно менте. Важното е да не се създава смут. Разбира се, има осакатени поради наказателната репресия, но те не могат да видят истинското си положение и да разберат какво представлява общественият живот и всичките нрави. Те не могат да погледнат нещата от близо и да проявят известен такт.
	— Всичко е наред, господин Голям Гальовник, ми каза асистентът и, кълна ви се, ми смигна.
	Аз се възползвах от ситуацията.
	— Казвам се, Кузен, Мишел, му казах аз. Голям Гальовник е един питон, който държах в къщи, за да го наблюдавам с чисто познавателна цел. Дадох го в Ботаническата градина.
	По лицето му се появи тъжна усмивчица, човек никога не знае тези неща къде започват и къде свършват.
	— Естествено, ние напълно разбираме, господин Кузен — каза той. Мисля, че компетентните органи, от които зависи вашето връщане в природата… искам да кажа към нормалния живот…
	Той ме погледна и аз въпреки всичко потръпнах.
	— … вашето връщане към нормалния живот, вие ще останете тук за наблюдение още няколко дни, след което, ако вашето душевно състояние… вашето подобрение, извинете, се потвърди, ще можете спокойно да се приберете вкъщи и да се захванете с обичайните си занимания…
	Той държеше ръцете в джобовете си и ме гледаше с голяма симпатия.
	Аз мълчах. Стисках гъза. Беше ме страх да не се издам с някоя дума, както винаги се случва. Все още не владеех напълно себе си.
	— Имате ли апетит? — попита ме единият или другият.
	— Месото е леко сурово, казах аз.
	Един от студентите, дошли за преквалификация — цяла група влезе, за да наблюдава моето оздравяване, се приближи до мен, разгърна горнището на пижамата ми и пипна кожата ми.
	Аз отворих уста, за да му кажа „отвън не личи“, но асистентът ме стрелна с поглед и се усетих навреме. Нямаше от какво да се страхувам в тази област, люспите са отвътре и не се виждат с просто око. Погледнах студента доброжелателно. Изобщо не бях вчерашен. И ми дойде на ум, че може би той онзи ден зад вратата, разговаряше в коридора. Притворих очи с цел да го излъжа.
	— Ние казваме прологомени, това идва от гръцкия, а не пролози на човека, както би било на английски, изобщо на нищо известно — го информирах аз. — Чух ви да произнасяте онзи ден. Би било добре да се оборудвате с поне един речник. Това се нарича „елементарни познания“. Нали?
	Не се гордеех с това.
	Той притвори горнището на пижамата ми. Нямаше люспи. Нямаше питон. Имаше човешка кожа.
	Имаше също и нелегалност.
	Очилатият доктор влезе и се сдоби с информация. Седна до мен и ми измери кръвното.
	— Нормално е — каза той.
	Преглътнах от страх, но придобих смелост и се усмихнах.
	Мамка му. В един момент се паникьосах, алармата в мен засвири. Но не беше необходимо. Може би се дължеше на нормалното кръвно налягане. Все още имаше надежда.
	Потърсих с поглед куриера от службата. Естествено това не беше куриерът от службата, беше друг и не беше въоръжен, но беше от същата шайка.
	Естествено той виждаше, въпреки асистентската си длъжност.
	Той много добре виждаше, че бях скрит вътре, навит на кълбо, с абсолютно всички люспи, и много уплашен поради околната среда.
	Той мълчеше. Обърна гръб в израз на симпатия.
	Докторът ме гледаше проницателно.
	Какво очакваше този мръсник, да изям лайната, за да му докажа човешката си същност?
	Приложих големия тарикатлък.
	— Слушайте, докторе, не мога да стоя тук до безкрайност. Не мога да си позволя да напусна работата си и да платя разноските…
	— Социалното осигуряване ще ви върне парите, бъдете спокоен. То е направено за това. Социалното осигуряване не е направено за кучетата… или по-точно за питоните!
	— Ха, ха, ха! — изсмях се чистосърдечно аз.
	Беше дошъл моментът за смях. Но не трябваше да прекалявам, за да не се изнервя обстановката.
	— Знам, че бях изпаднал в нервна депресия — казах аз, — но…
	Точно тук поех огромен риск. Понякога, когато човек е нелегален, трябва, за да бъде убедителен, да стане наистина незабележим. Трябваше да им покажа, че изпитвам най-нормални страхове, че искам да бъда заедно с тях на страната на добрите.
	— Надявам се, не съм шизофреник? — попитах аз.
	Ето, това е голяма работа!
	Асистентът рязко се извърна към мен и ме погледна с възхищение. Усетих, че той изпитва възхищение. Много сложна стратегия.
	Ветеринарят — знам, знам, но само резултатът е от значение — се обърна към студентите и го погледна през очилата си. Изглежда се чувстваше удовлетворен от положеното усилие. Той веднага се зае да ме успокоява.
	— Не, не, просто не сте издържали. В едно много развито, много сложно и много взискателно общество, каквото е нашето, човек понякога губи способността си за адаптация и вече не може да се нагажда и да се приспособява… Машината се задъхва, скърца и боботи.
	Щях да му изкрещя, каква е тази машина, но това беше в преносен смисъл. Уф. Щях да извърша човешка грешка.
	— … отказва да функционира…
	Имах желание да изтичам и да си измия задника, но не беше моментът да ги занимавам с моя сантиментален живот. Очилатият ветеринар подобно на своя съименник скръсти ръце и придоби тържествен вид. Приличаше на Наполеон, който цял живот се е занимавал с това да побеждава и винаги е успявал да побеждава, събирайки всички възможни почести.
	— Това е въпрос на социално поведение. Един нормален човек не създава страхове у околните със своето поведение. Обществото не иска повече, защото е либерално.
	Той се изсули, последван от студентите, като се правеше на велик и това не беше съвсем неестествено. Асистентът офейка последен. Приближи се към леглото ми и ми подаде ръка.
	— Стисни ми ръката, Голям Гальовник — каза той.
	Поколебах се. Много се поколебах. Все пак поех риска. Може би бе измамник. Все пак поех риска поради вяра в бъдещето.
	— Много добре знаете, че не мога — измърморих аз.
	Той сложи ръка на рамото ми и се просълзи без страх да бъде хванат на местопрестъплението.
	— И още нещо — измърморих аз. — Преди малко ги излъгах, не става въпрос за никакъв прологомен, просто има надежда…


>	43.

	ИЗЛЯЗОХ И МОЖАХ ДА СЕ ПРИБЕРА вкъщи на по следващия ден, с пълно одобрение и с болничен лист, предназначен за социалното осигуряване. Пъхнах се под леглото, навих се на кълбо и спах двадесет и четири часа, след което предприех необходимото, за да получа нужните гаранции. Дълго говорих за скъпия бензин и изобщо за скъпотията с търговците от квартала, а също така и продължително беседвах с госпожа Ниат за парното, газа и електричеството, всичкото това с голямо спокойствие и с напълно делничен вид. Първоначално леко ме беше страх, но всичко мина добре. Те бяха малко нервни, защото се страхуваха да не ги разкрият, но бързо разбраха, че съм в играта и че поведението ми е напълно цивилизовано, поради което се успокоиха. Отидох където трябва за закупуване на хляб, вино, сирене или масло и навсякъде произнасях ясно и отчетливо „Добър ден, дами и господа“ и „Хайде, довиждане, дами и господа, приятен ден“, но не отидох при месаря, за да си купя месо, защото все пак трябваше да внимавам още известно време. Нелегалният живот е бил по-лесен по време на германците заради фалшивите лични карти. Дори си купих вестници и разблъсках двама, трима по улицата, казвайки им „Не може ли все пак да внимавате?“. Така прекарвам по час, два, за да успокоя околните чрез моето социално поведение и мисля, че те вече престанаха да ме забелязват. Натискът се увеличи заради многомилионно посещение по време на моя престой в Зоологическата градина и социалното поведение на хора без продоволствие, които се опитват да надвикат всички, вече не може да се счита за обикновена липса на уважение. Допуснах малка грешка преди малко в бакалията, когато бакалинът започна да ми обяснява за все по-силните викове, аз се разсмях и не можех да спра да се смея, тъй като никой не ги чува поради тяхното изобилие. Но той нищо не забеляза, защото си имаше друга работа. Срещнах домоуправителя на стълбите и го поздравих за грижите, които той полага за етажната собственост. Дори отидох в службата за социално осигуряване, където също така всичко мина гладко с удостоверенията, които имах. Там дори никой не ме погледна. Все пак имах впечатление, че малко се вижда, но то беше нормално, винаги става така след известна промяна, когато човек се озовава в същото положение, както преди, и трябва да свикне с това. По най-хитър начин пускам плоча на Моцарт и усилвам звука, за да разберат съседите, че тук живее човек, след като слушам Моцарт. Много съм внимателен и използвам всички външни белези на любезността. Също така с цел по-голяма сигурност взех едно важно решение. Вътре в себе си проведох дълъг разговор с Жан Мулен и Пиер Бросолет, като им казах, че са ме водили в осиновителницата и че съм бил поставен под наблюдение, без да мога да контактувам с външния свят. Всъщност е напълно погрешно да се твърди, че църквата е застанала на пост пред абортаницата в името на свещеното право на живот през уретрите, защото Бог би ги отлъчил, тъй като той все пак не е папата, който по тази причина никъде не може да бъде видян около абортаницата. Обясних им, че бях успял да убедя властите от осиновителницата, че трябва да бъда доведен до нормално състояние чрез електрошокове, но въпреки това съм бил обект на подозрения. Следователно вече не можех да се крия вкъщи и изобщо ми беше много трудно да се крия някъде. Подобни претенции у някой, който се смята редовен, веднага предизвикват отхвърляне от страна на организма, което е защитна реакция, предизвикана от униформата. Казах им също, че човек трябва да стане голям ментърджия. Те много добре разбраха заради онзи удар в Калюир и заради петте етажа без асансьор. Тогава махнах двата портрета от стената и много предвидливо ги изгорих, защото по този начин те бяха по-добре скрити и рискуваха много по-малко. По този начин пространството вътре в мен неимоверно се разшири. Това беше най-добрата форма на нелегалност. Уверих ги, че ще ги храня всеки ден с най-доброто, с което разполагам, и отидох да купя множество батерии за джобните им фенерчета, защото човек не може да стои непрекъснато на тъмно, а му е необходима надежда.
	Никога не мисля за госпожица Драйфус, освен от време на време, за да убедя сам себе си, че всъщност не мисля за нея и всичкото това за душевно спокойствие, повече не отидох да я видя в публичния дом, защото не виждам какво бих могъл да подаря на една свободна и независима жена. Въпреки това съм принуден да призная, че много често отивам и сядам на бидето, за да си измия задника, защото ми се случва да се чувствам много самотен и човек не може да живее без малко да помечтае. С удовлетворение взимам часовника си, защото той наистина се нуждае от мен. С удовлетворение констатирах, че по време на моето отсъствие той е спрял, точно както търговецът ми беше обещал, въпреки че нямаше гаранция. Разбира се, сега има часовници, които работят сами и нямат нужда от никого, което е целта на занятието. Навих го и почувствах благодарност към него. И тази благодарност се оказа взаимна. Винаги съм смятал, че две са повече от едно и че всичко останало е лишено от човешка грешка и води до големи числа и сложни математически операции. Често чувам стъпките на професор Цурес, който се разхожда над главата ми, и винаги ми се струва, че той ще слезе, но той си остава на горния етаж с цялото си безсъние, причинено от щедростта му.
	А после се случват и разни дреболии. Крушка, която се развива под действието на уличното движение и която започва да примигва. Някой, който е сгрешил етажа и чука на вратата ми. Доброжелателното приятелско къркорене на радиатора. Телефонът, който иззвънява и се чува много нежен и весел женски глас, който ми казва: „Жано? Ти ли си, скъпи?“ и оставам дълго време с усмивка, без да отговоря, време, през което аз самият съм миличкият Жано. В голям град като Париж на човек нищо не може да му липсва. В статистиката също нещата протичат нормално. Човешкият характер е очевиден и никой не ми обръща особено внимание. Куриерът вече го няма, бил е изхвърлен, защото в крайна сметка са го разкрили. Не мога да кажа, че ми липсва, но много мисля за него и съм доволен, че вече няма опасност да го срещна. Естествено понякога се пробуждат заспали чувства и копнежи, които се проявяват посредством страхове, студена пот и предродилно гадене, а също и посредством викове, пред които нищо не може да устои. Взимам разни илачи, за да не се издам и за да не предизвикам тревога у никого, за да остана добре възпитан и приятен в компания. Между впрочем вече произвеждат изкуствени ръце и крака, за да позволят на всеки да се прави на такъв какъвто не е и да живее спокойно, без да се черви. Понякога ставам през нощта и правя упражнение с цел тилът ми да остане гъвкав за бъдещи изпълнения. Увивам се и се развивам върху мокета по всички възможни начини, правя движения и се връзвам на възли, за да проличи цялата ми доброта и взискателност, приемам всичките възможни форми, за да отговоря на изискванията на околната среда, с която да се слея напълно, дотолкова, доколкото ми е възможно. Понякога очите ми изпъкват и изпадам в такова спокойствие, че наистина ми се струва, че съществувам.


>	44.

	РАЗКАЗВАМ ВСИЧКО ТОВА с цел предупреждение и пътна безопасност, защото не искам да мислят или да си въобразяват каквото и да било, но сякаш случайно по време на тези упражнения някой почука на вратата. Аз, разбира се, не отворих, предвид моята слабост в този момент, защото бях обзет от тревога и надежда, която, този факт е всеизвестен, напомня всички известни взаимоотношения. Почукванията идеха отвън и в това отношение нямаше никакво съмнение, точно за това аз не отворих, защото в този момент всеки би видял, че съм се запуснал и че ме е страх. Следователно се изхитрих да се направя, че не съм вътре. Въпреки това си облякох пижамата, за да придобия човешки вид.
	Този, който чукаше, не настоява много.
	Вече започнах да се считам спасен, когато забелязах един лист да се провира под вратата. Първоначално реших да не го взимам и това беше поредната ми хитрост поради ръцете, а после видях, че целият е вече вътре, и този, който е отвън не може да разбере, че използвам ръцете си. Взех го. Имаше адрес и дата — за по следващия ден, а също така и час — двадесет и тридесет — и следните думи: _Хайде, не бъди страхливец, не си достатъчно силен за това. Ела с нас. Покажи се такъв какъвто си. Ние сме за питоните._ Беше куриерът от службата.
	Не се паникьосах. Знаех, че това е провокация, и то доста опасна. Всъщност това беше нещо още по-опасно: беше политика. Казвам ясно: _политика_ и подчертавам целия обхват на понятието.
	Всеки би разбрал пропастта, която се разтвори под краката ми. Първото, което трябваше да направя, бе естествено да се обадя на полицията, за да предотвратя всякакви подозрения. Но това бе естествена реакция, а природните закони не са създадени, за да ги спазваме, точно обратното.
	От друга страна, зоологическите градини, които се борят за своето собствено подобрение, са писнали на всички. Това, което сега се прави, са пак банките за сперма и мъжете без запаси, които никога не биват канени там, а също и виковете, по-силни от всичко. Посланията, водещи до неясно бъдеще, са писнали на целия народ. Омръзнало ни е да заставаме в очаквателна позиция, като се променяме, за да останем същите. Това са просто думи и аз вече не ги използвам.
	Скъсах съобщението на две.
	Вече не можех да бъда Голям Гальовник. Необходима беше промяна и исках да стана пак Голям Тарикат.
	Но тук стана нещо непреодолимо. Започна някакъв силен натиск навътре. Имаше страхотно безредие и невероятна езда, песни, Прашки пролети и силно опиянение. В известен смисъл бях повдигнат сам от себе си. Това бяха Жан Мулен и Пиер Бросолет. Тези двамата изпитват слабост, която усилва надеждата.
	Съпротивлявах се. Казах им не. Изтъквах всички разумни аргументи, руските танкове, силата и по-голямото множество. Говорих статистически, споменавах агломерациите с цялата им жандармерия и всичките им пукнатини. С всички сили се вкопчих в личния си живот, изтичах да си измия задника на бидето, казвам го така, както мисля, измих чистия си задник със собствени средства поне десет пъти през тази нощ с цел независимост, съпричастие и свобода на словото.
	Нищо не можах да направя. _Тия двамата бяха по-слабите_, и естествено спечелиха. Винаги печелят.
	Не знам как издържах двадесет и четири часа с помощта на часовника. През нощта, както винаги отстъпвах пред безбрежността на африканската пустиня посред Париж и с пълна липса на уважение и дори на внимание неща, които се нахвърляха върху мене с цялата си мощ и разрушаваха личността ми.
	Поканата беше в ръцете ми, но не я докосвах.
	Умората и паниката се прибавиха към необяснимия страх, постепенно започнах да възвръщам вярата в себе си към седем часа следобед, защото има знаци, които не могат да заблудят, и те доказват разум и осъзнаване.
	Облякох се от глава до пети, с палто, шапка и шал, а отдолу останах по пижама, защото не исках да я събличам, тя ми топлеше сърцето, вътре имаше някой. Излязох под претекст да пусна едно писмо в пощата. Всичко мина отлично, бях добре маскиран. Сърцето ми едва-едва биеше и дишах толкова леко, че никой не би се усъмнил, че ме грози опасност. Бях научил адреса наизуст, скъсах листа на малки парченца и за по-сигурно ги глътнах. Беше трудно да ме открият, защото бях облечен подобаващо. Не се виждаха нито люспите, нито възлите, нито наченките на ръце и крака. Създавах впечатление, че съм се адаптирал към жизненото равнище. Можех да бъда поздравен и окуражен, защото давах симпатичен пример за намаляване на цените във време, когато те се увеличаваха. Цената ми беше нищожна, не изисквах нито бензин, нито енергиен източник, бях икономичен и можеха да ме захвърлят след употреба. Функционирах перфектно с два милиарда резервни части и без никаква суровина, изискваща създаването на банки за сперма. Бях с папата, Лекарският съюз ме подкрепяше, на моя страна бе свещеното право на живот през уретрите дотук. Бях едновременно суровината и готовият продукт, дори шибан с обещание за отвъдното, предназначено единствено за мъртвите. Можеха да ме задминат единствено по аутобаните, ежегодно ме продаваха в два милиона екземпляра чрез телевизионна реклама. Слагаха ми дори разноцветни вериги, нещо, което се разбира от само себе си. Имах правителство, което ме представляваше, и това нещо не будеше съмнение. Бях конвертируем. Ежегодно намалявах право пропорционално с увеличението на нуждите за компенсация. Ядях все повече и повече лайна, а те бяха канцерогенни. Всички се оплакваха, че цената на месото ми ставаше по-скъпа от пътната безопасност и социалното осигуряване. Отново бях станал национален идеал до наченките си на ръце, бях демографски до яйцето с овулация, получила всички одобрения от църквата и достъпна за всички кесии.
	Въпреки това продължавах да се шмугвам покрай стените въпреки незабележимия ми характер, защото погледът ми би могъл да ме издаде и от него да проличи свещеният ми характер, а също така и да се види тайната, ако мога така да се изразя, въпреки че им заповядах да загасят фенерчетата си вътре в мен. С не дотам съвършената цел да получа известни гаранции. Вече ги назовавах единствено чрез инициали Ж.М. и П.Б., поради значителното количество автомати и жандармеристи по кьошетата. Минавайки покрай силите на реда, им свалях шапка, за да им покажа, че не се крия. Но слабостта ми беше такава, че не заслужавах всички тези предохранителни мерки. Съществуването ми създаваше необходимото успокоение. Давах представление. Нямаше нужда човек да се втренчва във витрините, за да види, че бях абсолютна конфекция. Беше достатъчно да се види усмивката ми, поради която приличах на задник, и ризата, която бях нахлузил, за да се разбере, че давам необходимите гаранции и вече нищо не плюех, а гълтах. Вниманието ми до такава степен беше приспано, че когато ме надупчиха при влизане в метрото, започнах да усещам малко по малко, че съществувам, че добивам присъствие. Наведох се, за да взема себе си и билетът ме задържа в ръката си най-приятелски като явно доказателство. Запазих билета в ръката си, искам да кажа, но самата интелигентност ме накара да се изразя другояче. Плъзнах се с множеството към изхода и нямаше никакви любопитни погледи, изобщо никакви погледи, беше достатъчно да се оставиш да те надупчат. Бях си сложил черните очила, за да приличам на кинорежисьор и да не могат да срещнат погледа ми. Бях сгрешил, като им бях дал джобни фенерчета, защото тия двамата не могат да не хвърлят светлина. Естествено много ми помагаше формата, стилът, словоредът, дрехите, шапката, шалът и пардесюто. Зачатъците на ръце бяха вътре заедно с люспите и не се виждаха, за всички имах човешки вид, единствено за децата, които винаги гледат много внимателно, тъй като не са изхабени, а останалите бяха прекалено свикнали да се крият вкъщи, за да ме питат на какво основание и по какъв повод. Между другото, бях взел предохранителни мерки и бях сложил в джоба своето удостоверение от социалното осигуряване, което ми даваше право на три четвърти обезщетение, това беше материално доказателство, което никой не би могъл да отхвърли.
	Следователно пристигнах здрав и читав.
	Пред Двореца на изобретенията бях обграден от кордон полицаи, но те пускаха всеки да минава, стига да е отделно от другите. Те бяха тук с цел разединение и превенция, за да може да не се случи нищо. Имаше и линейки, но не се виждаха лекари пред евентуалните изходи, защото в своето предродително комюнике относно абортаниците, Лекарският съюз бе изразил желанието си да няма лекари, заети с обичайните си занимания с цел извисяване и достойнство. Не бих могъл точно да изразя в какво състояние се намирах в момента, за да не ме разкрият и за да не усетят фалшивия ми претекст, но трябва да отбележа, че слабостта ме обзе без голямо усилие и самата тя се превърна в доказателство за невероятно мъжество. Полицаите не ми обръщаха никакво внимание, сякаш вече ме бяха разпознали благодарение на илюстрираните албуми, които се продават в книжарниците и са пълни с изчезващи видове. Те много добре знаеха благодарение на всичките ми предишни споразумения, че бях изчезващ вид в околната среда и нямаше никаква опасност. Само че това, което се случи, беше, че състоянието на слабост, в което се намирах, изведнъж ме постави в невъзможност да се боря срещу Ж.М. и П. Б., въпреки първоначалното състояние, до което ги бях довел. Истината е, че не е в човешките възможности да криеш в себе си един питон, дълъг два и двайсет, а същевременно и Жан Мулен, и Пиер Бросолет, защото подобен вътрешен конфликт рискува във всеки един момент да избухне пред всички, заедно с нанасянето на щети върху някой автобус и изгарянето му в пълния смисъл на тази дума, така че не може повече да се говори за защита на природата, нито дори за самата природа, без позоваване на данни, изчислени на базата на глава от населението, а също и на викове, надминаващи всичко. Именно това стана в сегашния случай.
	Не знам по какво чудо никой нищо не видя.
	Може би просто навикът е надделял, навикът да имаш навици и те да бъдат постоянни.
	Все пак би било достатъчно една моментна проява на съвест, за да се видят Жан Мулен и Пиер Бросолет, които бяха излезли от нелегалност, за да помогнат на един питон, дълъг два и двайсет, да се изкачи по стълбите на Двореца на изобретенията.
	Те ме придържаха от двете страни без отвращение, бих казал дори братски и горкият Голям Гальовник, защото беше именно той, полагаше свръх човешки усилия, за да стои прав и да изкачва стълбите по най-противоестествен начин.
	Изпитвах такова въодушевление, че можех да се предам въпреки вътрешната помощ, която ми се оказваше.
	Жан Мулен носеше черно пардесю, сива шапка и сив шал около врата през ноември посред тъгата и състраданието, а Пиер Бросолет беше гологлав и по-слаб. Голям Гальовник беше по-голям и от двамата, но той не им помагаше да слизат, а те му помагаха да се качва по стълбите, подскачайки върху наченката си на крак по най-противоестествен начин.
	Не знам как успях да се кача по стълбите пред всички. Това беше вероятно най-голямото усилие на целия ми вид. Но го направих, подскачайки върху наченката си на крак, поддържан от волята си да се добера до човешката грешка и подпомаган от тези двамата, дошли от отвъдното, озовах се вътре с тях в смисъл на вън при цялото неприемане на този термин.
	Бях излязъл.
	Не виждах нищо.
	Беше ме страх.
	Бях заслепен от крясъците на прожекторите.
	Дори вече не виждах Жан Мулен и Пиер Бросолет.
	Седях изправен без чужда помощ на наченката си от крак.
	Седях изправен върху наченката си от крак без чужда помощ, защото имаше за какво да се придържам.
	Бях заобиколен от инициали и инициатори.
	Разнесе се страшен вик, и то празничен. Те пълнеха залата, имаха лица и ръце.
	— Голям Гальовник! Голям Гальовник!
	— ?!!?!…
	— Голям Гальовник с нас!
	— ?!…
	Видимо отслабвах, изпълваше ме крехкост, женственост и нежност, нелишени от претенции, сякаш вече имах право на човешка грешка.
	— Голям Гальовник, кажи ни…
	— ?
	Безкрайно учудване.
	Тогава забелязах, че ме бяха качили на трибуната пред микрофона. Обхвана ме безумен страх и започнах да крещя:
	— Ж.М.! И.Х.! П.Б.! А.Ц.!
	Бих изкрещял цялата азбука от А до Я, без да пролея и едничка капка кръв.
	Почувствах се по-добре, все пак е успокояващо, че А, Б, В съществува.
	Първото нещо, което бих казал в това положение е, че седях прав.
	Несъмнено.
	Седях прав върху наченката си на крак, но с гордо вдигната глава.
	Бих добавил впоследствие, и то по изключителен повод, че слабостта ми само се увеличаваше, съчетана с такава нежност, че се почувствах обвит от усмивка, изразяваща лъчиста женственост.
	— Голям Гальовник! Голям Гальовник!
	Това не се казва с люспи и преувеличения, а с любов. Аз тук съм най-големият признат познавач на любовта поради продължително отсъствие. Знам какво е, когато я няма.
	А сега беше тук.
	Никога през живота си не съм виждал толкова протегнати ръце, и то не такива, които човек носи в себе си с цел мошеничество, като им слага ръкавици. Бяха отвсякъде истински ръце и предизвикваха чувство за помощ на давещите се. Самият аз имах ръце, които идваха към мен, и слабостта ми взимаше триумфални размери.
	Все още стоях изправен на наченката на крак и това хич не беше малко.
	Трябва тук да кажа нещо най-откровено.
	Трябва накрая всичко да кажа.
	Не съм дълъг два и двайсет. Дълъг съм само един метър шестдесет и осем.
	Изобщо не съм най-красивият питон в Париж.
	Мнозина ме превъзхождат по дължина. Но те се спотайват в дупките си, навити на кълбо, с цел сигурност и продължаване на рода.
	Аз съм един среден Голям Гальовник, като всички останали.
	Казах им това през сълзи.
	— Като всички останали! Аз съм различен като всички останали!
	— Да живее Голям Гальовник! Да живее Голям Гальовник!
	Поисках да пея. Не можех да говоря при наличието на петнайсет километрово задръстване. Поисках да пея.
	— _Бум! Сърчицето ми направи бум!_
	Това е в стил поп. Това е в стил поп! Сякаш задръстването е изчезнало от само себе си.
	Куриерът беше тук, просълзен на първия ред, бяха го освободили поради липса на доказателства. Видях и асистента, който даваше признаци на живот.
	— Бум! Бум! С продуктите от първа необходимост!
	Отслабвах толкова силно, че гласът ми прогърмя като гръмотевица.
	Всички бяха прави.
	Аз също исках да се изправя, но вече бях изгубил навика.
	— Аз съм различен като всички останали, изкрещях!
	— Говори! Говори!
	— Искам всичко наведнъж!
	— Хайде, не се страхувай!
	— Това е слабостта, която се пробужда!
	Не беше ме срам от сълзите ми, заради утринната роса. Само че вече не можех да ги преглъщам, защото преглъщах, откакто имах гърло.
	Тогава казах последната си дума.
	— Долу живарницата! — прошепнах аз, защото шепота се чува най-добре.
	Те млъкнаха. Настана такава тишина, че човек би могъл да чуе как някъде някой казва нещо съвсем друго.
	Тогава забелязахме ясно в тишината първата дума, която не беше казана от никого и която не беше подкупна, защото идваше от другаде и беше още толкова слаба, че вече имаше надежда.
