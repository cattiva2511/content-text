P>
	Защо слова? В безкрайността лазурна
	звучат вълни като ефирен зов,
	към теб напират с волята си бурна
	и със дъха на нямата любов.

	Изтръпнал в унес, прага мил трепери,
	към теб мечти се носят в светъл рой,
	въздушен път душата ще намери,
	един миг само — и ще бъда твой.

	И в тая среща, тайна и незрима,
	ще те обгърне странна светлина
	и с мъката и любовта, любима,
	ще се спасиш от земната злина.
P$
