>	Персонажи

#	Фамилията Ингам, 1938

	Чарлс Ингам, шести граф на Мобри, на 69. Собственик и попечител на Кавендън Хол. Към него се обръщат с титлата „лорд Мобри“.
	Шарлот Суон, неговата втора съпруга, на 70, шеста графиня Мобри.


#	Деца от първия брак на графа с Фелисити, вече покойница

	Майлс Ингам, наследник на графството, на 39. Обръщение по етикет — Негово благородие Майлс Ингам. Сесили Суон — негова съпруга, на 37. Имат три деца — наследникът на Майлс Дейвид на 9, Уолтър на 7 и Вениша на 5. Майлс управлява имението Кавендън. Сесили пътува всеки ден между Кавендън и Лондон, тъй като притежава модна къща.
	Лейди Дидри Ингам Драмънд, най-голямата дъщеря, на 45. Вдовица, живее в Лондон със сина си Робин, на 11. Отново работи в Министерството на войната. Всеки уикенд идват в Кавендън, където има свой апартамент.
	Лейди Дафни Ингам Стентън, втората дъщеря, на 42. Омъжена за Хюго Стентън, на 57. Живеят в южното крило на Кавендън Хол с петте си деца.
	Лейди Дилейси Ингам, третата дъщеря, на 37, живее в Лондон. Неомъжена. Още преди години, след развода със Саймън Пауърс, си връща моминското име.
	Лейди Дулси Ингам Брентууд, четвъртата дъщеря, на 30. Омъжена за сър Джеймс Брентууд, един от най-големите английски актьори, посветен в рицарство от крал Джордж VI. Имат три деца — близначките Розалинд и Джулиет, на 9, и син Хенри, на 6.
	Прислугата все още нарича с най-голяма нежност четирите дъщери на графа „четирите «Д»“.
	Децата на лейди Дафни и господин Хюго Стентън са: Алиша, на 24, Чарлс, на 20, близнаците Томас и Андрю, на 17, и Анабел, на 14.


#	Други Ингам

	Лейди Ванеса Бауърс, сестра на графа, на 56. Омъжена е за Ричард Бауърс, на 58. Живеят в Лондон и в къщата Скелдейл, в границите на имението Кавендън, която лейди Ванеса наследява от покойната си сестра лейди Лавиния Ингам Лоусън.
	Лейди Гуендолин Ингам Бейлдън, леля на графа, вдовица, на 98, живее в Литъл Скел, малък имот в границите на имението Кавендън. Била е омъжена за покойния Пол Бейлдън.
	Негово благородие Хюго Ингам Стентън, първи братовчед на графа, на 57. Племенник е на лейди Гуендолин, сестра на покойната му майка. Женен е за лейди Дафни.


#	Тъй наречената прислуга
#	Фамилията Суон

	Родът Суон е бил на служба при рода Ингам повече от сто и шейсет години. Като последица пътищата им са се преплитали по различни начини. Поколения Суон са живели в селото Литъл Скел, граничещо с парка на имението Кавендън, и още живеят там. В днешни дни семейство Суон са така предани и верни на семейство Ингам, както техните предшественици, и биха защитавали всеки член от семейство Ингам с живота си. Ингамови им вярват безрезервно, както и Суон на тях.


#	Семейство Суон през 1938

	Уолтър Суон, камериер на графа, на 60. Глава на рода Суон.
	Алис Суон, негова съпруга, на 57. Изкусна шивачка, която все още шие тоалетите на дъщерите на лейди Дафни.
	Хари, техен син, на 40. Бивш градинар в Кавендън Хол, сега управлява имението заедно с Майлс.
	Сесили, тяхна дъщеря, на 37. Омъжена е за Майлс, световноизвестна модистка.


#	Други Суон

	Пърси, по-малкият брат на Уолтър, на 57. Главен пазач на дивеча в Кавендън.
	Една, съпруга на Пърси, на 58. При специални случаи работи в Кавендън.
	Джо, техен син, на 37. Работи с баща си като пазач на дивеча.
	Бил, първи братовчед на Уолтър, на 52. Главен градинар в Кавендън. Вдовец.
	Тед, първи братовчед на Уолтър, на 63. Главен майстор по поддръжката и дърводелец в Кавендън. Вдовец.
	Пол, син на Тед, на 39, работи с баща си по подредбата на дома и като дърводелец в Кавендън.
	Ерик, брат на Тед, първи братовчед на Уолтър, на 58. Иконом в лондонския дом на лорд Мобри. Ерген.
	Лора, сестра на Тед, първа братовчедка на Уолтър, на 51. Прислужничка в лондонския дом на лорд Мобри. Неомъжена.
	Шарлот, леля на Уолтър и Пърси, на 70. Шеста графиня на Мобри. Шарлот е най-възрастната в родовете Суон и Ингам. Радва се на голямо уважение от страна на всички. Шарлот е била лична секретарка на Дейвид Ингам, петия граф, до смъртта му. Омъжва се за шестия граф през 1926.
	Дороти Пинкертон, по баща Суон, на 55, братовчедка на Шарлот. Живее в Лондон и е омъжена за Хауард Пинкертон, бивш детектив в Скотланд Ярд. Работи в модна къща „Сесили Суон“.


#	Персонажи от прислугата

	Хенри Хенсън, иконом
	Джийн Вир, икономка
	Сузи Джаксън, готвачка
	Гордън Лейн, заместник-иконом
	Роналд Горм, втори лакей
	Кейт Смитърс, главна камериерка
	Бренда Кейн, втора камериерка
	Джон Гоф, шофьор


#	Други служители

	Госпожица Анджела Чембърс, бавачка на децата на Сесили, обикновено я наричат „нани“ или „нан“.
	Госпожица Айлин Маркс, гувернантка, към нея се обръщат с „госпожица Маркс“. През лятото гувернантката не живее в имението. Децата не ходят на училище.


#	Външни работници

	В огромно имение като Кавендън с хиляди акри земя и обширни ловни участъци се наемат много работници. По този начин се осигуряват прехрана и дом за голямо семейство. Предлага се работа на местните селяни и земя на арендаторите. Селата около Кавендън са построени от графовете Мобри, за да имат подслон техните работници. Построили са също така църкви, училища, пощенски станции и магазинчета. Селата около Кавендън са Литъл Скел, Мобри и Хай Клиф.
	Има много външни работници — главен пазач на дивеча с петима помощници; викачи и странични помощници, които се наемат на работа през сезона за лов на пернати. Наемат се и други външни работници, които се грижат за околните гори и за ловния сезон в низината в определено време през годината. Паркът се поддържа от главния градинар и още петима помощници, подчинени на него.
	Ловният сезон за пернати започва през август на Великия двайсети, както е известна датата. Завършва през декември. Сезонът на яребиците започва от месец септември. През това време се ловуват и патици, и диви кокошки. Сезонът на фазаните започва на първи ноември и продължава до декември. Мъжете, които идват да ловуват в Кавендън, обикновено са аристократи, наричани „стрелците“, т.е. „мъжете с оръжие“.


>	Първа част
>	Родовете Ингам и Суон през 1938


E>
P>
#	Предсказания
	Калайджия и шивач,
	войник и моряк,
	богат и бедняк,
	просяк и крадец.
@	Детска броилка
P$
E$


>>	Първа глава

	Сесили Ингам Суон застана на стълбите пред крилото със служебни помещения на Кавендън Хол. „Как само се промени времето — помисли си тя. — Утрото беше толкова навъсено и облачно, а следобедът е направо сияен.“
	Идеален юлски ден в края на месеца. Мимолетна усмивка докосна устните й.
	Слезе по стълбите, прекоси двора на конюшнята и пое по пътеката през парка на имението, която водеше до селото Литъл Скел.
	Изведнъж се сети за празненството по случай рождения ден на сина си в началото на месеца. Тогава валя като из ведро и развали плановете й за градинско парти. Наложи се да посрещнат гостите си в къщата. Така й се искаше времето да беше великолепно като днес. От друга страна, Дейвид не се интересуваше от времето. Беше деветият му рожден ден и той прекара всеки един миг в игри и веселие, а брат му, седемгодишният Уолтър и петгодишната им сестра Вениша не останаха по-назад. Празникът донесе радост на цялото семейство, а това беше най-важното. Радваха се на празника и на онова, което Майлс наричаше „сборище на клана“.
	Когато си легнаха вечерта, Майлс я привлече до себе си и се зачуди на глас как са се изнизали толкова много години. Отговори му, че не знае, и му напомни, че времето отлита неусетно, когато са заедно.
	Той се засмя и я притисна още по-силно, галейки косата й. След малко тя прибави, че са отглеждали трите си деца, работели са и са се грижели за оцеляването на Кавендън.
	Спомни си как й зашепна благодарности за всичко това, как я прегърна и как се прехвърли върху нея с целувки и нежни ласки. Започнаха да се любят с непохабени от времето чувственост и радост.
	След като си спомни така внезапно и ясно тази нощ, нямаше как да не й мине през ума, че е възможно да е забременяла на деветия рожден ден на сина си. Толкова силно се желаеха. Беше страстна нощ.
	Мисълта за бременност се промъкна в главата й. Навърши трийсет и седем. Ако е забременяла, така да бъде. „Трябва да приема, че още едно дете е дар, защото скоро ще навляза във възраст, когато няма да мога да раждам.“ Но как да роди бебе, когато се задава война? Това я обезпокои. Сподави безпокойството и забърза към селото. Спомни си огромната работа, която с Майлс свършиха, за да опазят Кавендън Хол и семейството. Брат й Хари също вложи много усилия, както и четирите й зълви. Бяха трудни години в много отношения.
	Всяка една от четирите сестри Ингам беше направила жертви и често беше отделяла лични средства, за да не затънат в дългове.
	Но успяха.
	Фамилиите Ингам и Суон заедно бяха сътворили чудеса. Делата на Кавендън бяха сложени в ред. Нищо не застрашаваше имението.
	И все пак дори сега изтръпваше от тревога. По-рано си обясняваше тази тревога с нещата около Хари и Грета, нейната лична асистентка, но инстинктивно знаеше, че това не е причината за опасенията й.
	Беше съвсем друга, постоянно я измъчваше и й носеше безсънни нощи.
	Третият райх хвърляше огромна, заплашителна сянка над Британия, а също и над Централна Европа. Именно това дълбоко я безпокоеше. Кавендън щеше да е изложен на опасност, ако се стигнеше до инвазия… цялата страна щеше да е изложена на опасност. Европа също. В действителност целият свят.
	Когато Сесили стигна до дувара на градината с рози, спря, отвори тежката дъбова врата и слезе по стълбите. Благоуханието на късните летни рози веднага я обгърна. Вдъхна дълбоко и седна на градинската скамейка. Облегна се, затвори очи и се опита да се отпусне поне за малко.
	Замисли се за майка си. Сесили знаеше, че е погълната от подготовката за война, и работеше с жените от трите села, членове на Женското дружество. Негов председател беше Шарлот и тя го управляваше. Бяха стигнали до решение как да облекчат живота, ако войната стигне до техните домове.
	— Разбира се, че ще стигне — промърмори на себе си Сесили.
	Министър-председателят Невил Чембърлейн вярваше, че ще може да постигне споразумение с Адолф Хитлер, който беше анексирал Австрия, и вече поглеждаше към областите с немскоговорещо население в Чехословакия.
	От друга страна, Уинстън Чърчил разбираше колко безполезно и много опасно е едно споразумение и постоянно предупреждаваше правителството, че войната е неизбежна. Чърчил имаше право, беше сигурна. И това беше ужасно.
	Сесили се помъчи да не мисли повече за войната. Но й беше трудно. Този следобед мисълта за война постоянно се въртеше в главата й.
	Миналата седмица Хенсън заведе нея и Майлс в огромния сутерен на Кавендън и им показа приготовленията, които беше започнал в случай на война.
	Помещенията бяха винаги идеално поддържани, с варосани стени и чисти подове. Хенсън им показа струпаните походни легла, които беше изнесъл от склада. Имаше и дивани, канапета, столове, малки маси, които бяха свалени от тавана. Графът му беше заръчал да подреди помещенията възможно най-удобно, в случай че се наложи да живеят тук. Също така му беше казал да събере всички картини и други произведения на изкуството в трезора, веднага щом се обяви война между Германия и Британия.
	Какво щяха да правят без Хенсън? Очакваше се да се пенсионира през декември. Беше на седемдесет и шест и слугуваше в Кавендън от петдесет години. Колкото до нея, надяваше се, че това няма да се случи. Той изглеждаше в цветущо здраве, пък и имаха нужда от него.
	Сесили неохотно напусна своето убежище и продължи към дома на родителите си в селото. Но първо трябваше да се отбие до циганския фургон, където живееше Джинивра. Искаше непременно да поговори с нея.


>>	Втора глава

	Когато Сесили свърна от пътеката, веднага видя Джинивра, която седеше на стъпало пред фургона и я чакаше. Както винаги носеше стара рокля „Сесили Суон“, подарък от майката на Сесили.
	Циганката й помаха.
	Сесили се усмихна и също й помаха. Забеляза стол, приготвен за нея. Този вежлив жест й достави удоволствие.
	По лицето на Джинивра се четеше вълнение. Беше на трийсет и пет също като Майлс, но годините не й личаха, изглеждаше много по-млада. Още беше хубава жена — мургава, екзотична, а буйната й коса лъщеше гарвановочерна както в младостта й.
	Когато преди пет години преместиха фургоните в низината, Джинивра покани за пръв път в своя фургон Сесили на ментов чай. Тъй като не искаше да я обиди, Сесили беше принудена да приеме поканата и влезе вътре. За своя изненада откри истинска съкровищница.
	Джинивра беше художничка, при това талантлива. Картините по стените на изключително чистото жилище бяха изумили Сесили. Повечето представляваха пейзажи от Кавендън, нарисувани с поразително ярки цветове. По-късно Дилейси й каза, че нейната живопис може да се определи като наивистична.
	И все пак имаха стил, оригинален и характерен. „Стилът на Джинивра“, така го нарече Сесили. Картините бяха със смел рисунък и веднага привличаха вниманието.
	Откри, че Джинивра рисува от дете. Брат й Джарвис я насърчавал и когато поотраснала, й купувал платна и маслени бои, щом можел да си го позволи. Беше абсолютно самоука, родена художничка, надарена с талант.
	Сесили веднага попита дали може да си купи картина. Джинивра й отказа. Вместо това й подари една. Сесили си избра пейзаж, който пораждаше спомени у нея и имаше дълбок смисъл. Беше нарисувала един ъгъл от високия дувар, ограждащ градината с рози, и изобилие от късни летни рози във всички нюанси на розовото и пастелно червеното на фона на сивия каменен дувар.
	Джинивра стана от стъпалото да посрещне Сесили и както обикновено направи лек реверанс, хващайки протегнатите й ръце.
	— Този стол е за теб, госпожо Майлс — посочи Джинивра стола.
	— Благодаря — прошепна гостенката и седна.
	Циганката седна пак на стъпалото.
	Сесили се загледа в нея и сви вежди. Стори й се, че изглежда леко притеснена и изморена.
	— Нали не си се разболявала напоследък? — попита загрижено. Не я беше виждала от десет дни.
	Джинивра се усмихна вяло.
	— Не. Нищо ми няма. Добре съм.
	— Като че ли си посърнала.
	— Не съм болна, малка Сеси — промърмори тя, поглеждайки я многозначително. — Първо аз ще усетя. После ще кажа на теб и ще бъдеш втората, която ще разбере. Няма да мра. Не още.
	— Не ми се сърди. Тревожа се за теб.
	— Ъхъ, знам, госпожо Майлс.
	— В понеделник заминавам с Майлс. Отиваме в Цюрих на гости при лейди Дафни и господин Хюго. Ако имаш нужда от нещо, докато ме няма, помоли майка ми. — Сесили й се усмихна. — Трябва да я посетиш и да я нагледаш.
	— Отиваш на ваканция. Госпожа Алис ми каза.
	— Само за две седмици. Майлс се нуждае от почивка… — Сесили изведнъж забеляза странното изражение на Джинивра. — Какво има? Случило ли се е нещо?
	— Картина. Изведнъж ми се яви. Знаеш го.
	Сесили кимна мълчаливо. След всичките тези години знаеше, че е необходимо да стои тихо и безмълвно.
	— Ще трябва да бъдеш храбра, малка Сеси, каквато винаги си била. Ще има гибел. Идва война. Голяма война. Лоши времена. Идват ужасни неща. — Циганката замлъкна и затвори очи. След малко ги отвори и добави: — Ти ще управляваш Кавендън. Знам го открай време.
	— Защо сега? — попита Сесили и се смръщи.
	— Какво ме питаш?
	Джинивра се загледа в нея.
	— Защо сега ми го казваш? Обикновено си много потайна, не говориш открито.
	— Защото знам, че ми вярваш, че за теб моите предсказания са истина… разбираш ги.
	— Да, така е, Джинивра.
	— Бъдещето. Твое е, Сеси. Ти ще управляваш.
	— С Майлс ли?
	Циганката не отговори, загледана в Кавендън Хол. Златна къща, проблясваща на слънцето. Благословена къща.
	— Когато говориш така странно, наистина не разбирам какво имаш предвид — подразни се Сесили и се втренчи в Джинивра.
	— Лоши времена идват.
	— За войната ли говориш?
	Джинивра наклони глава.
	— Живот. Тежки времена. Лоши времена. Смърт, разруха, скръб, болка. Много страдание. Това се задава.
	Джинивра още веднъж погледна Кавендън. Очите й се напълниха със сълзи. Отблясъците, които обикновено позлатяваха стените, бяха изчезнали. Сиянието го нямаше. Така беше съдено. Величественият дом беше обгърнат със сенки… сенки, които ставаха все по-тъмни и по-тъмни. С вътрешния си взор видя как около кубетата се носеха черни облаци. Чу гръм, след това светкавица проряза небето.
	След малко отвори очи и каза тихо:
	— Бъркотия. Хаос.
	Поклати глава, умълча се и избърса с ръка сълзите си. Мълчанието продължи дълго. Джинивра се усмихна колебливо.
	— Ще управляват Суонови.
	Сесили попита:
	— През последните няколко години късметът не изостави Кавендън и няма да го изостави, нали? Нали нищо няма да се промени?
	— Все го е имало. Хубав късмет. Лош късмет. — Джинивра поклати глава, приведе се напред с пронизителен поглед. — Спохожда те. Отива си. Никой не знае… Късметът не принадлежи на никого… Късметът принадлежи на живота. Нищо не можеш да направиш, малка Сеси. Разбираш ли ме?
	— Разбирам те, Джинивра, и ти благодаря.


>>	Трета глава

	Когато вратата внезапно се отвори, Алис се сепна и инстинктивно скочи на крака. Сесили влезе усмихната щастливо. Затича се към майка си, целуна я и я прегърна.
	— Извинявай, мамо, закъснях — рече тя и затвори вратата.
	— Няма проблем, Сеси, тъкмо си оправях документите — промърмори Алис. Двете влязоха в стаята и седнаха една срещу друга. Алис отбеляза: — Днес си много свежа и хубава, мила, пък и розовото винаги ти е отивало.
	— Благодаря. И ти си много хубава, мамо.
	— Разбира се, че съм хубава. Облякла съм рокля, ушита от моята дъщеря. Харесвам я, тъкмо за горещ ден като днешния е — удобна и лека.
	— Майка си ми и ще получиш от мен каквото и да поискаш. Както и да е, когато говорихме по телефона вчера, ми каза, че работиш върху някаква идея. Каква е тази идея?
	— Хрумна ми наскоро. Да отделим земя и да я предоставим на селото. Отидох право при Шарлот и я помолих да определи землището. А тя попита графа и той се съгласи, че идеята е много добра и практична, и веднага отпусна терен.
	Алис стана и повика с жест дъщеря си.
	— Ела до бюрото ми и си вземи стол. Искам да ти я разясня.
	Двете седнаха до бюрото, където бяха документите на Женското дружество заедно с подробна карта на землището, което ще бъде предоставено на селото. Ще се обработва от жените, които желаят да работят полска работа.
	Сесили изрече:
	— Идеята е практична. Храната ще бъде проблем, ако избухне война.
	— Когато избухне — поправи я майка й.
	— Да, наистина — съгласи се Сесили и добави с особен тон: — Но можеше да попиташ и Майлс, дори сина си. Хари управлява имението заедно с Майлс.
	— Имаш право, можех, Сеси. Но не мисля, че щеше да е редно. Шестият граф още е шести граф. Още е жив и това е неговата земя. Помислих си, че е най-уместно него да попитам чрез Шарлот.
	— Сега разбрах, мамо — усмихна се нежно Сесили. Разгледа картата и видя колко разумно беше разпределена земята за обработване.
	— Експерт по планиране си, мамо! Хари сигурно е наследил от теб таланта си за градинарство.
	— Слава богу, той е много по-умен от мен — промърмори Алис. Погледна многозначително дъщеря си. — Успя ли да говориш с Хари? Нали се сещаш… за онази личност.
	Сесили поклати глава и отговори тихо:
	— Не, не успях. Трябваше да говорим днес следобед.
	— Започна да се разчува за неговата афера с тази скандална жена! — разгневи се изведнъж Алис. — Той си въобразява, че е абсолютна тайна, но не е. Баща ти вече е научил. Вбесен е. Знаеш колко мрази скандалите Негова светлост. А скандалът около брат ти всеки миг ще избухне.
	— Съгласна съм с теб, мамо, но той е зрял мъж. На четирийсет е, ако трябва да сме точни. Ще ми каже, че не е моя работа.
	Алис кимна, сви устни и каза вече по-спокойно:
	— Трябваше да си опича ума, а не да хуква подире й. Полин Малърд е омъжена. Освен това е наследила голямо богатство в Америка, от хайлайфа е, движи се във висшето общество на Лондон и Ню Йорк. А сега и в Хароугейт. Но на теб всичко това ти е известно.
	— Ами да, известно ми е, мамо.
	— В края на краищата ще стане за смях, ще видиш. И не само това, тя е много по-стара от него.
	— Но много красива, както дочух. Поразително червенокоса — възкликна Сесили.
	— И си ляга с кого ли не… аз пък това дочух — изрече рязко Алис, като очевидно искаше последната дума да е нейната.
	— След като Джинивра ме повика, ми каза, че най-неочаквано ще се случи нещо. Каза ми още да не споменавам нищо пред Хари за жената. Наистина се обърках. После Джинивра добави, че тя ще го изостави, че не е неговата карма, друга жена ще бъде.
	Алис учудено изгледа дъщеря си.
	— Как Джинивра е разбрала за Полин Малърд? Да не би той да я е водил вкъщи и Джинивра да ги е видяла?
	— Не, сигурна съм. Но бях поразена от начина, по който ми го каза, беше толкова сигурна в картината, както нарича своите видения за бъдещето. Освен това употреби думата „карма“. — Сесили изрече озадачено: — Стори ми се странно, че дори знае такава дума, след като не умее да чете.
	— О, знае! — възкликна Алис.
	— Сигурна ли си?
	— Разбира се. Аз я научих.
	Сесили така се изуми, че зяпна.
	— Кога си я научила и защо не си ми казала?
	— Не ми е дошло наум. Просто се… случи. След като отиде да живееш с леля Дороти и чичо Хауард в Лондон, й пратих някои твои стари рокли. Тя дойде да ми благодари и ме попита за теб. Беше много екзалтирана и в този момент почувствах, че има силна връзка с теб, Сеси, че се тревожи за теб и твоето благополучие. Показах й първите отзиви в модните списания за твоите модели. Тогава призна, че не знае да чете. Научих я да чете.
	— Колко хубаво си постъпила.
	На Сесили това й направи силно впечатление и си пролича по израза на лицето й.
	— Беше много прилежна и бързо възприемаше. — Алис се поколеба, преди да попита: — Случвало ли ти се е да почувстваш, че има връзка помежду ви, Сесили?
	— Да. И още е така. Преди двайсет и пет години ми каза, че фамилията Суон ще управлява. Да, помежду ни има връзка.
	— Какво по-точно ти каза преди двайсет и пет години? — попита Алис, изпълнена с любопитство.
	— Всъщност не ми го каза… Един ден я срещнах случайно на черния път. Тя взе пръчка и нарисува на пръстта квадрат с птичка, кацнала върху него. Попитах я какво означава, но тя не ми обясни. След това промърмори „нищо“ и избяга.
	— Днес ли ти каза какво означава?
	— Не. Преди години се досетих. Квадратът е Кавендън Хол, а птичката — лебед. С картината ми подсказваше, че фамилиите Ингам и Суон ще се свържат.
	Алис помълча, после добави тихо:
	— Как би могла да знае, че в живота ти ще има такъв обрат. Че ти, една Суон, ще се омъжиш за сина на граф. Така че сигурно вижда нещо и има дарбата да предсказва бъдещето. Вярваш ли на нейните предсказания?
	— Да. Винаги съм им вярвала и винаги ще им вярвам.
	— Сесили хвана ръката на майка си. — Тя ми го доказа. На нашата сватба ми даде бележка. Беше написала „Суон управлява“ и беше нарисувала същото изображение.

	* * *

	Сесили си тръгна и Алис излезе в градината да полее цветята. Докато обикаляше лехите с лейката, продължи да мисли за Ингам и Суон.
	Нейните три внучета носеха наследствеността на двете фамилии. Също като Сесили понякога се питаше дали други от двата рода са имали потомство. Нямаше представа.
	Само Шарлот Суон Ингам вероятно знаеше. Тя пазеше дневниците, които се водеха от векове. Държеше ги в сейф, който сега се намираше в Кавендън Хол в нейната гардеробна. След като й каза всичко това, Шарлот й даде запечатан с клеймо плик и обясни, че в плика е новият код за сейфа.
	— Моля те, дай го на Сесили. Нека да го прибере на сигурно място.
	Алис предаде плика на дъщеря си заедно със заръката на Шарлот.
	Дейвид, първородният син на Сесили, имаше очи с цвят на лавандула, така характерни за всеки Суон. Иначе беше копие на баща си Майлс. И Уолтър имаше същите очи, но чертите му бяха изваяни като на Сесили. И тенът му беше като нейния. Колкото до петгодишната Вениша, тя беше истинска Ингам — със златна коса и яркосини очи. Алис се усмихна, като си помисли колко много прилича Вениша на лейди Дулси, когато самата тя беше на същата възраст.
	Внуци. Те бяха такава радост и щеше да бъде щастлива, ако й се родят още. Хари искаше да има семейство. Каза й го преди няколко месеца. Сподели, че иска да се ожени и да има дете… всъщност няколко деца.
	Имаше заложби за добър баща, не се съмняваше в това. Но Полин Малърд беше на четирийсет и осем и две мнения нямаше, че е преминала детеродна възраст. Изведнъж я обхвана гняв, но веднага се овладя. Нямаше да се занимава с тази жена.
	След няколко секунди обичта й към Хари надделя тревогата и яда й към него. Внезапно изпита съчувствие към сина си.


>>	Четвърта глава

	Грета Чалмърс остави слушалката на телефона и не отдръпна веднага ръката си. Усещаше стягане в гърдите. Очите й се напълниха със сълзи. Преглътна ги и примигна няколко пъти.
	Никога не беше долавяла такова отчаяние в гласа на баща си. Беше отпаднал духом и тя знаеше причината. Той не виждаше изход. В края на разговора им й каза: „В капан съм. Всички сме в капан. Никой не може да ни помогне, liebling“. След като й каза, че я обича, че всички я обичат, затвори телефона.
	И тя ги обичаше — баща си, мащехата си, природените си сестри Хеди и Елизе и брат им Курт. Живееха в Берлин, но понеже бяха евреи, разбираха, че трябва да имигрират незабавно, за да се спасят от своеволията на чудовищния Трети райх. Искаха да отидат в Англия, където щяха да имат дом при нея, докато се устроят. Имаха паспорти, но нямаха визи, нито билети. Бяха в безизходица, както баща й току-що беше казал.
	Грета трескаво се замисли. Хрумнаха й различни идеи. Погледна часовника си. Беше почти три и половина и Сесили щеше да се върне всеки момент. Овладя се, пусна слушалката, оправи якичката на роклята си, седна с изправен гръб и приглади тъмнокестенявата си коса.
	Знаеше, че Сесили се тревожи за нея и за проблемите на баща й. Но до този момент не беше намерила решение. На никого не му идваше наум решение, а тя имаше доста приятели в Лондон. Оказа се, че и нейната работодателка е истинска приятелка със състрадателно сърце.
	Щом Грета и Сесили се запознаха, веднага „си паснаха“, както се изрази Сесили. Харесаха се и отношенията им бяха чудесни. Никога не си казаха лоша дума, никога не прекрачиха общоприетите граници.
	Сесили често се шегуваше, че общуват по телепатия, защото постоянно мислят за едно и също по едно и също време.
	— И двете сме родени през май, затова — заключи Сесили, след като бяха работили заедно година. И двете бяха родени през първата седмица на май, само че Сесили беше шест години по-възрастна от Грета.
	Работата като секретарка на Сесили Суон й харесваше и независимо от това, че беше много, нейната работодателка се трудеше не по-малко от нея. Понякога Грета потреперваше, като си спомняше как от страх щеше да пропусне интервюто в магазина в пасажа „Бърлингтън“. Най-накрая събра кураж и се срещна с прочутата модистка. Веднага получи секретарското място. На следващия ден започна работа в модна къща „Сесили Суон“.
	По съвет на Сесили Грета се приготви да направи списък със задачите, които й предстоят, за да подготви къщата си за семейството си, затова извади от чантата бележник и молив.
	В Кавендън Сесили й каза да вярва в бъдещето, вдъхна й увереност, че в края на краищата близките й ще успеят да избягат от нацистка Германия и Грета ще трябва да се погрижи за тях. Това беше нейното най-голямо желание.
	Така й се искаше съпругът й Рой да беше жив. Много бързо щеше да се справи с това положение. За съжаление почина много млад преди пет години.
	Започна да прави списък с допълнителните покупки, с които да подреди още по-удобно жилището си.
	— Ето ме и мен! — извика Сесили, влизайки в кабинета на Грета. — Извинявай, че закъснях точно когато трябва да хващаш влак.
	— Имам предостатъчно време. Гоф каза, че трябва да тръгнем оттук в 4:30, за да хвана влака в 6:00 за Кинг Крос.
	— Тогава да не бързаме и да поговорим. Ще подпиша писмата и ще прегледам с теб другите задължения. Какви срещи имам в понеделник?
	— Не са много — отговори Грета. — Постарах се денят ти да не е натоварен, понеже във вторник заминаваш за Цюрих.
	След като подписа писмата, Сесили погледна секретарката си и попита:
	— Свърза ли се с баща си?
	— Свързах се, но той ми се стори доста мрачен.
	Грета се изненада, че гласът й е толкова спокоен.
	— Естествено, разтревожен е и обезсърчен. Но ще се опитам да ти помогна. А ти знаеш каква съм, когато се захвана с нещо. Щом има проблем, трябва да го разреша, при това бързо, преди да ми се е изплъзнал. В случая ми е необходима помощ. Сигурна съм, че го съзнаваш. Имам предвид един близък, който ще ме посъветва как да постъпя.
	Грета само кимна. Безусловно й вярваше, знаеше, че ако има някой, който ще й помогне, това е Сесили, тази красива и талантлива жена, на която безкрайно се доверяваше.

	* * *

	Малко по-късно Сесили минаваше през фоайето на Кавендън, когато чу музика. Закова се на място и се заслуша.
	Вълшебните звуци идваха откъм жълтата гостна. Анабел, дъщерята на Дафни, свиреше на пианото. Никой друг нямаше нейния чуден талант.
	Тя беше на четиринайсет и свиреше от малка. Пианото беше нейна страст. Сесили постоянно говореше на Дафни колко е надарена и че един ден може да стане концертираща пианистка.
	Майката само се усмихваше нежно, защото без съмнение вярваше в това, но не искаше да си признае. Прелестната Дафни, която Сесили обожаваше, беше прекалено изтънчена, за да се хвали с децата си. Но и петте бяха талантливи и много умни. Алиша искаше да стане актриса, Чарли — журналист, а близнаците проявяваха интерес към бизнеса на баща си.
	Сесили продължи през фоайето към гостната. Пак беше закъсняла. Отвори вратата, застана на прага и надникна.
	Отдъхна си, като видя, че не е последна. По изключение. Леля Шарлот и графът бяха там, също и лейди Гуендолин. Анабел, разбира се, седеше на пианото и започваше нова пиеса — „Лунната соната“ на Бетховен. Очевидно Дидри беше пристигнала от Лондон по-рано. Седеше между лейди Гуен и сина си Робин, който беше на единайсет, и в момента оживено й разправяше нещо. Робин всяко лято прекарваше ваканцията в Кавендън с братовчедите си.
	Нейните деца — Дейвид, Уолтър и Вениша седяха около детската маса в дъното на салона. Тази новост бе въведена от Шарлот, която вярваше, че ще си прекарват по-приятно времето на следобедния чай, ако са отделно от възрастните. Децата приеха идеята на драго сърце. Имаше два свободни стола на тяхната маса, явно за Робин и Анабел.
	Още щом влезе, Сесили чу тих, радостен писък. Вениша я беше забелязала. Малка, радостна топчица с ангелско личице, руси къдрици и ясносини очи литна към нея, щастливо засмяна.
	Сесили се наведе и грабна в прегръдките си петгодишната си дъщеря.
	— Видя ли — прошепна й тя, — спазих обещанието си. Днес не съм последна.
	Двете си имаха тайна игра. Сесили винаги идваше последна за следобедния чай и Майлс я дразнеше по този повод. Дъщеричката й се сърдеше на татко си и сега Вениша очевидно тържествуваше, тъй като този следобед майка й се появи преди него.
	Сесили хвана за ръка Вениша и двете поздравиха усмихнато и топло всички, един по един. След това отиде до детската маса и целуна синовете си.
	Робин стана и я целуна, след това седна при децата, последван от Анабел. Сесили целуна лейди Гуендолин и каза:
	— Колко си хубава с тази рокля. Пурпурният цвят все така добре ти стои.
	— Благодаря, Сесили. Трябва да ти кажа, че я имам от няколко години, но пък ти знаеш. — Тя се подсмихна и продължи: — Пестелива съм, пазя всичките си рокли, които си ми ушила. Добре, че другите ти клиентки не носят стари рокли, иначе ще фалираш.
	Сесили се съгласи с лейди Гуен и седна между нея и Дидри. Обърна се към Дидри и прошепна:
	— Мога ли да поговоря с теб после? По работа.
	Дидри кимна.
	Графът погледна Сесили и каза сърдечно:
	— Благодаря ти, Сеси, че разреши на Грета да ми напише онези писма. Много ме улесни.
	Грета често помагаше, а с Дидри и Робин беше много близка. Не се отдели от тях през тежките месеци след смъртта на Пол Драмънд, съпруга на Дидри и баща на Робин.
	— Моля ви, тя помага винаги с удоволствие.
	Чарлс Ингам се загледа в снаха си с обич. Отнасяше се към нея като към своя дъщеря и безкрайно й се възхищаваше.
	— Съчувствам на Грета. Тревожи се за семейството си, но нищо не може да направи. Има ли вести от баща си?
	— Днес говори с него. Професор Щайнбренер й е казал, че в момента е невъзможно да напуснат Берлин.
	Графът стана много сериозен, когато поде темата:
	— Положението в Европа е тежко. И ние… 
	Шарлот бързо му прошепна:
	— Да не обсъждаме пред децата какво става в Европа. — Забеляза, че Дейвид и Робин слушат внимателно дядо си. — Малките са наострили уши.
	Преди Чарлс да отговори, вратата се отвори със замах и Дилейси влетя в гостната зачервена и задъхана.
	— Здравейте! — изрече жизнерадостно и веднага отиде при баща си и Шарлот. Разцелува ги, после седна до лейди Гуендолин, хвана ръката й и я целуна по страната.
	— Попита ме дали имам новини от Дулси и Джеймс, когато ми се обади в галерията онзи ден. Тази сутрин получих писмо от Дулси…
	— Извинявай, Шарлот, извинявай, татко, че закъснях. Наложи се да проведа един телефонен разговор. Беше важен — каза Майлс, влизайки веднага след Дилейси.
	— Няма проблем, Майлс — отвърна графът.
	— Извинен си — добави Шарлот сърдечно. Майлс й беше любимец.
	— Закъсня, закъсня, закъсня! — зазвуча ликуващо хор от детски гласове.
	Вениша се разкиска, също и Сесили, и в този момент влезе Хенсън с много сериозен вид. Загледан в лорд Мобри, попита:
	— Да сервираме ли, милорд?
	— Разбира се, Хенсън, моля те. Всички се събраха.
	След като прислугата сервира и всички се укротиха, лейди Гуендолин поде разговора:
	— Хайде, Дилейси, чакаме новини от Холивуд.
	— Всичко ще ви разкажа — отговори тя и остави чашата си. — Дулси и Джеймс са добре, близначките и малкият Хенри — също. Децата направо пращят от здраве и енергия. Снимали са половината от новия филм, в който играе Джеймс. Той с удоволствие се снима с „Метро Голдуин Майер“. Но Дулси и Джеймс искат да се върнат в Англия.
	Дилейси млъкна и погледна красноречиво леля Гуендолин. После отмести поглед към баща си, Шарлот и сестра си Дилейси.
	Лейди Гуендолин каза:
	— Мисля, че знам причината. Англичанин от глава до пети като Джеймс има за свой дълг да бъде в родината си в тези опасни времена. А като познавам Дулси, съм абсолютно сигурна, че се чувства по същия начин.
	— О, две мнения по този въпрос няма — съгласи се Чарлс.
	Майлс се намеси разпалено:
	— Предполагам, че щом Джеймс завърши снимките, ще напуснат Калифорния.
	— Да се надяваме — отговори Дилейси на брат си, — понеже има проблем. Джеймс е сключил дългосрочен договор с Ем Джи Ем. Очевидно шефът на компанията е голям негов почитател. Като е обвързал Джеймс с договор, е направил страхотен удар. Дулси се съмнява, че ще го освободи от договора.
	— Предполага, че от студиото имат и други проекти за филми — изтъкна Дидри. — Договорът обвързва, както ви е известно. И не само това, Джеймс носи големи печалби на Ем Джи Ем. Разбира се, че няма да искат да го освободят.
	Сесили я прекъсна:
	— Всичко подлежи на преговори. Сигурна съм, че има начин да се разреши проблемът, ако поиска човек. — Погледна Дилейси и се усмихна на най-скъпата си приятелка. — Ами Феликс и Констанс? Те не са ли в Америка, Дилейси?
	— Да, в Ню Йорк са. Следващата седмица заминават за Лос Анджелис. Дулси се моли Феликс да се договори с господин Луис Би Майер.
	Като се загледа в Дилейси любопитно, Майлс попита:
	— Защо го споменаваш с цялото му име? Смешно е.
	Тя се разсмя.
	— Смешно е, нали? Но в писмата си Дилейси така го нарича, и аз просто повтарям думите й.
	— Феликс Ламбърт е хитра лисица и Констанс не му отстъпва — отбеляза Дидри. — Затова Джеймс им вярва и държи те да го представляват. Оставете тази работа на тях. Все ще измислят нещо. В края на краищата те са професионалисти. Открих, че е много по-добре да оставиш нещата на професионалистите.
	Сесили кимна.
	— От опит знам, че Феликс непременно ще направи някой фокус.
	Дилейси кимна и се обърна към баща си:
	— Ще се зарадваш, че Дулси е много доволна от начина, по който ръководя галерията. Особено от печалбите, които тази година са огромни. Освен това ще получиш чек със значителна сума за Фонда за реставрация на Кавендън.
	— Възхищавам ти се, Дилейси. Браво, скъпа — похвали я баща й.
	— Но това е чудесна новина, сестричке — възкликна Майлс. — Наистина си свършила страхотна работа.
	Дилейси му се усмихна.
	— Благодаря. Ти ме научи как да въртя търговията. Също и Сеси.
	Майлс се усмихна и отиде при децата. Преди да си отвори устата да каже каквото и да било, отново започна хоровото пеене:
	— Закъсня, закъсня, закъсня, закъсня, закъсня, закъсня.
	Разроши косата на Уолтър, който бе диригентът на този хор.
	— До един сте малки разбойници. Непослушни момчета сте, така да знаете!
	— Ами аз непослушно момиче ли съм? — попита Вениша, зяпнала баща си с блеснали очи.
	Майлс заобиколи масата, застана до нейния стол и каза нежно:
	— Непослушна си. Но това не означава, че не те обичам. — Погали светлорусата й главица. — И определено си любимата ми дъщеря.
	— О, тате, не ставай глупав. Имаш само една дъщеря и това съм аз.
	— Понякога ми се струва, че доста като теб се спотайват наоколо.


>>	Пета глава

	Уговориха се да се срещнат в зимната градина преди вечеря, но Дидри не беше там, когато Сесили влезе. Мина по пътеката между растенията, застана до остъклената врата и се загледа в голите скали, спускащи се към Северно море. Гледката й беше позната, но никога не й омръзваше.
	Здрачаваше се. Небето беше станало тъмносиньо, а хоризонтът просветваше, набразден от най-различни цветове — лавандулово, оранжево-розово и тъмнорозово, преливащо в червено.
	Сесили се отдръпна от прозореца и отиде до писалището. Нежно прокара ръка по старинната мебел. Колко често беше седяла тук да разговаря с Дафни, която си хареса това писалище и го обяви за свое, когато беше на седемнайсет, изправена пред ужасни проблеми.
	Зимната градина скоро стана нейно лично пространство и убежище. Никой от семейството никога не използваше зимната градина и тя я запази за себе си.
	Сесили седна на един плетен стол и се замисли за Дидри. Знаеше, че само с нея може да говори за семейството на Грета и за тяхното отчайващо положение. През 1914 година Дидри започна работа в Министерството на войната и продължи да работи там и след края на Световната война. Напусна чак когато се сгоди за Пол Драмънд.
	Сесили знаеше, че тя беше съсипана от скръб, когато Пол внезапно почина. Помогна й, доколкото можа, да преживее безкрайно мъчителната първа година на вдовство. Един ден съвсем неочаквано Дидри сподели, че се връща на старата си работа в министерството. Обясни, че работата ще й помогне да преодолее скръбта и самотата. Заяви още, че се задава война, и опитът й ще бъде от полза.
	Макар че тя никога не говореше за работата си в министерството, Сесили беше сигурна, че е свързана с разузнаването, и Майлс беше на същото мнение. Затова ако някой знаеше как да се изведе човек от чужда страна, това беше Дидри.
	Чувстваше Грета много близка. Сесили имаше изострено шесто чувство за хората, особено за онези, които имаха значение за нея. Знаеше колко страда Грета за семейството си заради положението в Берлин.
	Бащата на Грета беше известен професор по философия. Беше учил в Оксфорд и после беше насочил интереса си върху платонизма. Всъщност беше един от най-уважаваните в неговата област. Грета го обожаваше. Обичаше мащехата си Хеди. Колкото до Курт и Елизе, природените й брат и сестра, те й бяха по-скоро като деца и постоянно се тревожеше за тях. Сесили много съжаляваше, че тя страда, и се измъчваше, че не може да й помогне. Облегна се назад и затвори очи, трескаво замислена.

	* * *

	Чаткането на високи токчета сепна Сесили и тя застана изпъната като струна. Дидри влезе в зимната градина. Беше много елегантна с морскосиня копринена рокля, изработена от Сесили.
	— На теб моите рокли винаги изглеждат много по-шик — възкликна Сесили широко усмихната.
	Дидри се разсмя.
	— Благодаря за очарователния комплимент, но роклята е шик, знаеш го. Тя ми стана любима. — Седна и продължи: — Стори ми се разтревожена. Какво има?
	Също като леля Гуендолин Сесили не увърташе и минаваше веднага на въпроса:
	— Семейството на Грета е еврейско. Трябва да напусне Германия. Искам да й помогна, ако е възможно. Имам нужда от съвет, всъщност очаквам да ме посъветваш.
	Когато чу проблема, Дидри застина.
	Поклати глава разпалено.
	— Труден съвет, тежък. Всъщност не мога да ти дам съвет, Сеси.
	— Нейният баща, мащехата й и двете им деца очевидно нямат издадени документи от съответните правителствени служби, за да пътуват зад граница. Объркани са, не знаят какво да правят — каза Сесили и млъкна, като усети ужасения поглед на Дидри.
	Дидри, която беше много наблюдателна, разбираше хората, знаеше какво ги ядосва и дразни, виждаше, че Сесили искрено иска да помогне на Грета. Но не знаеше, че е почти невъзможно. Понеже не искаше веднага да й откаже, каза:
	— Навремето, когато Грета започна работа при теб, ти ми разказа това-онова за нея. Моля те, разкажи ми пак. Забравила съм подробностите.
	— По рождение Грета е германка като баща си. Майка й е англичанка, но е умряла, когато Грета е била много малка. Казвала се е Антония Нолан. След преждевременната смърт на майка й нейният баща я изпратил да живее при баба й Катрин Нолан, която още е жива и живее в Хампстед. Тя е отгледала Грета.
	— Сега си спомних — промърмори Дидри. — Следвала е в Оксфорд, нали?
	— Да, по примера на баща си. Баща й се оженил повторно, но тя предпочела да остане в Лондон. Животът тук й харесвал.
	Дидри кимна.
	— Спомних си и нещо друго. Грета се е омъжила за англичанин, архитект.
	— Точно така, Рой Чалмърс. За жалост той почина от левкемия преди около пет години.
	— Грета британска поданица ли е? Питам просто от любопитство. Хрумна ми, че с майка англичанка и съпруг англичанин и тя е придобила поданство.
	— Да, има британски паспорт.
	— Слава богу, този паспорт е важен и крайно необходим във военно време. Не мога да помогна на семейството й, но се радвам, че няма да бъде интернирана или репресирана.
	— Нима ако е германка, е възможно? Това ли намекваш, Дидри?
	— Да.
	— Е, тогава тя е защитена от британската си националност. Въпреки всичко се двоумеше дали да не замине за Берлин, да види баща си и да прецени ситуацията — промълви Сесили.
	— Не бива! Не, не, много е опасно.
	— Аз бих отишла вместо нея. Какво мислиш?
	— В никакъв случай. Няма да те пусна. Има и нещо друго… сигурно следят баща й. Той е известен, вероятно е в списъците на размирниците, както ги наричат. Наблюдават го, без той да знае.
	— Тя много ще се разтревожи, ако това е вярно — смая се Сесили.
	— Не й казвай. Не е необходимо да знае. И положително не бива да ходи в Берлин. — Приятелката й продължи много строго: — Съжалявам, че съм толкова песимистична, но положението в Берлин е по-страшно, отколкото си представяш. Опасно е, пълно с главорези, странни типове и нацисти, зловещ град. Никой не е в безопасност.
	Сесили кимна.
	— Разбирам. Слушам те най-внимателно. Знаеш по-добре от всеки друг какво става там.
	— От няколко месеца е въведен нов правилник. Евреите се задължават да отидат в съответното ведомство, за да се подпечатат паспортите им с „Е“ — евреин.
	Дидри говореше тихо.
	Сесили я зяпна поразена.
	— Но това е отвратително!
	— Да, отвратително е. Ужасно. — Дидри се наведе към снаха си и продължи полугласно: — Хитлер спечели изборите през 1933 година и стана канцлер на Германия. Само седем месеца по-късно построи първия концентрационен лагер. Казва се „Дахау“. Там се въдворяват евреите, също така католици, дисиденти, политици, всеки, който не е съгласен с нацисткото кредо. Властват омраза и насилие. Арестуват хора произволно. — Дидри загледа Сесили много сериозно. — Хитлер стана диктатор през януари на трийсет и трета и възнамерява да заграби Централна Европа.
	— Защо? За власт ли? Да управлява света ли иска?
	— Да. Но също така иска земя, благословено пространство, където да отглежда неговата съвършена арийска раса. Lebensraum… жизнено пространство, така го нарича… блян за земя, където да просъществува господарската раса.
	Сесили беше пребледняла. Гледаше вторачено Дидри.
	— Лесно не се плаша, но това, за което говориш, ме тревожи — каза тихо Сесили.
	— Тревожно е, но не се страхувай, Сесили. Трябва да бъдем смели и силни. Не бива да се предаваме. Би било катастрофално. — Дидри замълча. — Виж, Сеси, моля те, не казвай нищо пред семейството. И аз не биваше да ти казвам. Но зная, че мога да ти се доверя.
	— Знаеш, че можеш да ми вярваш. А на Майлс да кажа ли?
	— Да, кажи му. Но и той трябва да пази тайна. Нито дума пред Шарлот и папа. В никакъв случай.
	— Обещавам ти. — Сесили се поколеба, преди да попита: — Твоята работа е на бюро, нали? Искам да кажа, не си навън? Нали не вършиш нещо… извън кабинета си?
	— Да, точно така. Аз съм… да кажем в управлението. Независимо от това имам свои правила, които безусловно спазвам.
	— Какви са? Можеш ли да ми кажеш, Дидри?
	— На никого не вярвай. На никого не казвай. Помни всичко. Сама се оправяй.


>>	Шеста глава

	Хари Суон инстинктивно разбра, че се е случило нещо. Полин не се държа естествено, когато той дойде днес привидно за следобедния чай. Всъщност пиха чай и хапнаха закуски в нейната елегантна гостна, но съвсем набързо. Тя винаги беше нетърпелива да се оттеглят в спалнята и да се усамотят за няколко часа.
	Сега, когато лежеше до нея, и се бяха наситили един на друг, Хари се опита да подразбере защо е толкова странна. Не резервирана и хладна, каквато често беше, а разсеяна. Или може би умът й беше другаде. Долови го още щом влезе в антрето и тя го посрещна сдържано.
	Дори когато за пръв път започнаха да правят любов, тя не беше особено пламенна, докато той не почувства какво я възбужда. Тя беше страстна, изключително еротична и чувствена, ненаситна за секс, излъчваща желание. Безумно го желаеше, отдаваше му се с готовност и правеше каквото пожелае. От първата им среща досега си доставяха огромно удоволствие.
	И този следобед не беше по-различно, но вместо да остане в прегръдките му, да го докосва, да го гали и да нашепва любовни думи, тя се отдръпна и остана да лежи с гръб към него.
	Озадачен и леко засегнат, най-накрая попита:
	— Какво има, скъпа? Обърна ми гръб и мълчиш. Обикновено си преизпълнена с любов към мен… след като сме се насладили един на друг. А няма съмнение, че точно това правихме преди малко.
	След кратко мълчание тя отговори:
	— Излъгах те… и се чувствам виновна.
	Той се подпря на лакът, обърна лицето й и се загледа в нея.
	— Виновна за какво?
	— Излъгах те, че Шелдън пристига утре. Обади ми се днес по обяд. Съобщи ми, че ще се прибере за вечеря. Трябва да си тръгваш. Не можеш да се застояваш както обикновено.
	Хари се вторачи изненадан в нея, след това стана и забърза към стола, където бяха дрехите му.
	Полин скочи от леглото, изтича подире му и се притисна до него.
	— Не мога да понеса да си тръгнеш по този начин. Винаги правим любов преди това. Винаги. Нека и сега да го направим тук прави. Хайде, ще се облегна на вратата.
	Взе лицето му, притегли го и го целуна страстно. Той й отвърна. Никога не му омръзваше. Почувства, че се възбужда, и тъкмо щеше да се поддаде на нейното екзалтирано желание, здравият разум се обади.
	— Не, не, не можем. Твърде опасно е — отказа твърдо той, поглеждайки часовника си. — Почти шест и петнайсет е. Шелдън ще дойде всеки момент и ще ни свари.
	Полин поклати глава.
	— Не, няма да се появи преди седем, сигурна съм.
	Облегна се на вратата и впи поглед в него. Желанието й стана нетърпимо. Копнееше за него, никого не беше желала както него, никога не беше обичала друг мъж преди него. А знаеше, че не може да го има. Очите й неочаквано се напълниха със сълзи. И тя пак го прегърна, за да ги скрие.
	Но той ги видя. Притисна я силно към себе си и погали дългата й кестенява коса.
	— Защо плачеш?
	— Защото ми се разсърди… защото не ти казах, че той си идва тази вечер — излъга тя. — Кажи, че ми прощаваш, Хари. Моля те.
	Той сведе поглед към нея, усмихна се и докосна ласкаво лицето й.
	— Няма за какво да ти прощавам, Полин, любов моя. Бях изненадан, нищо повече, на теб никога не мога да се разсърдя.
	Хари взе дрехите си и отиде в банята.
	Полин не откъсваше поглед от него, докато минаваше през стаята, за пореден път поразена от красотата на гъвкавото му тяло, и сълзите й отново се затъркаляха по страните й. Влезе в своята гардеробна, затвори вратата и избърса сълзите си. После взе кърпа, постла я на един стол и седна.
	Този следобед бяха правили няколко пъти любов. Може би беше забременяла. Надяваше се. Но беше на четирийсет и осем. Твърде късно, нали? Пое дълбоко дъх. Ароматът на неговия одеколон „Герлен“ и неговият мирис бяха полепнали по нея.
	Взе своя парфюм, за да се напарфюмира, но се отказа. Искаше да мирише на него. На вратата се почука и тя отиде да отвори.
	Хари се вгледа в нея. Бавна усмивка постепенно грейна на лицето му.
	— Много си красива. — Прегърна я и я притисна силно до себе си. — Облечи се. Ще бъдеш ли сама следващата седмица?
	— Предполагам. — Докосна нежно лицето му. — Ще ти се обадя веднага щом мога.
	Той кимна и я пусна. И изчезна. Нямаше го.
	Полин се облече набързо и се погрижи за косата и грима си. След любовна среща се къпеше, но не и днес. Искаше семето му в себе си, копнееше да има дете от него, копнееше да притежава частица от него до края на живота си. Син или дъщеря. Нямаше значение, щом ще бъде от него.

	* * *

	Полин Малърд слезе долу да чака съпруга си Шелдън Феъркрос, който всеки момент щеше да пристигне. Отиде в библиотеката и си наля чаша шери. Застана за момент, загледана в питието си, все още замислена за Хари Суон.
	По някакъв начин съжаляваше за любовната си връзка с него, защото той в известен смисъл опропасти живота й. За пръв път се влюби. Това беше verboten. Знаеше, че трябва да се разделят. Развод и втори брак не влизаха в сметките. Хари никога нямаше да бъде неин. Беше хваната в капан.
	Когато преди петнайсет години се омъжи за Шелдън, беше се съгласила да играе по неговите правила. А той щеше да я спаси от финансовата катастрофа, причинена от първите й двама съпрузи. И двамата бяха пропилели голяма част от наследството, което получи от покойния си баща Алън Малърд — един от най-големите американски магнати.
	С помощта на Шелдън финансовите й дела бяха в по-добро състояние, но вече не беше богата наследница както някога. Независимо от това по никакъв критерий не беше бедна. Също и Шелдън. Той беше милионер.
	Правилата на съпруга й бяха прости. Беше се издигнал сам и искаше тя, с нейното известно име, красота и елегантност да върви до него и да оглавява масата му на вечеря. Изискваше също така безусловна лоялност.
	Понеже нямаше интерес към нея заради склонността си към млади мъже, й каза, че може да има любовни връзки, но да се държи благоразумно. Също така я накара да се закълне, че никога няма да разкрива неговите сексуални предпочитания.
	По онова време тя на драго сърце се съгласи. Не само че отново разполагаше с парите си, но се радваше на всички облаги, които носеше брак с магнат. В обществото навсякъде я приемаха с отворени обятия и харчеше на воля голямото му богатство. Шелдън подчерта от ясно по-ясно, че нейните връзки трябва да бъдат само сексуални, без емоционални неразбории. И сега тя искаше да се омъжи за Хари, да бъде негова съпруга, да му роди дете. И Хари да бъде само неин. Беше най-добрият любовник. Беше очарователен.
	Все така загледана в шерито, си помисли: „Мога да напусна Шелдън. Той контролира моите пари. Но парите нямат значение за мен. Хари ще се грижи за мен“.
	Отпи голяма глътка шери и си напомни, че парите твърде много я интересуват. Родена бе в богатство, обичаше да харчи и щеше да й липсва. Честно казано, щяха да й липсват пътуванията в различните страни. Хари никога нямаше да се радва на такъв живот. Може и да беше сляпо влюбен в нея, но се беше посветил на Кавендън и на фамилията Ингам.
	„Няма измъкване — помисли си тя, — в безизходица съм.“ После се обърна сепнато, когато Шелдън каза:
	— Добър вечер, Полин. Виждам, че си сама.
	— Здравей, Шелдън. Сама съм естествено.
	— Но Хари току-що си е тръгнал. Сигурен съм.
	Полин вяло кимна и отиде до камината. Съпругът й я последва и я целуна по страната. После си наля малцово уиски.
	— Връзката ви сигурно се е развила както обикновено — отбеляза Шелдън и седна до нея на дивана.
	— Предполагам… — Само толкова успя да изрече.
	— Хари положително се е влюбил в теб. Всички се влюбват всъщност. А ти какво чувстваш към Хари?
	— Вежлив е, внимателен е, добър човек е.
	— И страхотен в леглото без съмнение. Нямаше да се задържи толкова дълго при теб, ако не е влюбен, и нямаше да бърза да скочи в леглото ти, щом му дадеш знак.
	Той се засмя.
	Полин мълчеше. Мразеше необяснимо вулгарните изблици на Шелдън и желанието му да обсъжда нейните любовни похождения. Като че ли това му доставяше страшно удоволствие. Някои мъже се опиваха от разкази, други от воайорство.
	Когато тя продължи да мълчи, той каза:
	— Говорих с Тайгър тази сутрин. Покани ни на гости в нейния замък във Версай. Ще дава голям летен прием. Приех поканата.
	Полин на мига застина, но после рече бързо:
	— Чудесно, Шелдън. Тя е прекрасна домакиня.
	— И има прекрасен вкус. Поканила е и компания очарователни мъже и жени за един дълъг уикенд.
	— Ах, да — промърмори Полин, осъзнавайки какво намеква. След кратко мълчание добави: — Как е твоят италиански любовник?
	Шелдън се подхили.
	— Историята стигна до естествения си завършек. Отпратих го в Италия. Сърцето ми е свободно, скъпа, също като твоето.
	— И моето ли е свободно?
	Тя вдигна вежда присмехулно.
	— Разбира се. Хари трябва да се разкара, Полин. Тази афера доста се проточи и вече става сериозна. Аз пазя парите ти, а ти можеш да сваляш колкото си мъже искаш. Само си помисли, Тайгър непременно е предвидила за теб някой чаровник.
	Като преглътна ненадейните си сълзи, Полин попита:
	— Кога е приемът във Версай? Преди това ще се отбием ли в Париж?
	— Заминаваме оттук в неделя. Ще останем в Лондон няколко дни. За следващия уикенд сме в Париж, след това във Версай.
	— За бога, Шелдън, не мога да тръгна в неделя. Как да си събера багажа за един ден!
	— Имаш нужда само от бижутата и няколко тоалета. Госпожа Хийт ще ти изпрати всичко друго. Но всъщност едва ли е необходимо, защото имам намерение да те заведа в „Шанел“ и „Скипарели“. Освен това съм харесал няколко нови бижута в „Картие“.
	Тя кимна и се усмихна насила.
	— Имаш фантастични идеи, Шелдън — отбеляза, съзнавайки, че той ще я отведе от Хароугейт, без да се срещне с Хари. Днес беше краят на любовната им история. Шелдън току-що я прекрати.
	Докато седеше и слушаше приказките му за пътуването до Париж, изведнъж чу в себе си гласа на покойния си баща Алън Малърд, който обясняваше, че никога нищо не прави без адвокат до себе си. Орляк адвокати, ако е необходимо. Не му омръзваше да го повтаря. Сигурно я предупреждаваше.
	„Може би имам нужда от адвокат или от орляк адвокати — помисли си тя. — Влиятелни манхатънски адвокати с власт. Ще ми помогнат да контролирам отново живота си, наследството си. Да се разведа с Шелдън. Тогава ще мога да се върна при Хари. Ще се оженим.“ Само като си го представи и се усмихна.
	Шелдън, който винаги я наблюдаваше критично, каза:
	— Изглеждаш щастлива. Как така изведнъж?
	— Замислих се за бъдещето…
	Не довърши изречението и се облегна на възглавниците.
	— Ах, да. Нашето пътуване до Версай предстои. Тайгър ни обеща забавления до насита.
	Полин кимна, умът й трескаво работеше. Вече правеше план как да замине за Ню Йорк. Нямаше да разреши на Шелдън да й попречи. Той ще остане потресен и животът му ще се обърка. Още една щастлива усмивка грейна на лицето й, докато си мислеше за Хари Суон и за тяхното съвместно бъдеще.


>>	Седма глава

	Хари остави Хароугейт зад гърба си и се насочи към Кавендън. Олекна му, когато Полин си призна защо се е държала толкова странно следобед.
	Подсмихна се на себе си. Колко добре го беше опознала само за няколко месеца. Ако му беше казала веднага, щом пристигна днес, че съпругът й пътува към Йоркшир, той веднага щеше да си тръгне. Изпитвала е пламенно желание и затова е премълчала.
	Полин Малърд. Каква необикновена жена! Поразително красива, с буйна кестенява коса, чиста бяла кожа и очи с цвят на кехлибар. Притежаваше усет за облекло и пари да купува най-хубавото, в резултат на което, където и да отидеше, всички я заглеждаха. Жените й завиждаха, мъжете я желаеха.
	Обичаше я, беше й предан и ако най-накрая се разведеше с Шелдън, щеше да се ожени веднага за нея. Не само си допадаха сексуално, но и се радваше, когато беше с нея, смяташе, че е изключително интелигентна. Разсмиваше го със странното си чувство за хумор.
	Докато шофираше, се замисли за разговора с майка си, който неотдавна проведоха. За своя изненада, докато се усети, споделяше с нея, че иска да се ожени, за да има деца. Не едно-две, а много.
	Как само завиждаше на Майлс и Сесили с тяхната челяд, и на Дафни и Хюго с техните пет прекрасни деца.
	Нима това не беше смисълът на живота? Да се ожени човек за любима жена и да създаде хубаво семейство; семейство, което ще обича и нежно ще се грижи за него.
	Хари трепна, като си спомни забележката на майка си, след като сподели, че иска да има деца. Заяви му с хладен тон, че сегашната му любовница е твърде стара, за да ражда, и беше прибавила, че за неговата тайна любовна връзка вече се разчува.
	Когато се опита да обясни чувствата си към Полин, майка му изшътка и прекрати разговора.
	Беше съвсем наясно защо Сесили иска да говори с него. Ще го нахока и ще му каже да сложи край на връзката си с омъжена жена. Тя не одобряваше подобно поведение и нямаше съмнение, че майка му я е настроила срещу него.
	Полин трябваше да изостави съпруга си, това беше единственият начин, реши Хари, докато завиваше от главния път към Кавендън.
	И както винаги, когато се връщаше тук, дори след няколко часа, изпита щастие и доволство. Тази земя беше неговият дом… тази земя, за която се грижеше и пазеше с любов в душата си. Тук беше неговото място.

	* * *

	Хари не видя момичето с велосипеда, което очевидно се беше насочило към селото Литъл Скел. Разбра, че го е блъснал, когато чу някакво хрущене, пронизителен писък, видя два крака във въздуха, и най-накрая чу едно тупване.
	Натисна веднага спирачки и изскочи изплашен от колата. Видя велосипеда на земята и огънатото предно колело, но от момичето нямаше и следа. Погледна наляво, после надясно и се разтревожи.
	След малко чу вик:
	— Тук съм в канавката. Ще ми помогнете ли, моля ви?
	Той притича през пътя и застана от другата страна точно когато една глава с гъста, разрошена, червена коса се подаде от канавката. Момичето се надигаше, вкопчило се в сноп трева и бурени.
	„Слава богу не е умряла“ — помисли си Хари. Приклекна и подаде ръце. Момичето хвана първо едната, после другата. Той я издърпа и тя коленичи до него, задъхана.
	Хари бързо я огледа.
	— Ранена ли си? Боли ли те някъде? — попита неспокойно.
	— Не мисля, че имам нещо счупено — смръщи се тя. — Но се чувствам разтърсена.
	— Не съм изненадан. Много съжалявам, че те блъснах. Не видях, че идваш от страничния път. Може би трябва да те заведа в болницата в Хароугейт.
	Момичето буйно заклати глава.
	— Не, не, нищо ми няма, благодаря.
	Хари настоя:
	— Мисля, че трябва да те прегледа лекар. Не е изключено да имаш вътрешни наранявания. Да, най-разумно е да те заведа на лекар.
	Момичето избухна в смях и отново поклати глава.
	— Щях да усетя, ако имам наранявания. Честна дума. Братята ми казват, че съм много жилава. — Тя се усмихна и продължи: — Аз ти дължа извинение. Карах много бързо. Извинявай.
	Хари кимна.
	— Ако си сигурна, че си добре, няма да настоявам за болницата.
	— Сигурна съм.
	Момичето оправи шарената си рокля, опъна белите си чорапки и отупа ръце в полата.
	— Даже роклята не е скъсана — отбеляза тя примигвайки. Подаде ръка и каза: — Благодаря, че ме извади от канавката. Аз съм Фийби Белами.
	— Хари Суон — усмихна й се той, очарован от детинското й, сърдечно държание. Имаше хубавичко лице, осеяно с лунички, и лешникови очи. Предположи, че е около дванайсетгодишна, но нямаше представа коя е. Чудеше се защо се е залутала в землището на Кавендън.
	Фийби го погледна изненадано и възторжено извика:
	— Да не си от знаменитите Суон? Не ми казвай, че си роднина на Сесили Суон, световната кралица на модата!
	При това описание на Сесили го досмеша и той отговори:
	— Тя ми е сестра.
	— О, не! Божичко! Каква чест да се запозная с вас, господин Суон.
	Хари се забавляваше с нейния ентусиазъм:
	— А ти си Фийби Белами. Приятно ми е да се запозная с теб и искрено съжалявам, че стана при такива нещастни обстоятелства. А къде живее госпожица Фийби Белами? Сигурно някъде наблизо.
	— Да, господин Суон. На гости съм у моя вуйчо капитан Джолион.
	— Познавам го добре, познавам и сина му Ноуъл, който навярно е твой братовчед.
	— Да, братовчед ми е. Ние всички прекарваме лятото при вуйчо Едгар.
	Хари се изправи и подаде ръка на Фийби.
	— А сега да видим как ходиш и да се надяваме, че всичко е наред. Ако нищо не те боли, ще те закарам до имението Бърнсайд.
	Двамата пресякоха пътя. Хари я наблюдаваше внимателно и видя, че изглежда съвсем нормално. И двамата се спряха до потрошеното колело, Фийби се разстрои:
	— Божичко, какво ще правя с колелото?
	— Ще го преместя встрани и ще изпратя някого утре сутринта да го вземе. Ще го поправим. Имаме работилница.
	— О, колко мило. Благодаря, господин Суон. Много съжалявам, че ви създадох толкова главоболия. Вижте, нищо ми няма. Мога да се прибера пеша до Мобри.
	— Не, в никакъв случай. Ще те закарам до вкъщи и ще обясня на капитан Джолион точно какво се случи.
	— Всъщност не е необходимо… онова с обяснението — протестира момичето и като че ли се притесни.
	— Аз ще поема вината — настоя Хари. — Хайде, моля те, Фийби, качвай се в колата.


>>	Осма глава

	Дидри не спа добре. Прекара нощта неспокойно, понеже в главата й се въртяха какви ли не мисли.
	По изключение не се тревожеше за баща си и за неговото здраве. В последно време той беше почти същият като преди — много по-енергичен, с обичайното си чувството за хумор. Шарлот го обичаше и нежно се грижеше за него. Цялото семейство й дължеше много.
	Не можа да спи, заради Сесили и заради Грета Чалмърс, и по-специално нейните основателни тревоги.
	От своя дългогодишен опит в британското разузнаване Дидри знаеше, че има различни начини да се получат визи и документи за пътуване, както и други средства, за да се изведат хора от Германия. Проблемът с Щайнбренер беше грозното „Е“, отпечатано в паспортите на евреите. Беше трудно да се снабдят с четири нови паспорта. С визите и пътните документи положението беше същото. Четири бяха твърде много, дори два щеше да бъде трудно да се изработят. Практически и получаване на един можеше да се окаже невъзможно.
	Имаше връзка с двама души, които евентуално биха помогнали. От единия няколко пъти беше искала помощ. Той се числеше към висшето командване на Третия райх и Дидри знаеше, че би направил всичко за нея, ако е възможно. И все пак не й се искаше да го моли. От години бяха приятели, тя му се възхищаваше и го уважаваше като скъп приятел. Не искаше още да го търси. Поне не в скоро време.
	Седна в леглото и примигна срещу първите лъчи на зората, проникващи през пердетата. След това подпъхна зад себе си възглавници, облегна се удобно и се замисли за втория човек, но и него отхвърли веднага, защото беше свързан с първия. И той заемаше важен пост във висшето командване и можеше да повлече със себе си своя шеф, ако го хванат. Освен това можеше да бъде полезен в други сфери.
	Помисли си, че нейната лична свръзка в Берлин е най-подходящият човек. Беше млад, но много съобразителен и с богат опит. Можеше да му се обади по телефона, спазвайки определени условия за сигурност.
	Сега това беше главното й съображение. От няколко години знаеше, че в Германия разговорите по телефона се подслушват, особено тези с чужбина. Нямаше съмнение, британското посолство в Берлин не беше имунизирано и Гестапо го подслушваше, но с нейния човек си имаха свой език, неразбираем за всеки друг.
	Погледна часовника и видя, че е почти шест. Всички още спяха. Дидри стана от леглото, отиде в банята, изми се и си среса косата. После се върна, облече си копринен халат и слезе долу.
	В библиотеката беше хладно и тихо. Тя седна на бюрото на баща си, облегна се и се замисли. Неговият календар беше точно пред нея. Загледа се в него.
	— О, боже, събота е — промърмори. — Събота, трийсети юли.
	„По дяволите“ — изруга наум, бързо взе решение и набра оператора за разговори с чужбина. Даде номера в Берлин, с който искаше да се свърже.
	— Ало? — отговори след четвъртото позвъняване сънен мъжки глас.
	— Тоби Иънг още ли живее там?
	— Ти ли си, ангелче? 
	— Да.
	— Много се радвам да те чуя. Какво става?
	— Последния път, когато бях при теб, оставих един куфар, Тоби. Дали не познаваш някого, който ще пътува насам, за да ми го донесе. Ще платя.
	— Ще поразпитам. Друго какво ново?
	— Нищо особено. Как е в Берлин? Имам приятелка, която може би ще пътува за там и пита какво е времето.
	— Горещо като в ада. Няма въздух, градът смърди. Потим се. Дано да задуха силен вятър, че да го прочисти.
	— Времето постоянно се мени, Тоби.
	— Знам, ангелче. Обясни ми за куфара. Тежък ли е?
	— Доста, опасявам се.
	— Сам човек може ли да го носи?
	— Не ми се вярва. Необходим е още един човек, може би двама. Но на железопътната гара има носачи. Ще им се плати.
	— Разбрах какво трябва да направя. В момента къде си?
	— Зяпам поляните.
	— Откога?
	— От два дена. Защо?
	— Просто съм любопитен. Ще се върна при теб. Следващата седмица на старото място. Ще дойдеш ли?
	— Ще дойда, Тоби. Благодаря.
	— Целувам те, ангелче — каза той и затвори телефона.
	Дидри остави слушалката и се облегна. Ако някой беше подслушвал, едва ли беше схванал нещо. Но Тоби разбра, че тя иска да изведе хора от Берлин.

	* * *

	Сесили чу, че някой я вика, и се обърна. Видя брат си, който й помаха. Беше облечен с костюм за езда и идваше откъм конюшнята. Всяка събота обикаляше на кон земите на Ингам, за да провери дали всичко е наред.
	Усмихна се, когато той спря до нея и я целуна по страната.
	— Тази сутрин направо сияеш, Сеси.
	— Ласкателството отваря всякакви врати, както добре ти е известно, Хари — позасмя се тя и добави: — И ти не изглеждаш зле. Свърши ли вече с обиколката?
	— Не, но исках преди това да говоря с теб. Да отидем в градинския павилион, там е по-хладно.
	— И усамотено — отбеляза Сесили. 
	Той я погледна.
	— Да, така е.
	— Нямам намерение да те укорявам, нали знаеш? Ти си възрастен мъж и имаш право да живееш, както намираш за добре. Само искам да поговорим, главно заради мама.
	Хари се разтревожи:
	— Нали не е болна?
	— Не, разбира се, но е загрижена за теб.
	— Знам.
	Вървяха мълчаливо, всеки замислен за нещо свое. След малко Сесили наруши мълчанието:
	— Искам да ти благодаря за Уолтър, Хари. Той все се страхуваше малко от коне, както знаеш, но ти му помогна да преодолее страха си. Много му харесват уроците по езда с теб. Каза ми, че вчера догонил Дейвид и че скоро ще язди по-добре от големия си брат.
	Хари се подсмихна.
	— Струва ми се, че е на прав път. Между другото снощи ми се случи нещо странно. Блъснах едно момиче с колело.
	Сесили се стресна и го погледна смръщено.
	— С колело ли? Къде? Сигурно не тук, в имението.
	— Точно тук я блъснах. Караше много бързо по пътя за селото и не я видях. — Разказа случката на Сесили, без да я украсява, и завърши: — Оказа се племенница на капитан Джолион и като разбра, че съм Суон, ме попита дали не съм роднина на Сесили Суон, световната кралица на модата.
	Сесили прихна и поклати глава крайно развеселена.
	— Не познавам Фийби, но познавам майка й Адриана. Сестра е на капитан Джолион и има много голямо семейство. Децата й са около седем.
	— Боже мой, това е цяла банда. Но момичето спомена само двама братя — позачуди се Хари, докато влизаха в павилиона.
	Седнаха един срещу друг и Сесили обясни:
	— Мама не ти е ядосана, Хари, тревожи се…
	— Да не плъзнат клюки ли? — прекъсна я той намръщен.
	— И клюките ще я поразтревожат заради положението ти в имението. Но повече е загрижена, че си поел по път, „който не води доникъде“, така се изрази тя. Казал си й, че искаш деца, при това не едно-две, и тя знае, че мечтата ти няма да се сбъдне, понеже Полин е твърде стара.
	Хари кимна и се замисли.
	— Мама има право, Полин е на четирийсет и осем и е на същото мнение. По всяка вероятност не може вече да ражда. Поне Полин така предполага.
	— Изглежда много по-млада от възрастта си.
	— И аз се учудих, когато ми каза на колко години е. Тя постъпи почтено с мен, Сеси. Полин е добра жена.
	— Омъжена жена — наблегна Сесили тихо и хвана ръката му. — Твоя сестра съм и те познавам по-добре от всеки друг. Следователно знам, че сигурно си лудо влюбен, за да продължаваш тази връзка. — Позамълча, поклати глава и завърши: — Но тя не води доникъде.
	Хари мълчеше и Сесили промълви:
	— Предполагам, че бракът им е нещастен.
	— Да, нещастен е. Шелдън пътува много и как да кажа, те нямат интимни отношения, доколкото съм разбрал.
	Сесили не можа да не въздъхне.
	— О, Хари, Хари, всички така казват, когато изневеряват, независимо дали е мъж или жена. Все същата история, откакто свят светува.
	— В брака на Полин мисля, че е истина. Той има други предпочитания.
	— Какво намекваш? — Сниши глас, като попита: — Да не би да е хомосексуалист?
	— Тя никога не го е казвала открито, сподели само, че нямат интимни отношения. Съпругът й имал по-особени предпочитания.
	— Не се изненадвам, че не е обяснила по-подробно. Той може да отиде в затвора.
	Хари кимна.
	— Вярвам й, Сеси, това е. Ще ми е много трудно да я напусна.
	— Споменавала ли е, че ще поиска развод? — попита тя и впери очи в Хари.
	— Каза, че той никога няма да се съгласи на развод и че трябва да се примирим.
	— Не съм убедена, че трябва да се примиряваш, както Полин го нарича. Обвързал си се с жена, твърде стара да има деца, която очевидно не желае да се разведе по някаква причина. Бъди разумен, помисли за себе си, за бъдещето си. На четирийсет години си. Скъсай с нея и изживей живота си нормално. Ще срещнеш друга. Знам го.
	— Чудно ми е, че точно ти го казваш. Още помня как се инатеше и припяваше, че никога няма да обичаш друг, освен Майлс. Чувствам същото към Полин.
	— Знам, че е мъчително, наистина знам. Мама мисли, че няма да е зле да заминеш за известно време, да си вземеш отпуска. Всъщност бих искала да дойдеш с нас в Цюрих.
	Хари се усмихна едва-едва.
	— Двамата с Майлс управляваме имението и когато той отсъства, аз трябва да съм тук. Това означава, че не мога да замина. Обичам да съм с вас. Работата е там, че където и да отидеш, каквото и да правиш, не можеш да избягаш от проблемите си. И преди да възразиш, ще ти напомня, че веднъж ми каза същото за твоите чувства към Майлс.
	Сесили кимна. Обичаше брат си, разбираше чувствата му и положението, в което беше попаднал. Искаше й се да го запознае с някоя чаровна жена, но в момента не се сещаше за нито една. Пък и той щеше да се засегне, ако се намеси.
	Стана и каза:
	— Насреща съм, Хари, винаги когато имаш нужда от мен, както и Майлс.
	Той й се усмихна и си тръгна. Сесили се загледа след него, замислена колко хубав мъж е. И не само това, беше мил и внимателен. Щеше да бъде прекрасен баща и добър съпруг.
	Сесили се запъти към терасата, замислена за тъжния живот на брат си. Той обичаше Кавендън и работата си. С Майлс бяха много близки приятели и в работата отлично се разбираха. Общуваше с лекота с всички и беше заобиколен от възхищението и обичта на близките си.
	Но беше самотен. Леля Шарлот му беше дала къщата си и той живееше там съвсем сам. Сигурно чувстваше празнота.
	„Не е честно — ядоса се изведнъж Сесили. — Тази жена го използва. Моят брат заслужава по-добра съдба. И ще я има.“

	* * *

	След десетина минути на вратата на спалнята на Сесили се почука и тя чу гласа на Дидри:
	— Мога ли да вляза?
	— Да, разбира се — извика Сесили и отиде да посрещне Дидри. Тя влезе засмяна и носеше рокля, която съвсем наскоро беше купила от магазина в пасажа „Бърлингтън“.
	— Да не би роклята да е дефектна? — попита Сесили.
	— Не. — Дидри я преметна на един стол. — Както обикновено ми стои идеално. Използвам я като претекст да дойда при теб.
	— Да седнем тук. Ако Майлс се появи по-рано, отколкото го очаквам, ще остане във всекидневната. Винаги така прави.
	Дидри седна на дивана до Сесили.
	— Не искам да ти давам прекалено големи надежди, но говорих тази сутрин с моя човек в Берлин. Той ще провери може ли да помогне на семейството на Грета.
	— О, това е чудесно! 
	Лицето на Сесили светна.
	— Не бързай да се радваш, Сеси. И не казвай на Грета нито дума. На никого не казвай, дори на Майлс. С Щайнбренер има много сериозен проблем — техните паспорти. Те се нуждаят от нови-новенички, както ти казах вчера. И според мен четири са твърде много, за да ги получим наведнъж. Може би ще се наложи семейството да бъде извеждано един по един месеци наред.
	— О, не, това ще бъде ужасно мъчително за тях — изрече Сесили. — Грета много ще се разтревожи.
	Дидри загледа Сесили замислено.
	— Не разбираш ли, че това е изключително трудно? На практика е почти невъзможно. В случая Грета няма думата. Ако мога и един човек да изведа, ще бъда щастлива. Кого от семейството да посочим? Какво мислиш?
	— Нямам представа. От онова, което знам за професора, съм сигурна, че той ще пожелае първо децата му да заминат. И мисля, че би избрал първо Елизе, дъщеря си. Но мога да попитам Грета…
	— Не бива да говориш за това с Грета! — остро я прекъсна Дидри. — Току-що те предупредих, Сесили. Нито дума на никого. Изборът ще бъде направен в последния момент. Моля те, кажи ми, че разбираш колко е трудно и колко е опасно.
	— Да, Дидри, разбирам, и съжалявам, че реагирах глупаво.
	— Не, не е глупаво. Знам, че нямаш представа каква е ситуацията в Берлин. Всеки е под подозрение. Извинявай, че бях рязка, но ще платят с живота си, ако ги хванат.
	Сесили пребледня и кимна.
	— Ще съм предпазлива. Осъзнавам колко е сериозно.
	Дидри хвана ръката й и я стисна.
	— На всяка цена трябва да се пази тайна. Когато отидеш в Цюрих, няма да споделяш с Дафни или с когото и да е друг. Разбираш ли?
	— Разбирам. Всичко остава между нас. Никога няма да те злепоставя. — Сесили сви ръката си в юмрук и я протегна напред. — „Верността ме задължава“ — произнесе клетвата.
	Дидри сложи стиснат юмрук върху нейния.
	— „Верността ме задължава“ — повтори.


>>	Шпионаж

E>
P>
	Джак е пъргав и игрив,
	огъня прескача като див.
@	Стара детска песничка
P$
E$


>>	Девета глава

	Дафни се влюби във вила „Фльорир“ край Цюрихското езеро още щом я видя за пръв път преди около двайсет и четири години. Хюго я заведе на меден месец в Париж и след това в Швейцария, където останаха известно време.
	Вилата беше просторна, с големи стаи, свързани една с друга, боядисани в най-меки тонове — кремав, бледорозов, прасковен и най-светлото синьо.
	Тук-там по стаите имаше антики, редом със съвременни удобни дивани и канапета, покрити с прелестни тъкани, а картините бяха подбрани с вкус на познавач.
	Всички обичаха да идват във вилата и през лятото, и през зимата. Кавендън беше техен дом, но огромното имение носеше отговорности и изискваше поддържане на стандарт. През годините стана традиция Дафни, Хюго и техните деца да прекарват във вилата ваканциите си. Другите членове от семейството също често го посещаваха. Бащата на Дафни, шестият граф, доведе тук Шарлот Суон за техния меден месец и беше запленен от красотата и спокойствието.
	От гостните се излизаше в голяма градина, която се спускаше до езерото, а изгледът смайваше с красотата си. Хюго беше купил вилата много преди да се ожени за Дафни и не искаше да я продава за нищо на света, даже когато имаха тежки финансови проблеми.
	Стаята, чиято подредба Дафни промени, беше малка дневна, в която се влизаше от библиотеката. Най-накрая стаята стана нейна. Нареди да внесат там писалище и да я превърнат в кабинет. Понеже от години управляваше Кавендън вместо баща си, беше свикнала да проверява всичко, включително парите, които се харчеха за вилата. Установи, че не са надхвърлили бюджета си, и доволно затвори последната счетоводна книга.
	Когато се омъжи за Хюго, Ханс и Хилда Бауер се грижеха за къщата и поддържаха всичко в идеален ред. Синът им Бруно, неговата жена Ана и две приходящи прислужнички поеха работата, след като Ханс се пенсионира. Ако изобщо имаше разлика, синът беше по-добър от бащата, но Дафни не сподели никога мнението си. Ана беше отлична готвачка, също като Хилда. Имаха късмет със семейство Бауер.
	Стана и отиде в гостната. Спря на прага на остъклената врата и като засенчи с ръка очите си, се загледа в дъщеря си Алиша, която седеше в градинския павилион в края на моравата. Ослуша се и осъзна, че по изключение в къщата е много тихо. С изключение на Алиша всички бяха изчезнали нанякъде.
	Дафни тръгна през моравата, възхищавайки се на градината и на езерото, просветващо зад нея. Цветята тази година бяха великолепни.
	Алиша погледна майка си, когато тя застана до нея, и й се усмихна.
	Дафни я целуна и седна до дъщеря си.
	— Къде са всички, скъпа? Излязоха ли?
	— Не, никой не е излязъл. Сесили е в спалнята си. Каза ми, че има работа. Чарли е в неговата стая и пише. Татко отиде на някаква среща и взе Майлс със себе си. Каза, че ще се върнат за обяд, но ако закъснеят, да не се тревожиш.
	Дафни се засмя.
	— Баща ти почти никога не закъснява, жив и здрав да е. А ти, Алиша, взе ли решение? Ще заминеш ли при братята си в Южна Франция или няма?
	Момичето поклати глава.
	— Няма да замина. Ще се върна в Кавендън следващия понеделник. Искам да се подготвя. През септември Феликс и Констанс се връщат. Вчера получих писмо от него. Пише ми, че ще ме приемат като клиентка.
	— Много се радвам, мила! — възкликна майка й. — Те са най-добрите. Ще направят всичко за теб. При това бъдеща актриса е племенница на един от най-големите английски актьори.
	Изведнъж тишината беше нарушена от мъжки гласове и смях. Дафни млъкна и погледна през рамо. Алиша също погледна натам и се въодушеви.
	— Папа, Майлс и Чарли идват. Но какво, за бога, правят?
	Дафни поклати глава.
	— Нямам представа. Но между панталоните им се показват дамски обувки.
	— О, очевидно е Сесили. Сигурно се закачат с нея — предположи Алиша. — Постоянно си правят шеги.
	Първи към тях се запъти Чарли, най-големият син на Дафни, и като размахваше грациозно ръце като диригент на огромен оркестър, пееше:
	— Та, та, та! Та, та, та…
	В този момент на сцената се появи Сесили. Тя излезе на терасата след мъжете. Алиша отбеляза:
	— О, мамо, май крият още някого. Кой ли е?
	— Не се досещам — отговори Дафни, стана и тръгна към терасата. Веднага разбра коя е неочакваната гостенка и страшно се зарадва. Само една жена на света имаше такива разкошни крака. Жената носеше обувки с високи токчета.
	— Хей! Не се крий зад тези глупави мъже! — извика тя. — Познах те по краката и обувките, Дидри.
	Хюго, който знаеше, че почти нищо не можеше да изненада скъпата му жена, отстъпи встрани, Майлс също, и Дидри се втурна по пътеката право в прегръдките на Дафни.
	Сесили се питаше защо Дидри е дошла в Цюрих. Дали носеше новините, които живо я интересуваха? Сесили веднага отхвърли предположението. Беше твърде рано за новини. Дидри сигурно просто е искала да смени пейзажа и да се разнообрази.
	Сесили знаеше колко е усърдна и как работата в министерството я изцежда. Не че някога се е оплаквала. Никой не знаеше какво по-точно работи. Не говореше много за живота си в Лондон, преди да се омъжи за Пол. Не казваше нищо и след като се върна на работа през 1935 година.
	Двете сестри нежно се прегърнаха. През изминалите девет години се бяха сближили много. Заедно бяха измъквали семейството от затруднения и беди, а неочакваната смърт на Пол още повече ги сближи. Дидри беше покрусена и Дафни, Дилейси и Сесили бяха неизменно до нея, докато не се съвзе.
	Най-после двете се отдръпнаха и се загледаха усмихнати.
	— Толкова съм щастлива да те видя, Дидри. Добре дошла, скъпа.
	Преди тя да отговори, Хюго каза:
	— Не повярвах на очите си, когато се върнахме във вилата и Майлс се развика: „Виж кого ни е довял вятърът“ и видях Дидри, която плащаше таксито.
	Дидри се обърна към сестра си и обясни:
	— Ето какво стана, Дафни. В сряда вечер трябваше да бъда в Женева. В четвъртък изненадващо бързо свърших работа и изведнъж се досетих, че съм на две крачки от Цюрих. Така ми се искаше да ви видя и да прекарам няколко дни с вас. Реших да дойда и да ви изненадам, без дори да се обадя по телефона.
	— Много се радваме — каза Майлс. — Ти си прекрасна изненада.
	Сесили целуна зълва си по страната и промълви:
	— Чудесно е, че си тук, Дидри.
	Дидри я погледна право в очите. Двете веднага се разбраха: „Нито дума“…
	Дафни хвана Хюго под ръка.
	— Да отидем на терасата и да поръчаме на Бруно да ни приготви студени напитки. Става доста горещо.
	От дългата тераса по протежение на задната страна на къщата се разкриваше гледка към езерото и планината. Терасата представляваше по-скоро покрита галерия и там беше прохладно дори през най-горещите дни, затова семейството обядваше и вечеряше тук през лятото.
	Всички насядаха около масата. Чарли попита леля си:
	— Често ли ходиш в Женева, лельо Дидри?
	— Рядко, Чарли. Защо питаш?
	— Питам от любопитство. Пък и си мисля, че трябва по-често да идваш, нали, мамо?
	— Да, но леля ти се грижи за Робин, а той прекарва летата в Кавендън, затова и тя е там.
	— Може би ще го доведа за няколко дни тук — прекъсна ги Дидри. — На него много ще му хареса, особено след като ти си тук, Чарли.
	— Чудесно момче е. Когато говоря с него и слушам как отговаря на въпросите ми, и като го погледна в очите, не мога да не си помисля, че е бил тук и преди, че е стара душа.
	Дидри кимна.
	— И аз си мисля същото. — Замълча за момент. — Липсва му баща му и ти някак запълваш празнината, когато е с теб през почивните дни и ваканциите. Той те обожава, Чарли, и покрай теб се запали по писането. Миналата седмица ми каза, че иска да стане журналист, какъвто ще станеш ти, след като завършиш в Оксфорд.
	— Аз го насърчих. Надявам се, че нямаш нищо против.
	— Не, съвсем не.
	Като смени темата и погледна Майлс, Чарли продължи:
	— Като заговорихме за журналистика, забелязах, че британските вестници са пълни с материали за Едуард и неговата любовница. Нашият бивш крал изглежда симпатизира на Хитлер и на нацистите. Преди няколко дни във вестниците имаше цитат… беше казал пред някого, че във вените му тече чиста немска кръв. Мисля, че го е казал пред Йоахим фон Рибентроп — немския посланик в Лондон, но аз…
	— И аз го прочетох — прекъсна го Майлс. — Всъщност казал го е пред Даяна Мосли, а не пред Рибентроп.
	— Сестрите Митфорд надминаха всички! — възкликна Хюго. — Кланят се на Фюрера и му се подмазват. А той е изключително поласкан от вниманието, което му оказват някои британски аристократични кръгове. Глупаци, всички до един. Нищо чудно, че Чърчил пуши гневно, и аз бих пушил от солидарност с него.
	Алиша се обърна към Майлс:
	— Но нашата кралска династия е по-скоро с германски корени, нали, вуйчо Майлс?
	— Да. Нашият бивш крал казва истината за германската наследственост. Да не забравяме, че неговата прапрабаба, кралица Виктория, произхожда от хановерската династия, а майка й е чиста германка. Виктория се е омъжила за германец — нейния братовчед принц Алберт Сакскобургготски. Много години нашата кралска династия е носела това име. Крал Джордж V, бащата на Едуард, променя името на династията по време на Световната война. Оттогава династията носи името Уиндзор.
	Майлс се покашля и тъкмо щеше да продължи, когато Дафни възкликна:
	— Виждам, че Бруно обикаля насам-натам. Очаква ни за обяд. Моля те, Майлс, достатъчно уроци по история. Пораснах с тях при всеки обяд и вечеря.
	Брат й беше достатъчно добре възпитан, за да се разсмее, а Сесили пламенно възрази:
	— Обожавах неговите уроци по история и още ги обожавам. Майлс има невероятна памет за разни интересни подробности.
	Докато ставаше, Дафни погледна топло Сесили и се позасмя.
	— Естествено, че обичаш неговите уроци по история. Обичаш всичко, което прави. Обожаваш земята, по която стъпва.
	Сесили се усмихна на Дафни и отвърна:
	— Вярно е и не ме интересува какво си мислят хората.
	— Всички ние го знаем, откакто стана на дванайсет — промърмори Хюго и стисна лакътя на Сесили, като мина покрай нея. Наведе се и прошепна в ухото й: — А колкото до мен, аз те обичам заради начина, по който го обичаш.


>>	Десета глава

	Дидри, по природа наблюдателна, беше развила и усъвършенствала тази своя способност през годините в Министерството на войната и се увличаше да наблюдава хората, дори се вглеждаше изпитателно в близките си.
	И така, всички се хранеха и тя си позволи да се поглези. Не говореше, хапваше с удоволствие великолепната храна и не пропускаше нищо от онова, което ставаше около нея.
	Семейството й разговаряше за Уолис Симпсън, разведената американка, заради която Едуард VIII се отказа от престола, за да се ожени за нея.
	Дидри не се интересуваше особено, слушаше с половин ухо, и в момента си мислеше за прекия си шеф Уилям Лоусън. Беше започнал работа във „фирмата“, както се изразяваше, няколко години преди тя да се върне на работа през трийсет и пета, година след внезапната и трагична смърт на Пол. Беше я посрещнал сърдечно и ентусиазирано, показваше възхищението си от нея и многобройните й дарби. Като последица за трите години, през които работеха заедно, й даде много възможности и се вслушваше в идеите й.
	Знаеше, че ако го помоли за още няколко дни отпуска, той ще й разреши. Нямаше нищо против идването й в Цюрих, за да прекара уикенда със сестра си и семейството си. Ще му се обади по-късно и ще го помоли за тази услуга.
	Погледна скришом към сестра си в другия край на дългата маса и не можа да не се почувства горда. Сега Дафни беше на четирийсет и две, но не изглеждаше на толкова. Все още беше красавицата на семейството — разкошна блондинка с прасковен тен, каквато винаги е била. Беше понапълняла, но съвсем малко, и излъчваше доброта, искреност и преданост. Дидри знаеше как се раздава. И въпреки че беше нежна съпруга и майка, дълбоко в себе си беше решителна и твърда, което я улесни да управлява Кавендън Хол, когато майка им ги напусна, а по-късно и след нейната смърт.
	Хюго помогна и на Дидри да се съвземе, защото притежаваше дарбата да общува с хората, да ги накара да се почувстват обградени с внимание. Беше близък приятел и бизнес партньор с нейния съпруг Пол. Много от щастливите й спомени бяха свързани със сестра й и зет й и тези спомени я топлеха и облекчаваха тъгата й.
	Дидри беше изтръгната от своя унес, когато Бруно й сервира основното ястие и чу Хюго да казва:
	— Ана приготвя най-вкусния костур на света, както всички знаете.
	Дидри му се усмихна.
	— Спомням си. А Дафни е ненадмината с менютата.
	— Мама е върхът — съобщи Чарли. — Майка магьосница. Всичко, което прави, е съвършено.
	По страните на Дафни плъзна лека руменина и очите й се напълниха със сълзи, но всички знаеха, че това са сълзи от щастие. Тя им се усмихваше и очевидно се радваше.
	Дидри престана да наблюдава и се съсредоточи в храната. Костурът беше печен на скара и поднесен с лимонов сос и пресни картофи.
	— Много е вкусно — каза Дидри на Хюго. — Следващата седмица тук ли ще бъдеш или в Женева?
	— Тук, разбира се. Следващата седмица съм свободен. Искаме да се порадваме на вила „Фльорир“ няколко седмици повече. После се връщаме в Кавендън.
	— Мисля да отида до Берлин другата седмица — заяви Чарли, местейки поглед от майка си към баща си с въпросително повдигната вежда.
	— Берлин! — ужаси се Дафни и загледа сина си смаяно. — Защо?
	— Да го видя, да го почувствам. Толкова много четох за тези мили хорица, които се перчат със смешни, оперетни костюми…
	— Щеше да бъде смешно, ако тези „мили хорица“, както ги наричаш, не бяха шайка опасни гангстери — прекъсна го Дидри със сериозен тон и се втренчи мрачно в племенника си. — Не се заблуждавай, те са тирани и няма да се спрат пред нищо, за да постигнат целите си. Бъди сигурен, Чарли.
	— Нямам намерение да ти разреша да отидеш в Берлин — заяви Хюго. — И какво ще постигнеш, питам те аз?
	— Това е особен момент в историята — отговори кротко и възпитано Чарли, понеже не искаше да се кара с родителите си, които винаги бяха на едно и също мнение. — Като начинаещ журналист искам да видя какво се случва, да направя снимки с моя кодак, да обиколя.
	— В никакъв случай — отсече рязко Дидри. — Никой не бива да ходи в Берлин сам, особено двайсетгодишен младеж.
	— Скоро ще навърша двайсет и една — прекъсна я той, все още възпитано.
	— Бих дошла с теб — каза Алиша. — Но в понеделник заминавам за Кавендън. — Понеже искаше да предотврати някоя сцена между брат си и родителите си, бързо продължи: — Днес получих писмо от Феликс. Той е в Лос Анджелис с Дулси и Джеймс. С Констанс се съгласиха да станат мои мениджъри. Искам да се снимам във филми, а не да играя на театрална сцена.
	— Какво? Ти? Филмова звезда? — развика се Чарли, като се подхилваше, клатейки глава. — Ти си грозното патенце на Ингамови.
	— Какво говориш? — възрази Сесили. — Тя е грациозен, изящен лебед, и моля да ме извините, че употребих моето име.
	Чарли се ухили на леля си и каза:
	— Само дразня красивата Алиша и всички го знаете.
	— Да, знаем, скъпи — съгласи се Дафни. — Ти направи прекрасни снимки на Алиша с твоя кодак. Но това не означава, че ще се съгласим за Берлин.
	Сесили погледна Дидри и каза колебливо:
	— Може би всички трябва да отидем с Чарли… какво мислиш, Дидри?
	В очакване на отговора трепереше вътрешно Дидри да не й се разсърди.
	Дидри не отговори веднага. Всъщност предложението на Сесили не я изненада особено. Тя винаги казваше каквото й беше наум. Никога през живота си нейната снаха не беше се страхувала. Всъщност изрази гласно това, което Дидри в момента си мислеше. Ако отиде в Берлин, ще може лично да говори с Тоби Иънг и двамата ще планират операцията по спасяването на семейство Щайнбренер, ако изобщо се окаже, че има такава вероятност. Но как да представи в подходяща светлина едно такова пътуване? Най-накрая се престраши и каза:
	— Какво мисля ли? Ами, мисля, че семейство като нашето ще бъде в безопасност в Берлин. И най-вече, ако сме поканени от британския посланик сър Невил Хендерсън.
	— Боже мой, лельо Дидри, можеш ли да го уредиш? — развълнува се Чарли.
	— О, не, Чарли, нямам такова влияние, но знам, че моят шеф ще бъде уведомен, ако има годишен прием в посолството за важни гости на Берлин. Мога да поразпитам дали е вярно. Този прием обикновено се дава по това време на годината.
	— Хитлер си пада по английската аристокрация. Този факт ни е известен и да, разбира се, ще бъдем в безопасност — потвърди Майлс с категоричен тон. — Досещам се какво намекваш, Дидри. Покана в британското посолство ще бъде за нас като официално одобрение.
	— О, ние се ползваме с одобрение — въодушеви се Дафни. — Ние сме кланът Ингам. Всички са чували за нас. Прочути сме, така да се каже.
	— И сме достатъчно руси — добави Чарли. — И на всички ни очите са сини. Е, почти на всички. Една от нас не е синеока.
	Сесили изрече през смях:
	— Знам, че не съм синеока блондинка. Но и аз съм прочута. Няколко германски принцеси са мои клиентки.
	— Ето, видяхте ли, уредено е! — викна Чарли. — О, папа, нека да заминем. Сигурен съм, че ще бъде страхотно преживяване.
	Хюго и Дафни се спогледаха. Тя каза много бавно:
	— Да го обсъдим, Хюго. Да преценим възможностите. — Като се обърна към Чарли, добави: — Утре сутринта ще ти кажем какво сме решили.

	* * *

	— Не разбирам защо винаги правиш така! — възкликна Алиша, седнала край басейна до брат си. Басейнът беше в най-далечния край на моравата, до самия бряг на езерото.
	Той й хвърли поглед и сви вежди в недоумение.
	— Какво правя?
	— Точно на обяд или на вечеря съобщаваш нещо наистина предизвикателно, което непременно ще разтревожи всички. Добре че поне на закуска или по време на следобедния чай си траеш.
	— Не мисля, че на обяд съм казал нещо предизвикателно — възрази Чарли. — Винаги преувеличаваш и се правиш на генерал.
	— Нито преувеличавам, нито се правя на генерал. А ти се държа предизвикателно, защото спомена нещо, което нямаше как да не разстрои Красавицата — отвърна рязко тя, наричайки майка им така, както я наричаха като деца.
	— Според мен не предизвиках никого, като споменах, че трябва да отида в Берлин. Само й казах, на нея и на тях, къде възнамерявам да пътувам. Аз съм бъдещ журналист и съм любопитен, следя новините. А най-важните в момента идват от Германия. Явно това е изключително време в историята. Светът се променя дори докато говорим.
	— Няма да те пуснат — настоя на своето Алиша. — Не забравяй, те винаги се поддържат. Рицарят и Красавицата все едно са се наговорили, не си противоречат по никакъв начин.
	— О, за бога, знам, а ти защо продължаваш да раздуваш въпроса? Те не се разстроиха толкова, колкото ти го представяш.
	Очевидно по-голямата му сестра го вбесяваше.
	— О, да, разстроиха се! Щеше да има още една неприятна сцена. Спасих те, като смених темата и заговорих за Феликс.
	— Обичаш да говориш само за себе си, госпожице Алиша Ингам Стентън. Перчиш се с красотата си, с великолепната си фигура. И с кариерата си.
	— Не, не се перча. Но съвсем сериозно искам да стана актриса и да започна успешна кариера.
	— И аз се чувствам по същия начин, защото съм избрал журналистическа кариера. Решил съм, че ще стана военен кореспондент. Война ще има и искам да бъда в центъра на събитията, да пиша за тях.
	— О, боже мой, не им казвай. Красавицата ще изпадне в истерия и Рицарят с блестящи доспехи категорично ще забрани. Строго и неумолимо. Прости се с Берлин. Никога няма да отидеш.
	— Виж я ти госпожица Всезнайка, обзалагам се на пет шилинга, че ще отида в Берлин. Леля Сесили ще измисли начин.
	— Сигурна съм, че нямаш пет шилинга за облог — промърмори навъсено Алиша.
	— Имам. И ще успеем, ако заминем всички заедно. Жалко, че няма да дойдеш. Ти отлиташ към твоята блестяща кариера на филмова звезда. Та-та-да!
	— Престани да припяваш, звучи много глупаво и дразнещо.
	Алиша го погледна сърдито, а той й се усмихна, прегърна я през раменете и я притегли до себе си.
	— Какво ли щях да правя без теб.
	— Мама много се тревожи за теб… и за всичките си деца, Чарли. Тази е причината понякога да изглежда ограничена. Тя е интелигентна и умна, затова я слушам. Винаги. Изключително съобразителна е. А ти пренебрегваш желанията й и правиш каквото ти скимне.
	— Не е вярно. Не пренебрегвам желанията й. И ако случайно си забравила, аз съм мъж и мога да се грижа за себе си.
	— И аз мога.
	— Хм, хм. — Чарли поклати глава. — Печално е, но светът принадлежи на мъжете, Али.
	— Не ме наричай така! Мама не обича да ме наричаш така и аз не обичам.
	— Хайде да не се караме.
	— Ние не се караме — отвърна тя с по-мек тон. — Ти си ми брат и искам да те предпазя. Не искам да пострадаш по никакъв начин. А ти понякога постъпваш прибързано… дори безразсъдно.
	— Знам. — Той се разсмя и хвана ръката й. — Ще се опитам да се държа по-прилично само заради теб. За да те зарадвам.
	Тя мълчеше и той добави:
	— Не е възможно да си ми толкова ядосана. Дойде да плуваме, защото те помолих.
	— Не, дойдох да ти кажа да се разкараш.
	— Лъжеш.
	Той се подсмихна и задържа погледа й.
	Алиша го целуна по страната и се притисна към него. Майчински се грижеше за него откакто се бе родил, и още трепереше над него. В известен смисъл бяха като близнаци, повече от истинските близнаци, техните братя Томас и Андрю.
	След няколко минути мълчание Алиша промърмори:
	— Убеди ме, Чарли, дойдох да плувам с теб. Но исках и да поговорим, да те помоля да престанеш да говориш врели-некипели, които разстройват мама. Достатъчно разстроена е, макар и да не го показва. Не забравяй, че вуйчо Ги е загинал в Световната война.
	— Ще престана, обещавам. Признавам, че изтърсвам нещо съвсем спонтанно, без да помисля. Съжалявам, ще бъда по-внимателен.


>>	Единайсета глава

	Винаги когато гостуваше във вила „Фльорир“, Дафни й казваше, че може да използва малкия кабинет до библиотеката. И в момента Дидри се възползва от любезността на сестра си. Всички се бяха разпръснали по своя работа и тя се усамоти да помисли и да проведе няколко телефонни разговора.
	Седна на писалището, огледа се и забеляза колко много тази стая носи от настроението на сестра й. Беше жизнерадостна, живописните платна бяха много хубави, възглавничките на дивана — меки и пъстри.
	Подуши въздуха и се усмихна. Беше напоен с аромата на любимия парфюм на Дафни с дъх на момина сълза, създаден специално за нея от Сесили.
	Дидри въздъхна дълбоко и се замисли за Сесили и нейното предложение. Беше разумно, ще зарадва Чарли, тя няма да бие на очи, щом е със семейството си, стига само Дафни и Хюго да се съгласят. Независимо от всичко беше длъжна да уведоми прекия си шеф Уилям Лоусън. Не виждаше причина той да възрази; освен това нейното семейство й осигуряваше безупречно прикритие. Дидри нямаше намерение да споменава за семейство Щайнбренер. Не беше необходимо Уил да знае. Както и да е, едва ли щеше да стане толкова бързо, ако изобщо станеше.
	Дидри се свърза с оператора за разговори с чужбина и продиктува личния номер на Уил. Той веднага се обади и очевидно му беше приятно, че разговаря с нея. Щом му обясни идеята за семейно пътуване, той веднага се съгласи, че и тя трябва да отиде.
	— Може да се окаже полезно — отбеляза. — Следващата седмица е годишната веселба в посолството. Ще се погрижа всички да бъдете поканени от самия шеф.
	— Би било прекрасно. — Направи й впечатление колко предпазлив беше Уил, макар че използваха сигурна линия. — Ще се посмея… ако разбираш накъде бия?
	— Сестра ти също ще се забавлява, ако разбираш накъде бия?
	— Разбирам. Няма да играя соло.
	— Точно така. И не ме пренебрегвай.
	— Няма.
	Разговорът приключи. Последните му думи означаваха, че трябва всеки ден да му се обажда. Задължително е, когато е в чужбина.
	Следващият й разговор беше с Берлин.
	— Мога ли да говоря с Тоби Иънг, моля?
	— Аз съм, ангелче.
	— Съобщавам къде съм в момента, както ме помоли.
	— На същото място като вчера ли си, или изчезна, следвайки сърцето си?
	— Как се сети? — Усмихна се в себе си. Колко добре я познаваше.
	— Стори ми се толкова сериозна и целеустремена, че никой не можеше да те спре.
	— Така е. Предполагам, че няма нищо ново.
	— Нищо не се е променило, ангелче. Всички са в движение, във ваканция или се прибират у дома. Други просто литнаха нанякъде.
	— Това означава ли, че онези, дето обикновено ти помагат, намаляват? — попита Дидри.
	— Изглежда.
	— Може би е по-разумно куфарът да остане у теб, Тоби. Не се занимавай с него.
	— Навярно ще се наложи, ангелче.
	— Благодаря ти, че ми го пазиш. Какво е времето?
	— Ужасно горещо. Всъщност отвратително горещо.
	— Не обичам горещо време — добави Дидри. — Израснала съм на север.
	— Имаш ли намерение да дойдеш тук?
	— Обмислям възможността — отвърна тихо тя.
	— Хубавице, това за мен ще бъде празник!
	— И за мен. Тогава може би ще се отърва от куфара.
	Като пренебрегна споменаването на куфара, той попита:
	— Кога?
	— Още не знам.
	— Свободен съм като птичка и… — Замлъкна изведнъж и след малко продължи по-тихо: — Има един човек, който по всяка вероятност би ти донесъл куфара, но трябва сама да го попиташ.
	— Не. Невъзможно. Не бива да го замесвам.
	— Моля те, ела, ангелче. Дори бихме могли да се позабавляваме.
	— Ще се позабавляваме, ако се срещнем. Дочуване.
	Дидри затвори телефона, облегна се и затвори очи.
	Замисли се да замине ли за Берлин или не.

	* * *

	Още двайсетина минути Дидри обмисля всичко и най-вече пътуването до Берлин. Ще успее само ако заминат всички заедно, а заедно бяха доста внушителна компания. Щяха да бият на очи, затова нямаше защо да се крият. Бяха семейство Ингам от Кавендън, тяхната националност щеше да ги предпазва, както и известното им име.
	Онова, което каза Майлс преди малко, беше вярно. Адолф Хитлер имаше слабост към английската аристокрация и двете сестри Митфорд бяха пример за предпочитанията му. Знаеше, че във войската имаше много служещи с благородническо потекло, и тя наистина вярваше, че мъжът, от когото се възхищаваха някои политици, ще стане диктатор на Централна Европа в най-скоро време.
	Не разбираше защо са толкова недалновидни и не виждаха какво представлява — въплъщение на злото, човек, който бленува да покори света.
	На вратата се почука тихичко и Дафни надникна в стаята.
	— Заета ли си? Може ли да поговорим?
	— Разбира се, Дафърс.
	Дидри стана от писалището и седна на дивана. Сестра й се настани на кресло срещу нея.
	— С Хюго току-що обсъдихме идеята Чарли да замине за Берлин. Не искаме да пътува сам, а, от друга страна, разбираме интереса му. Какво е мнението ти?
	— Съгласна съм, че не бива да пътува сам — отговори Дидри. — Берлин е град, в който човек е уязвим, ако не е с приятел или спътник при тези особени обстоятелства.
	Дафни кимна.
	— Съзнавам, че познаваш Германия по-добре от всички нас. Проучвала си страната, говориш немски. — Дафни изведнъж се усмихна и продължи: — Няма да се отплесвам, но помня как замина на пътешествие с твоите приятелки Максин и Лора точно преди Световната война. Когато се върна, беше много угрижена, че Германия се превъоръжава. Сега е същото, а са изминали само двайсет години — промърмори Дафни с мрачно изражение.
	Дидри кимна.
	— Хората в Берлин си спомнят онзи ужас, смъртта, разрушението и затова се говори за отстъпки и мирни решения. Но нищо няма да помогне.
	— Защо?
	— Защото Адолф Хитлер иска война, макар и не точно с британците. Затова и той насърчава правителството да приеме идеята за мирни отстъпки.
	— Разбирам. Да се върнем към случая на Чарли. Защо всъщност не може да отиде сам? Трябва да му кажа причините.
	— Защото Берлин в момента е най-опасният град в света. В известен смисъл е военизиран, униформени мъже сноват навсякъде… есесовски и щурмови отряди, агенти на разузнаването. Да не забравяме Гестапо. Ширят се антисемитизъм, фанатизъм, грубиянство. Атмосферата е тревожна.
	— Разбрах, Дидри, много ясно ми го обясни. С Хюго искаме да бъде независим, да обиколи света, да се държи естествено, но след като не е разумно да пътува сам, мислиш ли, че идеята да заминем всички е по-приемлива?
	— Ако искаш да изпълниш желанието на Чарли, което е очевидно, ще уредя пътуването. Обадих се в моята служба и следващата седмица съм в отпуска. Ще дойда с вас.
	— Прекрасно. Честно да си кажа, не ми се вярва да заминем, ако не си с нас.
	— Ще уредя всичко. Ще се настаним в хотел „Адлон“. Отсядала съм там, най-добрият е. Само трябва да решим кога да тръгнем.
	— Ще говоря с Хюго и ще определим дата. Имаш ли предпочитания? — попита Дафни.
	— Всъщност имам. Вторник следващата седмица. Тогава трябва да заминем за Берлин — отговори Дидри.


>>	Дванайсета глава

	Дидри се отдръпна от високото огледало, огледа се и остана доволна от себе си. Беше заела от Сесили семпла вечерна рокля от шифон. Беше синя като метличина, с елегантна кройка, както обикновено, с дълги ръкави и разкроена пола. Бижута почти не носеше, само брачната си халка, перлени обици и часовник. Като последен щрих към тоалета постави на рамото си прочутата брошка на Сесили — бялата копринена роза.
	Когато слезе долу, осъзна, че е сама. Огледа се и забеляза в дъното на градината Сесили, застанала на брега на езерото.
	— Сесили! — извика и се запъти към снаха си.
	— И ти ли подрани? — попита Сесили, като се обърна усмихнато. — Знаех си, че ще дойдеш по едно и също време с мен.
	— Ами, да! Разбрах, че искаш да говориш с мен.
	Дидри се загледа в нея с въпросително изражение.
	— Само за да ти благодаря за съгласието ти, че непременно трябва да придружим Чарли в Берлин. Не бях сигурна дали ще приемеш, когато го предложих.
	— Не исках да го лиша от това посещение, след като е толкова запален по журналистиката. И да си кажа честно, това ми дава възможност да говоря лично с моя човек.
	— Имаш ли някакви новини? — попита нетърпеливо Сесили и очите й блеснаха.
	— Имам и не са добри. Все пак той продължава да прави опити.
	Сесили кимна и се загледа в далечината. Натъжи се, сърцето й се сви заради Грета. Дидри я прегърна през раменете.
	— Мисля, че в момента е по-добре да не се отчайваме, да храним надежда. Никога не се знае какво може да се случи. Животът е странен.
	— Благодаря ти, Дидри, че си готова да помогнеш. Много съм ти признателна.
	— Не бива нищо да казваш на Грета. Или да й даваш и най-слаба надежда. Би било ужасно. И няма да посещаваш баща й, когато отидем в Берлин. При никакви обстоятелства. Това е абсолютно задължително.
	Дидри изгледа Сесили много сериозно с присвити очи.
	— Но тя ще разбере, че съм в Берлин и че не съм сама! — отвърна Сесили. — Ще й се стори странно, ако не го посетя.
	— Знам. И без съмнение съвсем скоро всички ще разберат, понеже ще пътуваме заедно. Темата ще се обсъжда. Но сигурно наблюдават професора, както повечето известни личности, и най-вече интелектуалците. Не бива да го приближаваш, може да застрашиш живота му.
	— Заклевам се с нашата старинна клетва, че няма да ти изменя. Тя важи, както ти е добре известно. Суон никога не са пристъпвали клетвата си към Ингам — сопна се Сесили.
	Дидри кимна, поомекна и добави по-спокойно:
	— Ще попитам моя човек може ли да уреди, така да се каже, случайна среща с професора. Трябва да оставим нещата такива, каквито са.
	— Ще те попитам само от любопитство, твоят човек от министерството ще бъде ли с теб?
	— Не, и няма да говоря за него. Не се съмнявам, че разбираш защо. Да кажем само, че съм го срещнала… случайно. И без повече въпроси. Разчитам, че ще си мълчиш. Помниш ли моите правила?
	— Не вярвай на никого. Не говори с никого. Сама се оправяй.
	Дидри наклони глава.
	— Вече са и твои правила, Сесили Суон Ингам. Разбра ли?
	— Разбрах.
	В този момент видяха другите от семейството да се събират в лоджията и Дидри хвана Сесили под ръка. Тихо й прошепна:
	— Постарай се да изглеждаш изненадана, когато Дафни съобщи, че всички заминаваме с Чарли за Берлин.
	— Ще се постарая.
	Сесили тръгна в крак с Дидри, докато изкачваха пътеката. Сега вече съзнаваше съвсем ясно, че е безпомощна, също както Дидри. Леля Шарлот беше права, когато веднъж каза, че никой не държи юздите на живота си. Беше точно обратното. „Животът дърпа юздите на всеки от нас“ — помисли си тя.

	* * *

	През цялата вечер лицето на Дидри остана безизразно. Беше притихнала и почти не говореше. Отговаряше на всеки обичаен въпрос за Берлин и за Третия райх, нищо повече. Крайни, политически и заплетени въпроси оставяше без отговор. Казваше, че няма представа.
	Никой на света не знаеше, включително нейното семейство, че е агент от британското разузнаване. Дори любимите й, вече покойници, не знаеха. Леля Гуендолин беше единственият човек, който веднъж има дързостта да я попита направо. Дори тогава Дидри не беше отговорила на леля си точно и я беше оставила да гадае, без да е съвсем уверена в предположенията си. Да се прикрива се беше превърнало в нейна втора природа.
	По-късно, когато остане сама в спалнята си, ще си намисли план за Берлин. И ще се моли да бъде успешен.

	* * *

	Сесили погледна часовника на нощната масичка. Минаваше полунощ, но не можеше да заспи заради хаотичните мисли, които се въртяха в главата й. Вечерта беше много приятна, а храната и вината — превъзходни. Разбира се, настроението стана изключително приповдигнато, когато Хюго съобщи, че всички ще придружат Чарли в Берлин.
	След разговора с Дидри преди вечеря Сесили осъзна, че работата е безнадеждна, що се отнася до професора. Дидри го заяви най-безцеремонно и беше изключително песимистично настроена. Сесили въздъхна дълбоко, като си помисли за пътуването до Берлин, което вече нямаше смисъл.
	Майлс докосна ръката й и тя разбра, че и той е буден.
	— Едва ли не чувам как мислите ти се въртят в главата. Какво има, скъпа? — попита нежно.
	— Не зная, някак неспокойна съм, Майлс. Може би заради виното. Нали знаеш, че понякога ми действа така… възбужда въображението ми… или нещо такова.
	— Беше такава прекрасна вечер, да отидем до езерото и да поседнем там — промърмори Майлс.
	На нощното небе нямаше облаци и безбройните звезди бяха по-ярки от всякога. На брега на езерото имаше ниска скамейка и те седнаха на нея, любувайки се на красивия пейзаж.
	— Погледни планините със заснежените върхове и небесния свод, обсипан със звезди… колко красиво е тук, Сеси.
	— Да, наистина. Такъв мир и такава тишина. — Поклати глава. — А недалече оттук владеят лудост, хаос и слухове за неизбежна война. Земята, на която живеем, е смайващо красива и въпреки това има хора, които искат да я съсипят.
	Сесили потръпна. Майлс веднага я прегърна.
	— Знам какво имаш предвид. Спокойствието тук е неповторимо и през всичките тези трудни години дава сили на Хюго. Поне аз така си мисля. — Позамълча, после сведе поглед към нея и повдигна лицето й към своето. — Не искаш ли да отидем в Берлин, Сеси?
	— И да, и не — отвърна замислено тя. — Искам да видя какво става, но като че ли се страхувам от този несигурен и престъпен град.
	— Нищо няма да ни се случи, скъпа. Ние сме от известно английско семейство и това ни пази — успокои я Майлс, притискайки я до себе си.
	— Да, знам — промълви тя.
	— Може ли Дидри да помогне на бащата на Грета? — попита Майлс.
	— Не ми се вярва — отвърна тихо Сесили и у нея се надигна тревога. — Каза ми, че нейният познат няма възможност да уреди документи за пътуване. Както изглежда, е много трудно да се получат. Няма в наличност.
	Майлс попита колебливо:
	— Дидри каза ли ти нещо за среща със семейството на Грета?
	— Нищо конкретно, Майлс. Само че интелектуалците са постоянно под наблюдение. Каза, че го е прочела в английски вестник — излъга Сесили.
	— И аз го прочетох. Гестапо е същинска напаст… арестуват неочаквано хора, които са абсолютно невинни. — След кратко мълчание Майлс добави: — Може би е по-разумно да не посещаваме професора, тъй като ще привлечем внимание към него.
	— Съгласна съм. По-скоро ще му направим услуга, ако не го потърсим. — Поколеба се от предпазливост. — Да не би да намекваш, че известните Ингам ще бъдат следени?
	— Има голяма вероятност, скъпа. И какво от това? Просто пътуваме за удоволствие и минаваме през Берлин, така да се каже. Постът на Дидри в Министерството на войната винаги е бил тайна за мен, Сеси. Тя никога не говори за работата си, освен че има чиновническа длъжност. Какво мислиш? Това вярно ли е? Или предполагаш, че сестра ми работи в разузнаването?
	— Сигурна съм, че е чиновничка в администрацията, факт е, че ако беше в разузнаването, щеше да намери начин да помогне на бащата на Грета.
	— Може би. Но съм склонен да се съглася с теб. Както и да е, Дидри не си пада по шпионаж, не е такъв тип. Твърде уравновесена е.
	— И аз мисля същото — отвърна Сесили и си отдъхна, че е успяла да заблуди Майлс.


>>	Тринайсета глава

	През първото им утро в Берлин Дафни, Дидри и Сесили се събраха за закуска в ресторанта на хотел „Адлон“, където бяха отседнали. Много по-рано Хюго и Майлс бяха тръгнали с Чарли на обиколка из града и щяха да се приберат късно следобед.
	— Радвам се, че не се наложи да отидем с тях — промърмори Дафни, като местеше поглед от сестра си към Сесили. — Първо, не ми се ставаше в ранни зори, и второ, нямам желание да се разхождам в този град, особено след като навсякъде се пречкат военни.
	— Много точно се изрази — „пречкат се“! — разсмя се Дидри. — Накъдето и да погледнеш, само униформи виждаш.
	— Излиза ли вече? — попита Сесили, обзета от любопитство, което не можа да прикрие.
	— Не — отговори Дидри. — Но забелязах, когато излязохме снощи след вечеря да се поразтъпчем, колко много есесовци се блъскат между нас, горките минувачи. Всичките ми приличаха на побойници.
	— А пък аз забелязах колко много елегантни жени вечерят тук. Всъщност някои бяха изключително шик и много изискани — каза Сесили. Обърна се към Дафни и продължи: — Иска ми се да пообиколя по-известните магазини. Ще дойдеш ли с мен?
	— С удоволствие, Сеси. Но ми се иска да видя и „Тиргартен“ или сутринта, или следобед. Някога е бил ловен парк на курфюрстите на Бранденбург.
	— Непременно ще отидем — съгласи се Сесили.
	— Ела с нас, Дидри — предложи Дафни, — освен ако нямаш други планове.
	— Всъщност имам. Преди всичко трябва да направя визита на учтивост в британското посолство.
	— Тогава да обядваме заедно — предложи сестра й.
	— Не мога, но благодаря за поканата. Имам един стар приятел тук и си уговорихме среща за обяд. Трябва да се срещна и с един от аташетата в посолството по повод приема утре. Разбрах, че сме в списъка на гостите.
	— Радвам се, че сме поканени — каза Сесили. — Ще ми бъде много интересно да наблюдавам жените и техните тоалети.
	— Облеклото очевидно ще бъде строго официално — прибави Дидри. — Добре че напомних на мъжете да си вземат вечерни костюми.
	— А ние какво ще облечем, Дидри? — попита Дафни. — Предполагам, че трябва да се издокараме.
	— Ще се издокараме, но преди всичко ние сме прочутите Ингам — подсмихна се Дидри. — А що се отнася до теб, и чувал да навлечеш, пак ще бъдеш красива. Не се съмнявам, че утре ще бъдеш красавицата на бала.
	— Аз не съм толкова сигурна, но благодаря за комплимента. Донесох няколко летни вечерни рокли.
	Дидри стана и каза:
	— Трябва да тръгвам. Ще се върна към четири. Ще пием ли чай заедно?
	— Разбира се, с удоволствие — отговори Сесили. — До скоро и приятен ден.
	— И на вас.
	Дидри им се усмихна и забързано излезе от ресторанта.
	След като намаза препечена филийка с масло, Дафни погледна Сесили и каза:
	— Чудя се Шарлот говорила ли е с теб за папа? За здравето му имам предвид.
	Въпросът изненада Сесили и тя сви вежди.
	— Не, не е. Но защо питаш? Мислиш ли, че баща ти може да е болен?
	— Всъщност не. Беше много добре, когато заминахме, но оттогава изминаха няколко седмици. Алиша ме накара да се замисля… Тя наистина искаше да дойде с нас в Берлин, предполагам заради Чарли, който представи пътуването като истинско приключение. А те двамата винаги са залепени един за друг. Съгласих се, че Алиша трябва да дойде с нас, но тя изведнъж промени мнението си, понеже не можела да разочарова дядо си. След това прибави, че той копнеел тя да се върне в Кавендън и на неговата възраст било важно да е там.
	— Не мисля, че е имала предвид здравето му — успокои я Сесили. — Във всички случаи, ако графът не е добре, Майлс щеше да знае и да ми каже. — Сесили млъкна и пийна чай. — Баща ти обожава Алиша, откакто се е родила. Сигурна съм, че му липсва. Тя очевидно го разбира и иска да спази обещанието си.
	Дафни кимна и лицето й се отпусна.
	— Сигурно имаш право. Беше глупаво от моя страна.
	— Алиша е прелестна и много мила с всички — отбеляза Сесили. — Майка ми я обожава, нали знаеш?
	— Чувствата ни са споделени, аз също обожавам госпожа Алис. — По лицето на Дафни мина мимолетна усмивка и тя се загледа отнесено в далечината, сякаш се взираше в миналото. След един дълъг момент каза: — Ако не беше майка ти, щях да загубя разсъдъка си. Тя спаси живота ми, когато бях на седемнайсет… е, но ти го знаеш.
	— Да, зная.
	Сесили не каза нищо повече и си спомни онова ужасно лято, когато Дафни беше жестоко изнасилена. Знаеха само Суонови и родителите на Дафни.
	Сякаш прочела мислите й, Дафни прибави:
	— Оттогава се ужасявам от насилие. Може би затова не се чувствам особено добре тук, в Берлин. Усещам подмолно течение, опасно течение, което само дето не е изригнало. Радвам се, че ще останем не повече от няколко дена.
	— По улиците се долавят напрежение и неспокойствие. Знам точно какво имаш предвид, Дафни. Атмосферата е пропита със страх. Виж, в неделя се връщаме в Цюрих, пък и тук сме в безопасност.
	— Да, знам, Хюго ме успокои.
	Докато закусиха, мълчаха. Всяка потъна в своите мисли. Сесили се замисли за свекъра си и дали Алиша все пак не е забелязала нещо. Графът не беше вече толкова здрав и енергичен и на нея й направи впечатление няколко пъти напоследък, че здравето му не е както преди. Не каза нищо на Майлс или на който и да е друг, но графът не беше вече същият. И сега най-неочаквано можеше да го определи съвсем точно. Беше загубил от духа си и това я натъжи. Реши да запази за себе си своето прозрение за свекъра си. Засега не беше необходимо да го разгласява.

	* * *

	Дидри излезе от хотела и се озова на булевард „Унтер ден Линден“. Свърна вдясно по Вилхелм щрасе, където се намираше британското посолство. Мислеше си за Тони Дженкинс, с когото имаше среща, и за това, че има възможност да говори с него очи в очи на ясен език, а не по телефона кодирано и с недомлъвки. Въпреки всичко беше сигурна, че ще я нарича „ангелче“, но тя беше решила, че ще се обръща към него с истинското му име.
	Тук, в посолството, той беше Тони Дженкинс — аташе. Всъщност не работеше за Министерството на външните работи. Беше агент в британското разузнаване и работеше за нея, но никой от колегите му не знаеше. Самоуверен, хладнокръвен, с естествен чар, изпълняваше ролята на аташе убедително.
	Дидри спря пред портала на британското посолство и погледна националното знаме, развяващо се на висок пилон. За нея то не символизираше само страната й, но и демокрацията, правовата държава и свободата.
	Погледна към Вилхелм щрасе, където недалеч се издигаше над канцлерството немското знаме със свастиката. Каква ирония… двете сгради се намираха на една и съща улица!
	Тя бързо изкачи стълбището и влезе в посолството.
	След няколко минути, докато съобщи името си на младата жена на рецепцията, видя Тони Дженкинс да бърза към нея. Усмихваше се лъчезарно и очевидно беше щастлив, че я вижда.
	Здрависа се с нея.
	— Лейди Дидри, добро утро, добре дошла отново в Берлин.
	— Радвам се, че съм тук, Тони — отговори тя и го последва към неговия кабинет.
	Щом влязоха, той я грабна в мечешка прегръдка. Тя също го прегърна, после се отдръпнаха и се взряха усмихнати един в друг.
	— Не знаеш как се радвам да те видя — каза той.
	— Знам какво имаш предвид. Чувствам същото.
	— Да поседнем на дивана, а после ще отидем да се поразходим.
	Докато говореше, я погледна многозначително.
	Дидри кимна.
	— Да, разбира се. Защо да стоим вътре, след като денят е толкова хубав? — Плъзна поглед по стените и тавана и като се загледа в Тони, оформи думите беззвучно:
	— Нали не се подслушва?
	Той поклати глава.
	— По-разумно е да излезем, иначе все ще ни прекъсне някой.
	— Да, наистина. Ами сър Невил? Трябва да поднеса почитанията си на посланика.
	— Помоли ме да ти обясня, че в момента е зает. Но утре вечер ще те поздрави с добре дошла. Очаква с нетърпение теб и твоето семейство на приема.
	Тони стана и взе от бюрото си някакви пликове за писма.
	— Ето поканите за приема и вечерята, Дидри. Щях да ги изпратя по куриер в хотел „Адлон“, но после реших да ти ги дам.
	— Благодаря.
	Имаше една за нея, една за Сесили и Майлс и една за Хюго, Дафни и Чарлс. Отвори чантичката си, пусна трите плика в нея и стана.
	— Какво още чакаме? Да вървим.


>>	Четиринайсета глава

	Слязоха от таксито на Тиргартенщрасе и влязоха в парка, след като Тони плати на шофьора. Дидри познаваше добре парка, в миналото се беше разхождала в него. Днес беше едно от малкото места в Берлин, където още се усещаше спокойствие.
	Тони и Дидри се запътиха към едни усамотени градински скамейки до езерце. Седнаха и тя каза:
	— В таксито не беше приказлив, сега е моментът да говорим. Сложно е по телефона с нашия код.
	— Но е сигурно — усмихна й се той. — Кабинетът ми не се подслушва. Постоянно го проверявам. Но ще ни прекъсват. Някой все надниква в кабинета за нещо си. Затова избрах за нашата среща Тиргартен.
	— Тук е много приятно — отговори Дидри. — Сестра ми Дафни ще дойде по-късно. Всъщност Берлин не я очарова. Усещам, че я плаши мрачното предчувствие в атмосферата на града.
	— С повечето хора е така, ангелче.
	Тя се засмя.
	— Знаех си, че ще ме наречеш така днес. Но само веднъж, разбра ли?
	— Разбрах. — Той също се засмя и каза: — Може би намерих човек, който да се погрижи за твоя куфар.
	Дидри замръзна с изправен гръб и го погледна съсредоточено.
	— Мислех, че всичките ти свръзки са изгубени.
	— Изгубени са. Но тази ми падна от небето, така да се каже, съвсем изневиделица.
	— Кой е?
	— По-точно коя е?
	— Кажи ми нещо повече за нея.
	— Аристократка с титла, добре позната в Берлин, приемат я навсякъде в обществото, млада е, жизнерадостна и интелигентна. Съвсем случайно научих, че е свързана с тайно движение, знаеш за тези антинацистки групи, които извеждат хора извън страната.
	— Споменавал ли си й нещо?
	— Нищо конкретно. Утре ще се запознаеш с нея. Включих я в списъка на поканените и беше одобрена. Ще се запознаеш и с някои от нейните приятели, които, подозирам, са от една черга с нея, и… о, и с прелестна англичанка, омъжена за немски принц. Като заговорихме сега, се сещам, че може би я познаваш. Произхожда от йоркширска фамилия.
	Дидри сви вежди и се замисли. И изведнъж си спомни.
	— Не се ли казва Арабела фон Витинген?
	— Да, омъжена е за принц Роберт Курт фон Витинген.
	— Моминското й име е лейди Арабела Кънингам. Брат й е граф Лангли и живее в замъка Лангли в Северен Йоркшир. Дафни бегло я познаваше, когато бяха момичета. Колко интересно. Дафни ще се радва да говори с нея, сигурна съм.
	— Сега никой не може да ни подслушва. Обясни ми какви са хората, които искаш да изведеш от страната — подкани я Тони. — Не зная нищо, както ти е добре известно. По телефона е толкова трудно.
	— Ще ти обясня. Все пак… чудя се дали телефонът ти в посолството не се подслушва?
	— Със сигурност не се подслушва. Имам си начини да проверявам. И така, за колко изходни визи говорим?
	— За четири.
	— Твърде много са, Дидри. Напоследък режимът се затегна и хората се плашат! — възкликна Тони и усмивката му помръкна. — Страхуват се от арест.
	— Разбирам. Моята снаха Сесили Суон има секретарка — Грета Чалмърс. Нейното семейство е в опасност и не може да се измъкне. Сесили се опитва да помогне на Грета.
	— Как се казват? — попита Тони явно притеснен.
	— Щайнбренер. Бащата на Грета е професор по философия и…
	— Професор Хелмут Щайнбренер, известният изследовател на Платон ли? — прекъсна я Тони. — Боже мой, какво странно съвпадение. През последните няколко дни името му се споменава за трети път. За него става въпрос, нали?
	— Предполагам. Той е познавач на Платон. В каква връзка се е споменавало името му, Тони? Това не те ли притеснява?
	— Не. Имаме още един важен гост от Лондон — сър Антъни Пери, писател, журналист и радиоговорител. Освен това е професор в Кеймбридж. Много известен в академичните среди.
	— Зная, чела съм негови статии в „Дейли Телеграф“ — каза Дидри. — Той ли е споменал професор Щайнбренер?
	— Да. В началото на седмицата ме попита възможно ли е да поканим професор Щайнбренер на приема утре. Помоли за лична услуга. Били стари приятели. И аз го включих в списъка на поканените. След това за него се поинтересува един тукашен журналист, когото познавам…
	— Одобрен ли е професорът? — прекъсна го Дидри.
	— Трябва да проверя. Не обърнах внимание, понеже правех услуга на сър Антъни.
	— Имаш ли някаква представа защо журналист ще те разпитва за професора? — попита замислено тя.
	— Не, но ми е близък, дължи ми няколко услуги, така че лесно мога да разбера. Но да се върнем на най-важния въпрос — изходните визи. Казах ти, че доставките секнаха. Можеш да се обърнеш към Рицаря…
	— Няма да отида при него! Не го споменавай! — прекъсна го с остър и сърдит тон Дидри.
	— Добре, добре. Повече няма да го споменавам. Името му е verboten.
	Дидри пое дълбоко дъх и поклати глава.
	— Извинявай, Тони. Наистина съжалявам. Не исках да бъда груба. Да продължим. Опасявам се, че има друг проблем.
	— Какъв?
	Той й хвърли бърз поглед и в светлосивите му очи се появи тревога.
	— Паспортите им са подпечатани с „Е“, задължително за всички евреи.
	— О, Господи, не! Не мога да ги снабдя с нови паспорти. Вече не.
	Тони се отпусна на облегалката, чувствайки се безсилен.
	Дидри отново въздъхна тежко и каза:
	— Какъв е най-лошият сценарий? Очевидно няма да можеш да получиш визи. А само една ще можеш ли?
	— Вероятно, ако новата ми свръзка се окаже надеждна и помогне.
	— Професор Щайнбренер има две деца. Сигурна съм, че ще поиска да изведе първо едното.
	Тони затвори очи и въздъхна тежко. След това застана с изправен гръб и отбеляза:
	— Дете. Как да го уредим, Дидри? Не е разрешено едно дете да пътува само. Преди всичко това е много опасно. Само дете много бие на очи, лесна мишена е, ако ме разбираш.
	— Разбирам те. Но когато казах дете, нямах предвид малко дете. Доколкото разбрах от Сесили, по-малката дъщеря на професора е на шестнайсет-седемнайсет години.
	— Тогава е по-лесно и все пак е под въпрос. Момиче, което пътува само във влака. Постоянно минават патрули, Дидри. Обикалят след всяка спирка. Жена, на каквато и да е възраст е уязвима.
	— Имаш право, разбира се. Виж, в Цюрих обмислих подробно всичко, и съставих план, при положение че получиш само една виза. И…
	— Никога не бива да те подценявам, нали, ангелче?
	— Точно така, не бива, Тоби Иънг — отвърна му тя през смях. — Ето какво измислих. Имам приятел в американското разузнаване. Негов съквартирант от колежа е импресарио. Често идва в Берлин заради Берлинската филхармония. Ще услужи на стария си приятел. Ще замине от Берлин с момичето и ще го пази.
	— Минава се в Белгия през граничен град, след това се прекосява Франция, ами ако се случи нещо? — попита Тони. — Един цивилен няма да знае как да постъпи.
	— Пътувах по този маршрут и видях, че охраната на границата е засилена. Пътниците слизат от влака, показват паспортите си, визите си, всички документи, а войниците претърсват куфарите. Невинаги нещата се усложняват. Човекът трябва да се инструктира, че ако види и усети нещо подозрително, да слезе от влака с момичето, да отиде в Аахен и оттам да се свърже с теб.
	— Разбрах. После аз ще ги взема оттам и…
	Не довърши изречението. В Аахен нямаха сигурна квартира.
	— Нищо няма да се обърка — успокои го Дидри.
	— Ами паспорта на момичето с печата, че е еврейка? — попита изведнъж Тони.
	— Ако момичето има билет за отиване и връщане, няма да я заподозрат. Отива на разходка в Париж и след две седмици се връща.
	— Заминава с мъж, така ли? — Тони поклати глава. — Това може да се стори странно на някои хора, особено след като той е по-стар.
	— Съгласна съм. Другият начин е двамата да пътуват поотделно и той да я наблюдава. Ще кажем на момичето, че има кой да се погрижи за нея и че не е непознат. Но ще се държат като напълно непознати.
	Тони разпалено закима.
	— Тази постановка е много по-разумна. Мисля, че ще успее. Сигурна ли си, че този тип ще се съгласи?
	— Не съм сигурна. Но планът е добър — настоя Дидри.
	— Какво ще стане с момичето в Париж?
	— Човекът ще го остави в британското посолство, за да получи виза за Британия. Визата ще й бъде подготвена. След това заедно ще се качат на влака за Лондон, където аз ще я чакам.
	— Мислиш ли, че за немци с печат в паспорта за еврейска принадлежност съществува вероятност да пътуват за удоволствие?
	Тони сви устни.
	— Този печат е, за да се знае, че са евреи, а не за да не ходят никъде. Паспортът е валиден.
	— Разбирам какво имаш предвид. Подпечатаните паспорти не бива да са спънка. Все пак ще се помъча да взема нов. Но няма да е лесно, нито евтино.
	— Благодаря. Парите не са проблем, Тони.
	— Какво ще се случи, ако успея да се снабдя с две изходни визи? Госпожа Щайнбренер ли ще замине, което много ще улесни нещата?
	— Ще ги улесни, но не вярвам професорът да остави сина си. Поне Сесили така ми каза. Това ще се реши в последната минута.
	Тони кимна и каза предпазливо:
	— Да се върнем на проблемите.
	— Да предположим, че американецът и момичето слязат принудително в Аахен. Къде ще отидат? Ще се озоват в безизходица. Вече нямаме тайна квартира там.
	— Всъщност имаме — отговори Дидри. — В понеделник тази седмица получих потвърждение, че сега разполагаме с убежище. Ще ти съобщя подробностите по-късно. Как се казва лицето, което ще помогне за куфара?
	— Да отидем да обядваме и тогава ще ти кажа.

	* * *

	Ресторантът се намираше на тясна уличка насред плетеница от задни улици в западнал квартал на Берлин. Но там сервираха най-вкусната домашна баварска храна и от няколко години Тони редовно го посещаваше.
	Сядаше винаги на една и съща маса в един ъгъл с гръб към стената и с лице към входа. Виждаше кой влиза и кой излиза и ако се наложеше, можеше за миг да изчезне.
	На Дидри също й харесваше малкият ресторант и винаги когато идваше в Берлин, Тони я водеше тук. Натам се запътиха, когато излязоха от парка, и наеха такси на Тиргартенщрасе.
	Настаниха ги на масата на Тони и почти веднага им поднесоха лимонада във високи чаши заедно с менюто. И двамата не пиеха алкохол, когато работеха. Пийнаха лимонада, Тони се наведе към Дидри и каза:
	— Ще ти обясня за моята нова свръзка, преди да си поръчаме.
	— Да, разбира се, искам да науча всичко за нея.
	— Не зная много, но достатъчно, за да разбереш какъв е произходът й, защо животът й е бил толкова бурен.
	— Бурен ли?
	Дидри повдигна въпросително вежда и се смръщи. Представата за бурен живот веднага я накара да застане нащрек.
	— Да, опасявам се, че е бил много бурен. Но тя изглежда уравновесена, сдържана и спокойна. Както и да е, като ти разкажа, ще разбереш. Тя е княгиня Ирина Трубецкая. Баща й — княз Игор Трубецкой, е бил убит през 1917 година. Тогава Ирина е била около шестгодишна, а майка й — княгиня Наталия, е била на двайсет и четири-пет. След неговата смърт и гибелта на династията Романови, избягали от Русия. Доколкото разбрах, майка й е братовчедка на покойния цар, между другото.
	Тони млъкна и отпи от лимонадата. Дидри попита:
	— Тогава ли са дошли в Берлин?
	— Не, поне не в началото. Минали са през различни страни и са се задържали по-дълго в Полша, където са имали близки приятели от полската аристокрация. Преди десет години идват в Берлин и остават тук, уморени да бъдат бежанци и да обикалят от страна в страна.
	— Майка й работи ли? А Ирина? Как се издържат, знаеш ли?
	Тони поклати глава.
	— Не съм сигурен. Човекът, който ме представи на Ирина, съвсем наскоро загатна, че са избягали с много бижута и доста пари. Но добрата новина е, че княгиня Наталия неотдавна се омъжи за пруски барон, вдовец, и най-после те имат истински дом. Господин баронът живее в къща близо до парка и както изглежда бракът им е много щастлив, така ми казаха.
	— Щастливият край стопля сърцето — промълви Дидри. — И какво те кара да мислиш, че княгиня Ирина ще ни помогне да получим изходна виза или визи?
	— Сигурен съм, че визата ще бъде една, Дидри. — Той се наведе към Дидри, оглеждайки салона. Най-накрая продължи тихо: — Мой близък приятел с длъжност като моята в друго посолство в Берлин ми каза, че Ирина често работела с нелегални антинацистки групи. Накара ме да се закълна, че ще пазя тайната й.
	— Разбирам те. Твоята тайна е моя тайна. На колко години е тя?
	— Ако е била на шест през седемнайсета година, тогава е родена през 1911 и сега е на двайсет и пет-шест. Привлекателна е, изглежда изключително добре, но най-важното е, че е надарена с харизма. Утре ще се запознаеш с нея.
	— Нали ще се запозная с нея като английска аристократка, а не като жена, която работи в Министерство на войната?
	— Разбира се и затова съм толкова доволен, че си с лейди Дафни и съпругът й, и с брат си и с неговата съпруга… това чудесно ме устройва. Вие сте високопоставени британски гости на разходка в Берлин.
	Дидри кимна.
	— Съгласна съм и това означава, че ти ще преговаряш с княгиня Ирина.
	— Да, аз ще преговарям. Не се притеснявай. Трябва да останеш под прикритие. Това е очевидно. А сега да си поръчаме. Не знам за теб, но аз изгладнях.
	Дидри взе менюто и впери поглед в него, но си мислеше какво й предстои да направи през идващите дни. Вдигна поглед от менюто и каза:
	— Изглежда ще си поръчам това, което винаги поръчвам… Баварски наденици с кисело зеле, а преди това картофени палачинки с ябълков сос.
	Той се разсмя.
	— И аз ще си поръчам същото. Обожавам техните бели баварски наденици.
	Тони направи знак на сервитьора и поръча. След това се обърна към Дидри и прошепна:
	— Мисля, че тук ще се разрази буря. Всичко в Берлин се променя толкова бързо. Ще се помъча да прибера куфара преди края на този месец.
	Сините очи на Дидри се взряха в лицето му.
	— Знаеш ли нещо, което аз не знам?
	— Не, но мисля, че се задават беди. Също така се усеща в атмосферата нещо съвсем ново… някакво предчувствие… мъти се нещо много сериозно. Но не знам точно какво.
	— Тогава трябва да действаш бързо — отговори Дидри. — А сега ето информацията за тайната квартира в Аахен.
	Той слушаше внимателно, запомняйки адреса и други подробности. После попита:
	— А как се казва американецът импресарио, който идва често в Берлин?
	— Александър Дюбе. Американец е, роден и израсъл в Щатите. Баща му е французин. Очевидно е много почитан и елегантен. Говори френски и немски и е абсолютно извън всяко подозрение. Няма да има нищо против да услужи на моя приятел от Американското посолство, с когото ще се свържа, като се върна. Но с Александър Дюбе ще се наложи ти да преговаряш.
	— Няма проблем, шефе — отвърна той и й се ухили. — Ето, нашият обяд за лакомници идва, ангелче.


>>	Петнайсета глава

	— Добре че си сама — каза Дидри, като влезе след Сесили в нейния апартамент в хотел „Адлон“. — Къде са всички?
	— Решиха да отидат в „Тиргартен“ понеже Чарли не е видял още парка, и Дафни го придружи. След това ще обядват в „Хорхер“.
	— А на теб не ти ли се ходеше, Сеси?
	— Всъщност не, в настроение за работа съм… — Млъкна и леко се подсмихна. — Майлс иска да се посветим изцяло на ваканцията, но мен никак не ме бива да бездействам. Трябва да се обадя на Доти, да прегледам куп документи. Предстои война и имам много планове за бизнеса. Всичките са неотложни.
	— Разбирам. Говори ли с Грета тази сутрин?
	— Не, нямах повод да говоря с нея, пък и не ми се искаше, ако трябва да си призная честно. Много малодушно от моя страна, не намираш ли?
	Дидри поклати глава и каза:
	— Съвсем не. Знам как се чувстваш. Получих неочаквана и интересна новина вчера, разбира се, съвсем случайно. Знам, че ще те зарадва.
	Сесили загледа зълва си с очакване.
	— За професор Щайнбренер ли?
	— По-полека, Сеси. Да, за него е, но не искам да се вълнуваш прекалено. Моят приятел от посолството Тони Дженкинс ми съобщи, че на приема са поканени няколко англичани. Лейди Арабела Кънингам, която е омъжена за немски принц, също е поканена. Едно време са се познавали с Дафни.
	— Изумително. Това може би ще накара Дафни да се почувства по-добре. На нея наистина й е неприятно тук.
	Дидри кимна.
	— Знам. Тя изпитва силна антипатия към Германия. Сър Антъни Пери, учен и журналист, е поканен на приема и е попитал дали може да дойде с един стар приятел — професор Щайнбренер.
	— О, слава богу. Ще се срещна с него най-естествено, едва ли неслучайно.
	Сесили очевидно беше въодушевена.
	— Но когато казах на Тони, че е и наш познат, той обясни, че поканата му още не е потвърдена.
	Лицето на Сесили помръкна.
	— Надявам се, че ще дойде. Ще бъде толкова хубаво, когато се върна в Лондон, да кажа на Грета, че съм говорила с баща й. Знам, че това ще я успокои. — Тя позамълча, после тихо попита: — Мислиш ли, че ще дойде?
	Дидри поклати глава и сви леко рамене.
	— На този въпрос не мога да отговоря. Но ще се осмеля да изкажа предположение, че по всяка вероятност тази вечер той ще бъде на приема.
	— Защо не ми каза снощи — сви вежди Сесили.
	— Наистина нямах възможност, всички бяха с нас и Чарли не преставаше да говори. Във всеки случай трябва да говоря с теб много сериозно, това е другата причина да почакам до следобеда.
	— Много си напрегната — отбеляза Сесили, взирайки се в лицето й. — Хайде, кажи ми. Цялата съм в слух.
	— Искам да те предупредя да бъдеш изключително внимателна в поведението си при срещата с професор Щайнбренер. Да подбираш думите си и нито намек за извеждането на семейството му от страната или нещо подобно. Говори главно за Грета, колко е прекрасна, колко разчиташ на нея. Бъди добронамерена във всяко отношение и нито дума за окаяното му положение. Виж, Сесили, всички ще ни гледат заради това, което сме. И никога не забравяй, че и стените имат уши.
	— И килимите — прибави бързо Сесили и двете се разсмяха.
	След като престана да се смее, Сесили каза:
	— Обещавам да бъда много предпазлива и внимателна. Знам, че тази информация е само за мен, нали?
	— Да. Покажи се изненадана, когато ти представят професор Щайнбренер. Затова не казвай на Майлс или на когото и да е друг.
	— Ще си мълча. Ще предупредиш ли Дафни за лейди Арабела?
	— Доста се колебах и реших да оставя нещата такива каквито са. Ще се срещнат най-естествено, аз ще се погрижа. — Като забеляза недоумението на Сесили, бързо прибави: — Искам вечерта да е непринудена, нормална. И искам всички да прекарат приятно.
	Сесили направи физиономия.
	— Приятно ли? Във време като това, когато светът е пред гибел. Понякога не разбирам цялата тази лудост… или защо хората постъпват по определен начин. — Поклати глава. — Да си кажа честно, дълбоко в себе си съм много загрижена за бъдещето.
	— Аз също — отвърна тихо Дидри. — Трябва да се усмихваме, Сеси, и никога да не показваме, че се страхуваме.

	* * *

	— Добре — каза Сесили, — значи ще облечеш довечера черната ми рокля от крепдешин, но ще имаш нужда и от бижута да освежиш тоалета.
	Дидри се разсмя.
	— Когато тръгнах миналата седмица за Женева и през ум не ми мина за тоалети и бижута. Мислех си, че пътешествието ми ще продължи ден-два. Можеш ли да ми помогнеш?
	— Мога, разбира се — възкликна Сесили. — Ела в спалнята да ти покажа какви бижута съм взела. Естествено всичките са фалшиви, от колекцията „Кавендън“.
	Двете отидоха в спалнята и тя извади от чекмедже на скрина няколко черни кадифени кесийки, които изтърси на леглото.
	Дидри я последва и ахна, като видя колко са красиви бижутата.
	— Всичките изглеждат съвсем истински — отбеляза и инстинктивно посегна към дългия наниз от перли.
	— Здравейте, дами — поздрави ги Майлс, който беше застанал на прага.
	Стресна ги и двете изненадано се извърнаха, понеже не го бяха чули да влиза.
	— Боже мой, стресна ме — викна Сесили, изтича при съпруга си и го прегърна силно. — Върна се по-рано, отколкото очаквах.
	Той й се усмихна и се обърна към сестра си:
	— Много си елегантна днес, Дидри. Костюмът ти ми харесва… но ми изглежда някак много познат.
	Докато говореше, се подсмихваше.
	— С разрешение на жена ти, Майлс. Как беше разходката до „Тиргартен“? И къде са останалите?
	— Всички са по стаите си. Казах, че ще слезем за чая малко по-късно. Не че съм гладен.
	Тримата се върнаха в дневната и Дидри им показа перлената огърлица и обиците, които беше взела.
	— Направо съм зашеметена от тези. Сеси е цяло чудо.
	Той й се ухили.
	— О, това ми е добре известно. Знам го, откакто тя стана на пет.
	— Чарли остана ли доволен от разходката? — попита Дидри и седна.
	Майлс седна до нея.
	— Беше много доволен и трябва да кажа, че наистина има остро око и талант. Ще бъде добър журналист. Избрал е идеалната за него професия. Интересува се от всичко и иска всичко да разбере. Говори ясно и точно. Толкова много знае. Смаян съм.
	Лицето на Дидри грейна и тя каза:
	— Радвам се, че си го забелязал, Майлс, и се надявам, че и Дафни е наясно.
	— Предполагам, че е осъзнала много негови качества тук, в Берлин.
	Сесили се намеси:
	— Дафни много се тревожи за него, понеже понякога той е твърде нетърпелив и буен.
	— Мисля, че авантюрист е по-точното определение — отбеляза Майлс. — Днес Хюго остана смаян от сина си и недоумяваше откъде е научил толкова много за Хитлер, Третия райх и за събитията в света.
	— Надявам се, че няма да се втурне в нещо рисковано, като например да стане военен кореспондент, ако избухне война — добави Сесили.
	— Когато избухне — поправи я Дидри. — Съгласна съм. — Но далеч по-вероятно е да отиде на фронта… може да няма избор.
	— Никога не съм виждал толкова военизиран град — смени темата Майлс. — Има повече униформени, отколкото си представяш. В „Хорхер“ човек не можеше да се размине от тях.
	— Каква униформа носят от Гестапо? — попита Сесили.
	— Те не носят униформа. С цивилни дрехи са. Но изглеждат толкова зловещи с техните кожени тренчкоти и нахлупени шапки, че няма как да ги сбъркаш.
	Дидри стана; изпитваше желание да избяга.
	— Отивам да прибера перлите. В апартамента на Дафни и Хюго ли ще пием чай или в трапезарията, Майлс?
	— В трапезарията след около час, скъпа.
	— Тогава доскоро — каза тя и като погледна Сесили, прибави: — Благодаря ти, че ме издокара за приема довечера.


>>	Шестнайсета глава

	Майлс не можеше да не се усмихне в себе си, докато минаваха през фоайето на хотел „Адлон“. Всички се извръщаха и ги заглеждаха.
	„Нищо чудно — помисли си той. — Жените изглеждат поразително.“ Сесили носеше копринена рокля с цвят на лавандула и огърлица около шията от няколко реда аметисти, Дафни беше с бяла копринена рокля и сапфирените си бижута, Дидри беше с взетата назаем черна рокля, освежена с перлите на Мармадюк. Бяха елегантни, изискани и с неподражаемо достойнство.
	След секунди се озоваха на Унтер ден Линден. Веднага свиха по Вилхелм щрасе, където на №70 се намираше британското посолство.
	Неочаквано Дидри се изравни с Майлс и го хвана под ръка.
	— Предупредих всички, че обществото ще бъде разнородно и че не бива да се смущават от множеството нацистки офицери. Ще бъдат облечени с най-хубавите си сиви военни униформи, ще се усмихват елегантно, почуквайки токове, и ще се покланят като марионетки. А гестаповците ще познаеш по евтините им костюми и мрачните физиономии.
	Майлс не можа да не се разсмее.
	— Ни най-малко не се съмнявам, че Дулси е наследила от теб цветистия си език, а ти си го наследила от леля Гуендолин. — Притисна ръката й. — Нямам търпение, да не говорим за младока Чарли. Забележи, Дафни още не е склонна да се забавлява в Берлин по мое мнение. Ще я наглеждаме тази вечер, нали?
	— Ще й мине, Майлс. Ето, пред посолството сме, ще влезем и ще се озовем на късче наша земя в чужда страна, където ще бъдем наистина в безопасност.
	Майлс вдигна поглед към британското знаме и се усмихна красноречиво на сестра си. После се обърна и помаха на останалите от семейството да побързат.
	Влязоха заедно в посолството и почти веднага бяха посрещнати от Негово Превъзходителство сър Невил Хендерсън, посланикът в Берлин. Беше застанал на площадката на широкото стълбище. Усмихваше се сърдечно, докато ги поздравяваше с присъщия си чар и финес.
	Дидри поведе Дафни, Хюго и Чарли, следвани от Сесили и Майлс. Остана последна и след като сър Невил се ръкува с нея, я задържа за кратко и й каза тихо, че след приема ще поговорят по-дълго. Беше много любезен.
	Дидри и нейните близки се запътиха към салона, където пред вратата ги чакаше Тони Дженкинс. Забърза към нея широко усмихнат. Разцелува я по страните, след което тя го представи на Дафни. Видя, че остана поразен от нейната красота, всъщност загуби ума и дума и му трябваше малко време да се опомни и да поздрави сестра й.
	След това Тони предложи:
	— Да отидем да си вземем по чаша шампанско. Ще ви представя на някои интересни хора.
	Влязоха и застанаха за малко, оглеждайки салона. Имаше много гости. Жените бяха изключително елегантни, мъжете носеха или вечерни костюми, или униформи.
	Салонът беше просторен, с френски прозорци и кристални полилеи. Навсякъде имаше цветя и Дидри усети, че тази вечер атмосферата е пропита с очарование. Свиреше квартет, сервитьори с бели ръкавици и фракове сновяха между гостите с подноси с шампанско и с хапки с деликатеси.
	Тони, Майлс и Чарли си взеха по чаша шампанско и всички влязоха в салона. Както обикновено разговорите стихнаха за момент и шумът спадна с няколко октави, когато всички погледи се отправиха към блестящите и аристократични представители на фамилията Ингам.

	* * *

	Хюго и Чарли се смесиха с тълпата, водени от любопитство.
	— Дано да се забавляват — промърмори Дидри.
	Сесили попита:
	— Познаваш ли някого тук, Дидри?
	— Всъщност не. Но виждам познати лица в онази компания. Всичките са чуждестранни кореспонденти, главно на британски вестници, но ми се струва, че мъжът, с когото разговарят, е Уилям Ширър — американски писател. Известен е като специалист по въпросите, свързани с Третия райх. От години е в Берлин и отразява събитията.
	Дафни каза:
	— Искам да ви кажа, че Чарли наистина ми направи голямо впечатление. Осъзнах колко сериозно се е заел да стане журналист, колко е целенасочен и осведомен. Попива всяка информация.
	— Трупа всякакви новини — намеси се Сесили. — Според Майлс много го бива, нали, скъпи?
	— Да, талантлив е и се е отдал изцяло на бъдещата си кариера. Имаше нужда да поразшири хоризонта си и през тези няколко дни вие му го осигурихте.
	След малко Тони се върна при тях заедно с красива двойка и се обърна към Дафни:
	— Това е вашата стара приятелка лейди Арабела Кънингам, сега принцеса фон Витенберг, и нейният съпруг принц Курт.
	— Боже мой! Арабела, така се радвам да те видя — възкликна Дафни, подавайки ръка усмихната.
	Принцесата също й се усмихна и каза:
	— Минаха години, откакто не сме се виждали, но не си се променила, Дафни. Все същата красавица си.

	* * *

	След като си размени поздрави с двамата фон Витенберг, Дидри, както обикновено, започна да наблюдава, вслушвайки се в приятните разговори.
	Появи се Хюго и след като го представиха на Витенбергови, пошушна на Дидри и Тони:
	— Чарли е на върха на щастието. Разговаря с красива рускиня, всъщност още една принцеса или по-скоро княгиня.
	Тони се въодушеви:
	— Това е княгиня Ирина Трубецкая. Трябва да говоря с нея. Извинете ме за момент.
	Дидри му се усмихна, кимна и се обърна към Хюго:
	— Колкото до мен, никога повече няма да се тревожа за Чарли. Мисля, че знае как да се грижи за себе си. Знае и как да общува с хора. Има дар слово.
	Хюго се усмихна.
	— О, да, думите направо се леят от устата му. — Сниши глас и добави: — Какво странно сборище. Някой от чиновниците в посолството сигурно се е побъркал. Дочух един мъж да казва, че няколко дами от дома на мадам Кити са тук… най-предпочитаният публичен дом в Берлин.
	Дидри избухна в смях.
	— Вярно е. Жените с грозни тоалети и евтини бижута ей там положително са от контингента на мадам Кити. Офицерите от СС, които са с тях, явно са очаровани.
	— Страшно им е провървяло — промърмори Хюго и се обърна, когато Тони каза:
	— Хюго, Дидри, искам да ви представя княгиня Ирина Трубецкая.
	Дидри се озова срещу прелестна, засмяна дама. Грамадните й сини очи искряха, лъскавата й кестенява коса обрамчваше красиво, изключително нежно лице. От нея струеше безгрижие и човек изобщо не би предположил трудните й детство и младост, които Тони описа.
	— Изключително приятно ми е да се запозная с вас — каза Ирина на Хюго. Повтори същите думи на Дидри и добави: — Тони спомена, че лейди Дафни е стара приятелка на Арабела. Колко е хубаво, че се срещат след толкова години.
	— Сестра ми е много развълнувана. Откакто се срещнаха, не престават да разговарят — отбеляза Дидри.
	— Виждам — отвърна княгиня Ирина с нежен, музикален глас. Английският й с едва забележим акцент беше перфектен.
	Дидри веднага я хареса, хареса й нейното жизнерадостно и непринудено поведение. Носеше рокля от черна дантела и единствените й бижута бяха малки перлени обици и часовник. Но тя беше олицетворение на елегантността и имаше изключително обаяние.
	Чарли, който вървеше след княгинята и Тони, се присъедини към компанията. Застана до баща си, явно беше възхитен от княгинята. Помисли си, че е около двайсет и пет годишна, но какво от това. Искаше да се сближи с нея. Беше голяма красавица.
	Тони погледна внимателно Дидри и прошепна:
	— Исках да се запознаеш с княгинята, но сега ще ви лиша от нея. Само за малко. Трябва да поговоря насаме с нея.
	— Разбира се, Тони — сви вежди Дидри и се загледа в него. — Мисля, че сър Антъни Пери идва към нас заедно с някакъв мъж.
	Тони проследи погледа й и кимна.
	— О, боже мой, да, той е. И мисля, че с него е старият му приятел професор Щайнбренер.
	Тони веднага се запъти към тях да ги поздрави. След малко сър Антъни се ръкуваше с Дидри, преди да им представи професор Щайнбренер. Сър Антъни попита за лейди Гуендолин и Дидри отговори, че е добре, после се обърна към професор Щайнбренер:
	— Вашата дъщеря Грета работи при моята снаха Сесили, професор Щайнбренер. Случайно е тук тази вечер. Зная, че ще се зарадва да се запознае с вас.
	Изражението на Хелмут Щайнбренер веднага се промени. Тъмнокафявите му очи, така тъжни и уморени преди миг, се оживиха и заблестяха. Той се усмихна.
	— Но това е прекрасно, лейди Дидри.
	Той не се сдържа и се заоглежда.
	— Къде е прочутата Сесили Суон, за която моята Грета постоянно говори?
	— Ще я доведа — каза Дидри и погледна много красноречиво Тони, когато се отдели от компанията.
	Разбра, че Дидри иска да поговори с княгинята насаме, за да я помоли за помощ. Загледа се след нея, докато отиваше при Сесили. Тя беше със съпрузите фон Витенберг и Дафни. Когато започнаха да разговарят, каза на сър Антъни:
	— Моля да ме извините, сър, и вие, професоре. С княгиня Ирина трябва да разменим набързо няколко думи с Уилям Ширър. Ще отнеме само няколко минути.
	— Няма никакъв проблем, Дженкинс — отговори ученият.
	— Благодаря, сър Антъни.
	Хюго се обади:
	— Не се притеснявай, Тони, ще се погрижим за сър Антъни и професор Щайнбренер, нали, Чарли?
	Синът му кимна и веднага се обърна почтително към сър Антъни:
	— Прочетох статията ви в „Дейли Телеграф“, сър, и ми хареса изключително много. Надявам се един ден и аз да пиша статии.
	Прочутият учен се усмихна ласкаво и четиримата мъже веднага се захванаха с темата за британската журналистика. Изказаха се мнения за и против, както и възхищение от нея.

	* * *

	Дидри се възползва от пауза в разговора и обясни:
	— Току-що се запознах с професор Щайнбренер. Казах му, че си тук. Елате, ще ви представя на професора.
	Сесили се усмихна щастливо, а Майлс зяпна сестра си, слисан от съобщението.
	— Ама че новина — успя най-накрая да произнесе.
	— Прекрасна новина! — възкликна Сесили. — Чудя се какво прави на прием в посолството.
	Дидри веднага отвърна:
	— Доколкото разбрах, е стар и близък приятел със сър Антъни Пери, който е поканен. Очевидно е дошъл в Берлин, за да изнесе поредица от лекции по философия.
	— Заведи ни при тях — разбърза се Майлс, след като позна сър Антъни в компанията на Хюго и Чарли.
	Дидри задържа Сесили да не се втурне след него.
	— Помни, нито дума за каквото и да било. Дръж се естествено. Майлс е досетлив и почти никога не те изпуска от поглед. Внимавай какво говориш.
	Сесили кимна.
	— Ясно ми е. Моля те, не се тревожи, Дидри. Не съм толкова тъпа. Зная какво е заложено на карта.
	Запознанство не беше необходимо, когато Майлс и Сесили застанаха пред професор Щайнбренер. Той грабна ръцете й и я придърпа към себе си.
	— Каква невероятно приятна изненада! И през ум не ми е минавало, че някога ще се запозная с вас. Благодаря ви, безкрайно ви благодаря за добрината ви към моята дъщеря. Грета постоянно говори за вас.
	— Тя е истинско чудо, професор Щайнбренер, моята дясна ръка. Не зная какво бих правила без нея — отвърна Сесили.
	Дидри се отдръпна, за да остави на спокойствие професора със Сесили и Майлс. Хюго, Чарли и сър Антъни също се отдръпнаха и потънаха в разговор.
	По едно време множеството в средата на салона леко оредя и точно тогава Дидри я видя. Полин Малърд. Любовницата на Хари. Дидри отново се взря в нея, за да се увери, че наистина е тя. Не грешеше, тя беше. Не вярваше на очите си. Госпожа Малърд стоеше до по-възрастен мъж и една жена, която й се стори странно позната. И изведнъж се досети. Полин беше с лейди Даяна Мосли, една от сестрите Митфорд, съпруга на председателстващия английската фашистка партия. „Виж ти, виж ти — помисли си. — Чудесата никога не свършват.“ Нямаше как да не се замисли за политическите убеждения на Полин Малърд. Почитателка на Хитлер ли беше като лейди Даяна?
	Точно в този момент го видя да идва към нея. Рицаря. „Боже мой, какво прави тук?“


>>	Седемнайсета глава

	— Изненадана си, че ме виждаш тук — каза Канарис, като застана пред нея.
	— Изненадана съм — отговори Дидри. — Поразена по-точно. След като почти не се показваш в обществото, как така се появяваш именно в британското посолство?
	Той се усмихна едва забележимо.
	— Ако се огледаш, ще видиш, че не съм единственият немски офицер. Виж колко много от нас има в салона, включително и от Гестапо.
	Като направи още крачка към нея, взе ръката й, наведе се и я целуна леко. Както винаги, маниерите му бяха безупречни. След това продължи:
	— Бях поканен и висшестоящите разпоредиха да приема поканата. И, разбира се, като чух, че и ти ще присъстваш, си помислих, че ще ми бъде много приятно да те видя отново, Дидри. А ти защо си в Берлин?
	— Дойдох със семейството си — започна тя, като се мъчеше да запази спокойно изражение.
	Като главнокомандващ Абвера, немското военно разузнаване, нямаше нещо, което да не знае. Беше изградил огромна и ефикасна организация за трите години, откакто беше поел поста. Съставът на подразделението беше главно от офицери с подобни на неговите убеждения. Дидри предполагаше, че също като него те са антинацисти и се опитват да работят тайно срещу убийствения режим на Хитлер.
	Дидри се покашля и продължи:
	— Моят племенник Чарли искаше да посети Берлин и решихме да дойдем цялото семейство. Там е майка му, моята сестра Дафни, която още разговаря със стара приятелка. Не подозираше, че може да я срещне тук.
	Той проследи погледа й.
	— Ах, да, принцеса фон Витенберг. Принцът е представител на индустриалеца Круп… — Млъкна и погледна любопитно Дидри. — Една дама идва към нас.
	— Моята снаха Сесили Суон, известната модистка.
	Докато говореше, Дидри видя, че Сесили се спря колебливо и я погледна въпросително. Дидри разбираше, че не й остава друго, освен да й помаха да дойде при тях.
	— Не се притеснявай — каза тихо той, докато Сесили се приближаваше.
	— Сесили, искам да ти представя адмирал Канарис… Адмирале, това е съпругата на брат ми, Сесили Суон Ингам.
	— Приятно ми е, адмирале — каза спокойно Сесили и без да издава изненадата си, му подаде ръка.
	— Удоволствието е мое, госпожо Ингам — отвърна той, стисна ръката й и се поклони леко. — Тъкмо казвах на Дидри колко съм щастлив, че я срещнах така случайно. Стари познати сме.
	И тримата млъкнаха. Дидри веднага се овладя.
	— Да ме попиташ нещо ли искаш, Сеси?
	— Да. Сър Антъни ни покани утре на обяд заедно с професора. Майлс и мен всъщност, и се питах дали поканата няма да попречи на семейните планове.
	— О, скъпа, не зная какво да отговоря. Не съм сигурна какво е намислила Дафни за обяд… — Млъкна и след това добави: — Все пак тя още нищо не ми е казала.
	Адмиралът отбеляза:
	— Сър Антъни е изключително талантлив човек. Обедът с него ще бъде много интересен. — Усмихна се на Дидри и продължи: — И аз не бих имал нищо против да обядвам със сър Антъни.
	— О, искате ли да обядвате с нас? — попита Сесили. — Сигурна съм, че всички ще приемат.
	— Благодаря, чудесно хрумване, но опасявам се, че съм зает.
	Дидри веднага усети, че адмиралът би приел една по-настоятелна покана и се намеси:
	— Аз нямам нищо против, Сеси, но за утре имам други намерения. Защо не попиташ Дафни?
	— Наистина, ще говоря с нея. Извинете за безпокойството.
	Сесили им се усмихна и се запъти към Дафни.
	— Защо беше така неуверена? — попита адмиралът, вглеждайки се внимателно в Дидри. — Като че ли не одобряваше идеята да обядват заедно.
	— Защото дъщерята на професора работи при Сеси в Лондон и много се тревожи за семейството си в Берлин.
	Канарис сниши глас и попита:
	— Изходна виза ли? Това ли е?
	— Да — прошепна също толкова тихо Дидри.
	— Смятай го за уредено.
	Когато Дидри замълча, той я загледа.
	— Нали за това става въпрос? Какво има? Виждаш ми се притеснена.
	— Четири визи — промълви тя. — Прекалено много са. Необходими са съвсем нови документи.
	Той кимна.
	— Договорихме се, Дидри — повтори със сериозен тон.
	— Благодаря, много благодаря. — Поклати глава. — Мислех си да те попитам, но има толкова много по-важни неща. Пък и се страхувам за твоята безопасност.
	— Казах ти, престани да се тревожиш. Не съм в уязвима позиция. Междувременно ще те помоля за помощ.
	— Каквото пожелаеш. Знаеш, че само трябва да ме попиташ.
	— Ще прекараш ли малко време с мен? Утре. Само двамата. Чух да казваш на Сесили, че имаш планове. Наистина ли?
	— Не, нямам, но винаги си оставям вратичка да се измъкна, ако нещо се случи. И ето че се случи.
	Най-после на лицето й се появи усмивка.
	— Трябва да ти предам информация. Искам да я съобщиш на Уилям Лоусън, когато се върнеш в Лондон. Ще те чакам там, където винаги се срещаме. А сега да изпием по чаша шампанско.
	Обърна се, взе две чаши от подноса на минаващ сервитьор и подаде едната на Дидри. Чукнаха се и той добави:
	— След това трябва да тръгвам.
	— Разбирам — каза Дидри. — Утре ще се срещнем.

	* * *

	Дидри се загледа след него. Минаваше през тълпата самоуверено и непринудено, спря се да поговори с офицер от СС, после с колега от Висшето командване. Всеки, който го познаваше или работеше с него, изпитваше най-топли чувства към Канарис. Беше честен и храбър до смърт; по рождение, възпитание, убеждения и интуиция беше антинацист.
	Беше облечен с черна униформа на флотски офицер и лесно го проследи с поглед, докато не изчезна. После се извърна и се огледа за Сесили. Откри я до Майлс. Още разговаряха с професора и със сър Антъни. Тя веднага отиде при тях.
	Щом Сесили я видя, я хвана за ръка. Попита я тихо:
	— Къде е адмиралът? Трябваше да го запознаеш със сър Антъни.
	— Тръгна си. — Дидри се приближи до Сесили и прошепна: — Няма да повярваш кого видях.
	— Кого? — Като се взря в Дидри, отбеляза: — Странна си. Кого видя, за бога?
	— Полин Малърд.
	— Моля? Не може да бъде. Не е възможно.
	— Е, възможно е, защото е застанала хей там със самата Даяна Мосли. Погледни. Виждаш ли червенокосата с лилавата рокля? Както се казва „краставите магарета през девет планини се подушват“.
	— Да, имаш право, тя е. Боже мой, Хари ще остане шокиран. Мисля, че по-възрастният мъж е съпругът й Шелдън Феъркрос. — За миг на лицето й се появи раздразнение, когато прибави: — Очевидно пътува с мъжа си, което означава, че бракът им не е в криза. Тя просто използва Хари.
	— Съгласна съм с теб. Не ти ли се струва, че тя е в компанията на онези англичани, които аплодират Хитлер?
	Дидри повдигна присмехулно вежда. Сесили не отговори веднага, после каза тихо и загрижено:
	— Не зная. Може би. Ще измъкна Хари от лапите й, това със сигурност знам.
	Докато разговаряха, бяха се отделили малко встрани от компанията. По едно време Майлс се приближи и като местеше поглед от сестра си към жена си, попита:
	— За какво си шепнете вие двете като същински заговорници?
	Дидри се усмихна едва-едва и обясни:
	— Любовницата на Хари е тук със съпруга си, предполагам, че е съпругът й. С лейди Мосли са.
	Майлс се изненада също като Сесили и започна да се оглежда.
	— Къде са? Къде са застанали?
	— До онези високи прозорци — отговори жена му. — Да пообиколим и да застанем близо до тях. Нека да разбере, че сме я видели.
	Майлс погледна Сесили странно и я предупреди:
	— Само ако обещаеш, че няма да отправиш словесни атаки, Сеси.
	— Обещавам. Не искам друго, освен да я накарам да се чувства неудобно.
	Тримата тръгнаха бавно през дългия салон и спряха недалеч от компанията на Полин Малърд. След секунди тя ги забеляза, лицето й пламна и тя просто им обърна гръб.
	— Веднага се смути и се изчерви — отбеляза Сесили с разярен поглед. Съпругът й се ухили, като явно се забавляваше със ситуацията.
	Дидри каза тихо на брат си:
	— Въпреки всичко е много красива, нали?
	Сесили я погледна сърдито и възкликна:
	— Никога не го казвай пред майка ми. Ще предизвикаш гнева й и ще ти отговори, че госпожа Малърд спи с когото й падне.
	— Такава е клюката — промърмори Майлс. — Но наистина, Дидри, Полин Малърд е удивително красива, както и Даяна Мосли. Всички жени Мосли са хубавици. Но не могат да се мерят с очарователните момичета Ингам.

	* * *

	— Ще ми се да беше ми казал, че Рицаря ще дойде на приема — упрекна Дидри Тони.
	— Не знаех, ако знаех, естествено щях да ти кажа — отвърна й той леко оскърбен.
	Двамата седяха в малкия бар на хотел „Адлон“. Цялото семейство си легна след приема в посолството, но Дидри остана с Тони за по още чашка преди лягане. Всъщност искаше да поговорят за княгиня Ирина.
	Дидри кимна.
	— Добре. Вярвам ти. Сега да поговорим за княгиня Ирина. Какво каза тя? Каква е преценката ти за нея?
	— Мисля, че ще помогне, горе-долу това каза. Даде да се разбере, че участва в нелегалното движение. Обясних й колко са визите и всички подробности и тя не се притесни от нито един факт. Колкото до моята преценка за нея, мисля, че заслужава пълно доверие и ще направи всичко възможно, за да помогне. Ранните години от живота й са я научили на много неща. Състрадателна е.
	— Рицаря ще й помогне заради нас — сподели Дидри.
	— Значи в края на краищата го помоли — загледа я Тони много внимателно, изключително изненадан от думите й.
	— Не точно така, както си го представяш — отговори тя, облегна се и се помъчи да се отпусне. — Направи му впечатление, че нещо ме тревожи, и някак си ме накара да говоря. Каза княгинята да отиде при него и той ще се погрижи. Изрази се така: „Уредено е“.
	Тони помълча, после замислено изрече:
	— Може би по принцип работят заедно. Какво мислиш?
	— Не знам и не искам да знам, Тони. Но да си кажем истината, успя да изведе от Берлин много хора — евреи, католици, дисиденти. — Умълча се, загледана в полумрака около тях, и най-после каза: — Предполагам, че затова се тревожа за него, за живота му. От друга страна, той твърди, че не го подозират и не е застрашен.
	— И аз мисля, че за него няма опасност. Нито пък за някой друг в този момент. Всъщност не зная как генералите го постигат… през деня ласкаят Хитлер, нощем заговорничат срещу него.
	Дидри отново се умълча. Знаеше, че наблюденията на Тони са верни. Той слухтеше, имаше отлични информатори и получаваше сведения от всякакви източници.
	Тони неправилно схвана мълчанието й и се опита да я успокои:
	— Не се тревожи, ще изведем от страната професора и семейството му и Рицаря няма да пострада, уверявам те.
	Тя го загледа дълго и замислено и каза с толкова тих глас, че едва се чуваше:
	— Миналата година Рицаря ми каза, че той и неговите „съмишленици“, както ги нарича, безспорно ще свършат на бесилото. И аз не го забравих.
	— Пошегувал се е — отвърна Тони. — Ами, да. — Продължи с усмивка: — Всички знаят, че адмирал Канарис е уважаван и славата му е легендарна. През миналата война приносът му е епохален. В нашите кръгове се знае как се е изплъзнал от Британската кралска флота благодарение на изключителната си интелигентност. Той е герой на Германия.
	— Зная — отговори тя. — И за мен е герой, но заради други негови дела.


>>	Осемнайсета глава

	Ресторантът, който адмиралът посещаваше редовно, не се намираше далеч от главната квартира на Абвера. И което беше по-важно „Кафе Баумер“, както се казваше, се посещаваше главно от офицери и служители в немското военно разузнаване. С други думи, адмиралът беше в свои води.
	Когато в петък в един часа Дидри пристигна според уговорката, я отведоха на неговата маса.
	Огледа салона и установи, че посетителите са главно флотски офицери. Имаше и две жени, очевидно секретарки. И ето че след минутка до масата й застана усмихнат и с шапка в ръка генерал-майор Ханс Остер.
	— Така се радвам да те видя отново, Дидри — каза той и приседна на единия стол. — Всеки момент ще дойде, ще закъснее съвсем малко.
	Също като адмирала, Ханс Остер говореше безупречен английски, но не с изискания акцент, който адмиралът беше придобил по време на следването си в Кеймбридж.
	— Ханс, каква приятна изненада. Видях те отдалеч снощи на приема в посолството, но преди да стигна до теб, изчезна безследно.
	Той й се ухили.
	— Много ме бива в тази работа, както ти е добре известно, Дидри.
	Изведнъж около входа настъпи леко оживление. И двамата погледнаха натам, и видяха, че адмирал Канарис влиза, и собствениците Алфред Баумер и неговата жена Гизеле го посрещат.
	— Извини ме, Дидри — каза той, сядайки на другия стол до нея. — Задържаха ме на едно съвещание.
	— Моля, няма защо, аз току-що пристигнах — усмихна му се тя. — Пък и Ханс се появи преди дори да мигна.
	Адмиралът кимна.
	— Ханс ще обядва с нас, след това ще разполагаме с времето, което ми е необходимо с теб насаме.
	— Разбирам — отговори тя. Двамата мъже вече проучваха менюто и тя също го прегледа. След няколко секунди адмиралът направи знак на сервитьора, който за миг застана до тях.
	— Шницел по виенски, без предястие — поръча Дидри.
	— Боквурст със зеле — поръча Остер и добави: — Също без предястие.
	— Шницел по виенски — промърмори адмиралът. — И моля те, Гюнтер, налей вода.
	След като сервитьорът се оттегли и тримата останаха сами, адмиралът се наведе към Дидри и попита:
	— Кога заминаваш?
	— Утре, както е запланувано. Всички се връщаме в Цюрих. В неделя следобед аз ще отпътувам за Лондон. Трябва да започна пак работа.
	— Сама ли ще се върнеш в Лондон или със семейството си?
	— С Чарли ще пътуваме. Той ще се подготвя за учебната година в Оксфорд. Дафни и Хюго ще прекарат още няколко дни в Цюрих и после ще се върнат в Кавендън заедно с Майлс и Сесили.
	— Добре, много добре. Опасявам се, че на този континент никак няма да е спокойно. — После съвсем тихо добави: — Страхувам се за Чехословакия. Хитлер се е вторачил в Судетската област, което ще доведе само до гибелни последствия.
	Дидри, съвсем объркана, остана с отворена уста срещу него. Всички говореха за Судетската област. Но защо така прибързано? Събитията се развиваха по-бързо, отколкото прогнозираха, това беше истината.
	Ханс Остер сви вежди и смръщено промълви:
	— А дали Обединеното кралство и Франция ще се намесят? Даладие и Чембърлейн няма да позволят военен конфликт.
	Канарис въздъхна дълбоко.
	— Опасявам се, че вече са се споразумели.
	Генерал-майорът се наведе към адмирала и пошушна:
	— Говори с генерал Кайтел. Като шеф на щаба на Хитлер положително може да го убеди да се откаже.
	— Не може. Чувства се уморен и безсилен. Всъщност точно преди двайсет минути Кайтел ми каза да се подготвя за най-лошото. Както изглежда, няма сила, която да спре Фюрера.
	Лицето на Остер доби мрачно изражение, очите му заблестяха разярено. Пое дълбоко дъх и сключи ръце в скута си, очевидно стремейки се да овладее кипналия гняв.
	Канарис заговори спокойно:
	— Дръж се, Остер. Нашето време ще дойде. В момента сме длъжни да спазваме неговите правила и да поддържаме двойна игра. Нашата игра.
	— Ще нападне ли Англия? — попита тихо Дидри.
	Адмиралът сви леко рамене.
	— Знаеш ли, искрено вярвам, че той не желае, съвсем не. Англофил е. Обожава английската аристокрация, възхищава се на Кралския флот и поиска от мен да създам военно разузнаване, съперничещо на британското, което той смята за най-съвършеното на света. Но… — Генералът млъкна и поклати глава. — Никога не знам в следващия момент какво ще му хрумне. И това ме плаши. Също така искрено вярвам, че само британското правителство ще въздейства.
	— Така ми се иска Чърчил да е на власт, а не в опозиция — промърмори Остер и на лицето му се изписаха ужас и неудовлетвореност.

	* * *

	След четирийсет минути Остер се сбогува сърдечно с Дидри и си тръгна. Най-после останаха сами с адмирала. След като поръча пак кафе, той се облегна и каза:
	— Сведението, което искам да предадеш на Уилям Лоусън на пръв поглед не е кой знае какво, но е много важно.
	— Знаеш, че ще го предам дума по дума.
	— Зная.
	Сервитьорът поднесе кафето и после Канарис продължи тихо да говори. И говори много дълго.


>>	Хазартни игри

E>
P>
	Силна е душата и мъдра, и красива;
	семената на божественото още са у нас;
	богове сме ние, странстващи поети,
	светци и герои, стига да поискаме.
@	Матю Арнолд
P$
E$


>>	Деветнайсета глава

	Хари Суон беше ядосан. Всъщност от дни беше обзет от ярост. До болка му стана ясно, че Полин Малърд го е зарязала, без той да разбере защо. И все пак разбра. Не го е обичала, или поне не достатъчно, за да се откаже от живот в охолство, лукс и финансова сигурност.
	Въздъхна дълбоко, оправи яката на бялата си риза и върза копринената си вратовръзка. Стоеше пред високото огледало в спалнята и се приготвяше да излезе заради ангажимент, който му беше съвсем излишен.
	Но беше приел поканата и вече беше късно, за да я отмени, така че трябваше да отиде. Всъщност искаше да отиде в гората и да сече дървета, докато излее гнева си.
	Облече сакото си, слезе долу, седна на бюрото пред прозореца и започна да преглежда календар бележника. Беше петък, 12 август. Миналата събота, на шести, посред нощ, Полин му беше телефонирала и му беше обяснила, че заминава за Лондон рано сутринта в неделя. Нямала избор, така промърмори. Мъжът й имал работа в Париж и настоявал да го придружи. Беше се заклела във вечната си любов и беше обещала да му се обажда по телефона всеки ден.
	Напразно обещание. Оттогава не чу и дума от нея. В четвъртък Шарлот го помоли да заведе Робин, сина на Дидри, на зъболекар в Хароугейт. Докато чакаше да извадят зъба на момчето, подкара автомобила към къщата на Полин, която се намираше до общинската затревена площ в центъра на града.
	Остана смаян, когато видя пред къщата табела „Продава се“. Паркира колата, изкачи стълбите и позвъни, като знаеше, че само прислугата евентуално е там. Отвори му госпожа Ладлоу, готвачката, и му се усмихна топло, като го видя.
	Готвачката, добра душа, го покани да влезе и потвърди, че нейните работодатели са напуснали Хароугейт. Завинаги. Сподели, че възнамерявали да купят къща в Париж.
	Хари й благодари, сдържайки емоциите си, и си тръгна. Преди да излезе, госпожа Ладлоу му каза, че си търси работа, и попита дали не познава някое семейство, което си търси добра готвачка. Той й обеща да спомене за нея тук-там.
	Нежеланието да повярва и шокът се превърнаха в гняв. Поклати глава. Майка му и сестра му бяха прави. Полин Малърд го е използвала. Бил е за нея сексиграчка, с която да задоволява ненаситната си похот. Преди няколко месеца Майлс намекна, че е нимфоманка и че всеки мъж ще спи с нея, докато е привлекателна и може да го възбуди само с една предизвикателна усмивка.
	„Какъв глупак съм бил“ — промърмори и като прелисти страницата, видя, че Дидри и Чарли се връщат след два дена в Лондон, както и Майлс, и Сесили. Дафни и Хюго ще се върнат в неделя, на двайсет и първи, в часа за следобедния чай.
	Затвори бележника, облегна се и затвори за миг очи. Как му липсваха… всички до един. Те бяха неговото семейство, неговият свят, Кавендън беше негов дом. Да, това беше целият му свят, и изведнъж, като в прозрение, почувства, че тук му е мястото.
	Не можеше да замине и да се шляе по модните курорти, където се събираха такива като Полин Малърд. Ще гледат на него като на нейно жиголо, на нейна сексиграчка. Освен това искаше да има дете. Деца. А тя беше твърде стара. Хари искаше да си има семейство. Жена и деца, които да обича. Този беше смисълът на живота и за това си струваше да се живее.
	Стенният часовник на долния етаж отброи три часа. Време беше да тръгва. Искаше първо да навести майка си, преди да отиде в имението Бърнсайд. Изпъшка. Чай с капитан Джолион не беше особено привлекателна перспектива, но малката Фийби Белами така настояваше, че най-накрая се съгласи да се запознае със семейството й.

	* * *

	Алис Суон стоеше в кухненския килер и доволно оглеждаше бурканите с различни сладка, подредени на рафтовете.
	Кимна на себе си, доволна от растящите запаси, изгаси лампата, върна се в кухнята и погледна часовника на полицата над камината.
	Ивлин Борн щеше да дойде след петнайсет минути да побъбрят и да изпият по чаша чай. Алис очакваше с нетърпение да я види. Познаваше Ивлин, откакто се бе родила, и независимо от разликата във възрастта, близо двайсет години, от петнайсет бяха много близки приятелки. Сближиха се, когато Ивлин стана член на Женското дружества в селото.
	Алис напълни с вода чайника и го остави на газовия котлон, замислена за дружеството и как то промени към добро живота на много местни жени. Именно затова е било създадено. Започва дейност в края на деветнайсети век в Канада, след това се разпространява в Америка и Англия.
	През 1915 година една английска аристократка — лейди Денмен — основава първото Женско дружество. Алис знаеше, че те ще бъдат гръбнака на страната, като отглеждат насаждения в общинска земя, консервират плодове, плетат чорапи, шият дрехи и осигуряват грижи за болните.
	Алис извади чаши и чинийки, подреди ги на масата и в този момент вратата ненадейно се отвори, и тя подскочи от изненада, когато Хари нахълта в кухнята с буреносно изражение.
	— Боже мой, Хари, стресна ме! — извика Алис и заглеждайки сина си, се почуди какво му е. — Случило ли се е нещо?
	— Не, не, мамо. — Като затвори вратата по-тихо, отиде при нея и силно я прегърна. — Извинявай, че връхлетях така. Бързам, това е всичко.
	Пусна я и я погледна усмихнат.
	— Много си красива, мамо, наистина, червеното ти отива. Поседни до мен за минутка, имам да ти казвам нещо.
	— Сериозен си. Какво ще ми кажеш? — загледа го тя с присвити очи.
	— Скъсах с Полин Малърд. Край. Свърши се. Сега сърцето ми е свободно.
	За миг Алис изгуби дар слово и само го гледаше втренчено. Изпитваше облекчение. Беше сигурна, че никога няма да чуе тези думи. Ето че все пак ги чу. Слава богу. Най-после възвърна способността си да говори и попита:
	— Искаш ли да поговорим?
	— Нямам нищо против. Трябваше да кажа на теб и на Сесили, понеже от известно време много се тревожите за мен.
	Настъпи мълчание и Хари впери замислено поглед в празното пространство.
	— Не беше необходимо веднага да ми казваш. Новината сигурно е съвсем прясна и не ти е до приказки — промълви Алис, като почувства изведнъж, че той страда.
	— Ще се оправя. — Синът й се усмихна пресилено. — Голямо момче съм.
	— И какво се е случило? — попита внимателно Алис, изпълнена с любопитство, понеже знаеше колко беше влюбен и колко държеше на Полин Малърд. Не даваше дума да се каже за край на тази любовна история.
	Бавно, внимателно подбирайки думите си, за да не я скандализира, Хари й разказа за последната среща с Полин… в онзи фатален петък, когато съпругът й всеки момент щеше да се прибере неочаквано и да ги свари заедно.
	Алис не го прекъсваше. Слушаше го внимателно. След това той й обясни, че оттогава Полин не му се е обаждала, че няма никаква връзка с нея. Най-накрая спомена посещението в нейната къща в Хароугейт в сряда.
	— Почувствах, че ме е изоставила, и тогава изведнъж разбрах, че ме е използвала, мамо. Те няма да се върнат тук. Продават къщата и се местят в Париж. Е, според госпожа Ладлоу, готвачката. Дори да ми се обади или да се свърже с мен по някакъв начин, не искам да имам нищо общо с нея.
	Хари се изправи и заключи с решителен тон:
	— В края на краищата, както често отбелязваше, тя е твърде стара за мен. И най-вече твърде стара, за да има деца.
	Алис се изправи, отиде при сина си и го прегърна. Разплака се и прошепна до рамото му:
	— Съжалявам за болката ти, Хари. Но съм щастлива, че можеш да започнеш нов живот. Знам, има някъде жена, която е твоята истинска съдба. Ще я откриеш, ще видиш, и то когато най-малко очакваш.
	— Може би — целуна я той по страната. — И без повече сълзи, мамо.
	— Сълзите са от радост.
	— Знам.
	Като се запъти към входната врата, добави:
	— Отивам на чай у капитан Джолион. Когато ме поканиха, се опитах да откажа, но малката Фийби е непреклонна. Като захапе, не пуска. Само на дванайсет е, но е дяволски упорита. Ако беше по-голяма, щеше да ми скрои шапка. Не ме гледай така. Тя е само на дванайсет.
	— Знам, глупчо. Мило дете е и е много наперена. Прави каквото си иска и са я разглезили.
	Хари сви вежди и се позабави, преди да излезе.
	— Познаваш ли Фийби, мамо?
	— Не. Леля й, госпожа Джолион, съпругата на капитана, е в нашето дружество. Когато Адриана е тук, идва с нея. Тя е майка на Фийби, между другото.
	— Чух, че има многобройна челяд. Не само Фийби, но и няколко сина.
	— Да, така е — отговори Алис и си помисли: „Има и няколко дъщери, но ще те оставя сам да го откриеш“.

	* * *

	Малко след като Хари си отиде, на вратата тихо се почука. Ивлин я открехна и надникна:
	— Аз съм, Алис.
	— Здравей, скъпа. Влизай, не стой там — усмихна й се домакинята.
	— Докарах с количка буркани с конфитюр и компот. Нали мога да ги внеса? — попита Ивлин.
	— Разбира се. Ще ти помогна.
	Двете жени пренесоха бурканите и ги подредиха в килера. След това Ивлин се зае да приготви чай, а пък Алис седна на масата.
	— Вече кипнах веднъж водата — обясни. — Хари беше тук, затова не запарих чая.
	— Видях го да кара като бесен — отбеляза Ивлин. — Сякаш някой го гонеше.
	— Каза ми, че закъснява за чая у капитан Джолион. Спомняш ли си, че бутна малката Фийби с колелото и едно от нашите момчета го поправи. Капитанът сигурно иска да му благодари.
	— Добро момче е твоят Хари, чудесен е. Иска ми се да си намери някоя свястна млада жена, да се задоми, да живеят щастливо.
	— И аз искам същото — прошепна Алис и добави още по-тихо. — Сърцето му сега е свободно, както сам се изрази. Край с онази бъркотия. Изчезна като дим.
	— Онзи ден ходих в Хароугейт. Видях табела „Продава се“ пред онази къща. Зарадвах се, Алис, понеже това означава, че са заминали. Надявам се завинаги.
	— Дано.
	Ивлин наля гореща вода в чайника и го занесе на масата.
	— Познаваш ли жената, която стана председател на Женското дружество в Хароугейт? — попита Ивлин.
	— Не я познавам. Има някакво дълго име, кажи ми го, моля те.
	— Маргарет Хоуъл Джонсън. С мъжа си Стивън държат магазин за най-изискани бижута на главната улица. Клара Търнбул ми каза, че дружеството в града е купило машина за консервиране и си помислих, че могат да ни я дават назаем…
	— Да, защо не. Може би леля Шарлот я познава. Като председателки сигурно се събират на съвещания.
	— Ще попиташ ли графинята? — Ивлин наля чая. — Дори леля ти може да помоли направо госпожа Джонсън за тази услуга. Какво мислиш?
	— Непременно ще й кажа. Утре ще се видим. Но ако тя не пожелае, нямам нищо против аз да отида. Всъщност защо да не отидем заедно.
	— Ами, да — въодушеви се Ивлин и очите й блеснаха. — И ще обядваме в „При Бети“. Аз черпя.
	— С удоволствие — съгласи се Алис и отпи от чая. — От цяла вечност не съм ходила в ресторанта на Бети.


>>	Двайсета глава

	Имението Бърнсайд се намираше близо до село Хай Клиф и Хари пристигна много по-рано, отколкото очакваше, най-вече защото почти нямаше движение по пътя. Мина по алеята, зави в двора на къщата от времето на Елизабет I и забеляза Фийби, която седеше на предните стълби.
	Щом спря, тя скочи и се затича към колата. Той изключи мотора, слезе и тя вече му подаваше ръка с огромна усмивка на осеяното си с лунички лице.
	— Здравей, господин Суон. Радвам се, че дойде.
	Той също й се усмихна и стисна ръката й.
	— Едва дочаках деня, Фийби — отговори, изненадвайки себе си с тази невинна лъжа.
	Но у това момиченце имаше нещо, което повдигаше настроението му. Може би заради луничките, острата кестенява коса, дръзката усмивка. Всъщност нямаше значение. Харесваше я, беше мила и очарователна.
	— По-добре си вземи ключа за колата — посъветва го тя и го погледна особено.
	— Защо? — озадачи се той.
	— Защото моите братя близнаци обожават коли. Ще се промъкнат и ще подкарат нанякъде твоята таратайка. Не гледай така, господин Суон. Казвам ти истината. Забележи, никога не са катастрофирали. Още.
	Хари се разсмя и прибра ключа.
	— Сега доволна ли си?
	Тя му се захили.
	— Няма ми един зъб. — Отвори уста и посочи дупката от едната страна. — Паднах и го счупих. Сабрина каза, че трябва да държа устата си затворена, но аз не мога. Майка ми ще ме заведе на зъболекар другата седмица, така че не се тревожа.
	— Не бива да се тревожиш, още си много малка.
	— Тревожа се за какво ли не. Няма значение. Нека да ти разкажа за моите братя и сестри.
	— Не е ли време за чая? Четири часът е — погледна Хари часовника си.
	— Чаят е в четири и трийсет. Икономът удря корабна камбана. Вуйчо я предпочита пред гонг. Кара го да се чувства като у дома си. А у дома си се чувства на кораб.
	— Разбрах — каза Хари, като се мъчеше да не се засмее. — Разкажи ми за твоите братя и сестри, след като очевидно имаме време. Така ще знам какво ме чака.
	— О, те ще те харесат, господин Суон, сигурна съм. И ти ще ги харесаш. Ех, не съм съвсем сигурна за теб. Но като се замисля, ти няма да бъдеш принуден да живееш с тях като мен.
	— Искаш ли да седнем на стъпалата? Или предпочиташ да влезем?
	Фийби енергично заклати глава.
	— По-добре да останем навън. Някои хора постоянно подслушват. Шпиони, нали се сещаш?
	Като седнаха един до друг, Фийби каза тихо:
	— Не забеляза ли косата ми? Подстригах се преди няколко дни.
	— Необикновена е — отбеляза той и се усмихна окуражително. — Съвсем различна — добави, понеже не беше сигурен как да окачестви накълцаната, стърчаща прическа, което никак не поласка момиченцето.
	— Много ти благодаря! Радвам се, че ти харесва. Никой друг не я харесва. Сабрина ми каза да си купя перука от магазина за театрални перуки, докато израсне.
	— Често споменаваш Сабрина. Да започнем с нея — предложи Хари. Беше му много приятно да седи с това умничко и жизнерадостно дванайсетгодишно момиче. Напомняше му за Дулси, която също го разсмиваше.
	— Сабрина е на петнайсет и си въобразява, че има най-добър вкус от всички в семейството. Тя постоянно ме критикува. Всъщност и другите. Но е цяло чудо. Наричаме я красавицата на семейството… както лейди Дафни е голямата красавица на семейство Ингам. И ми е истинска сестра.
	Хари сви вежди.
	— Какво имаш предвид с „истинска“?
	— О, божичко, не знаеш нищичко за майка ми и нейните съпрузи, нали? Сабрина ми е кръвна сестра. Имаме един баща Грегъри Чансълър Белами. Баща е и на близнаците Грег и Чанс. Всички сме червенокоси като баща ни. Другите ни наричат „моркови“, но на нас не ни пука и сме нещо като банда, особено когато трябва да се защитаваме.
	Хари я изгледа.
	— Защо трябва да се защитавате?
	— Имам още три сестри. Клодия е на трийсет и една и не е омъжена, Анджелика е на двайсет и девет и наскоро се разведе. Дъщери на майка ми са от брака й с Алан Робъртсън. Мои доведени сестри са. Все командват, сякаш знаят какво е най-добро за нас.
	— Представям си. Но каза, че имаш три сестри, Фийби, а споменаваш само две.
	— Винаги отделям Палома от останалите, защото е много, много специална. И тя ми е доведена сестра, но много ме обича и мисля, че е… прекрасна. На двайсет и седем е и не е омъжена още.
	— А нейният баща кой е? — попита Хари, заинтригуван от всички тези сестри, братя с техните различни бащи, без да се споменава Адриана, царицата майка на този рояк.
	Детето прошепна:
	— Едуард Глендънинг, артистът. Майка ми казва, че бил любовта на живота й и не може да си представи как го е оставила да й се изплъзне.
	Хари се подсмихна.
	— А сега къде са всичките тези съпрузи?
	Фийби беше успяла да възбуди любопитството му. Тя сви рамене и промърмори:
	— Не знам. Мотаят се някъде. Да влизаме, Гастон всеки момент ще удари камбаната.

	* * *

	Фийби влезе с Хари в голямата къща точно когато удари корабната камбана. Тръгнаха през галерията, която ехтеше от печалния звън. Фийби завъртя очи и Хари прихна, като видя изражението й. Той се огледа и изобилието от цветя във високи стъклени вази му хареса, пейзажните живописни платна също, всъщност декорацията като цяло. Големите дивани и кресла с тапицерии в бледи тонове и много възглавнички изглеждаха удобни и изкусително.
	Момичето прекъсна мислите му:
	— Винаги се събираме за чая в салона с цветята и ето че пристигнахме.
	Посочи тежка дъбова врата с железен обков. Беше полуотворена, детето я бутна и го покани да влезе.
	Първото, което му направи впечатление, беше светлината, която нахлуваше през високите сводести прозорци. Стаята беше просторна, с приятна атмосфера и множество растения в саксии, включително различни орхидеи, някои екзотични и с ярки цветове.
	Силвия Джолион, съпругата на капитана, веднага стана да го посрещне и на миловидното й лице грейна усмивка.
	— Здравей, Хари, много се радваме, че намери време да ни посетиш. Очаквахме те с нетърпение.
	— Благодаря за поканата — отговори той и се ръкува с нея. Капитанът също сърдечно го поздрави:
	— Радвам се да те видя, Суон.
	Капитанът се държеше като типичен военен. Беше висок, стоеше изпънат като струна, с високо вдигната глава. Изражението му беше доста сурово, макар Хари да знаеше, че дава погрешна представа за същинската му природа. Капитан Едгар Джолион от Кралския военноморски флот беше състрадателен, грижовен, готов да помогне на всеки в нужда.
	— Много се радвам да ви видя, капитане — отвърна Хари. — Онзи ден срещнах Ноуъл и той ми каза, че скоро ще поемете командването на нов боен кораб. Поздравления, сър.
	— Благодаря, Суон, и аз ти благодаря, че си се погрижил за малката Фийби, когато е нарушила границите на Кавендън.
	— Всъщност не ги беше нарушила, аз бях небрежен. Не внимавах.
	Капитанът кимна.
	— Трябва също да ти благодаря, че остави колелото й на сух док. Върнаха ни го в пълна изправност.
	— Изглежда поразително ново — съобщи звънък, леко насмешлив женски глас.
	Двамата мъже се обърнаха и капитанът каза:
	— Ах, Адриана, да ти представя Хари Суон… запознай се със сестра ми, Суон, Адриана Белами, майката на Фийби.
	Ръка, бяла като планински сняг, елегантна, с дълги пръсти, се протегна към него. Хари я пое. Колко хладна беше и копринено нежна.
	— Много ми е приятно да се запозная с вас, госпожо Белами. Фийби ми разказа за вас.
	— Не се съмнявам! — разсмя се Адриана и светлозелените й очи заискриха. — Останах трогната, когато я доведохте вкъщи вечерта след инцидента, господин Суон. Повечето хора нямаше да си дадат труда. Благодаря ви.
	— Не бих я оставил да измине целия този път сама и всъщност не знаех дали не е пострадала. Тя ми каза, че не е, но реших, че трябва да ви я доведа.
	— И ме доведе — възкликна Фийби. — Да седнем заедно, мамо, преди да е връхлетял „роякът“.
	Капитанът се подсмихна:
	— Отлично, Фийби, но ти винаги си на върха на такелажа и бдиш за опасност.
	— Да, вуйчо Едгар, точно както ме научи.
	Всички гръмко се разсмяха и се настаниха в кът с удобен диван и големи кресла.
	— Щом дойде Ноуъл, ще позвъня на Гастон. Няма да чакаме другите — каза госпожа Джолион. — Напоследък се появяват по различно време.
	— Да, Силвия — промълви Адриана. — От години не се съобразяват, затова няма защо да се тормозим и дори да го споменаваме. Идват и си отиват, както им хрумне, затова и аз правя като тях. Щом тях не ги е грижа, и мен не ме е грижа.
	Джолионови се разсмяха, Фийби намигна на Хари и той й се усмихна, осъзнавайки какво нежно и любещо семейство са. Хареса Адриана в мига, в който погледът му попадна на нея. Беше приветлива, общителна, мила и хубава по естествен начин. Нямаше външен блясък. Просто беше изящна, с деликатни кости, прелестна кожа и коса със златистия цвят на мед и дълга до кръста.
	Изглеждаше невероятно млада, на не повече от трийсет и пет може би. Но Хари знаеше, че е много по-възрастна, след като първата й дъщеря Клодия е на трийсет и една. Дали не беше около петдесетте? Не, невъзможно. „Но, да, на толкова трябва да е“ — поправи се сам.
	Адриана седеше срещу него и също го гледаше с присвити очи. Той й се усмихна леко и отмести поглед, осъзнавайки, че се е зазяпал. Тя се подсмихна и сякаш беше прочела мислите му, каза:
	— Да, господин Суон, имам трийсет и една годишна дъщеря, а аз съм на петдесет и една.
	Хари почувства, че се изчервява, но успя да се усмихне най-чаровно.
	— Тъкмо си мислех колко сте красива, а не на колко години сте, госпожо Белами.
	— За повечето хора е така. А като знам, че моята Фийби е яла кокоши крак, сигурно ви е разправила много за мен.
	— Не, мамо, не, не съм! — викна момичето и грабна ръката на майка си. — Само за другите му разправих. Но Палома пропуснах. Тя е неприкосновена.
	— Така е — потвърди госпожа Джолион и погледна Ноуъл, който тъкмо влизаше. — Ето те и теб, скъпи — зарадва се тя. — Моля те, позвъни на Гастон. Време е за чая.
	Ноуъл Джолион позвъни, поздрави всички и седна до Хари.
	— Е, най-после те накарахме да дойдеш, Хари. Радвам се да те видя. Как са Майлс и Сесили? Върнаха ли се вече?
	— Не, но скоро ще си дойдат. Утре тръгват от Берлин — обясни той. — Лейди Дафни и господин Стентън ще се позабавят няколко дни.
	— В Берлин ли са били? — попита капитанът. — Чух, че напоследък градът е заприличал на военна база.
	— Сестра ми Сесили каза, че било пълно с военни и външен блясък — отбеляза Хари. — Градът станал космополитен.
	Преди капитанът да отговори, настъпи някаква суматоха. Гастон и две прислужнички влязоха с подноси със закуски и чай.
	До прозореца имаше кръгла маса. Сервираха там.
	Хари ги наблюдаваше и си помисли, че и тук като в Кавендън се сервират същите сандвичи, кифлички, сметана, ягодов конфитюр и сладкиши. Английският следобеден чай се поднасяше във всеки изискан дом по един и същи начин. Тъй като беше Суон, заемаше по-специално място и познаваше ритуалите на Ингамови, но не беше от тяхната класа. Не беше и слуга, положението на Суонови беше уникално.
	Фийби стана и пъргаво се премести до Хари.
	— Роякът всеки момент ще влети и аз искам да съм до теб. Все пак си мой приятел, не техен.
	— Разбира се, Фийби — отговори той, досещайки се, че момиченцето не желае да бъде пренебрегвано. Улови как Адриана го наблюдава любопитно и се усмихна.
	Тя също му се усмихна и той внезапно осъзна, че притежава огромен чар и умение да разбира хората. Знаеше какво ги подтиква във всяка ситуация и особено мъжете. Нейната нежност и естественост се подчертаваха от копринената й рокля с прасковен цвят. Беше доста дълга и свободна, и много женствена. „Адриана е обаятелна — помисли си Хари. — Излъчва непреодолим чар.“
	— Чаят е готов, мадам — съобщи икономът.
	— Благодаря, Гастон — отговори госпожа Джолион и се обърна, когато с подскоци в стаята нахлуха две червенокоси момчета, следвани малко по-спокойно от момиче със същата червена коса.
	— Моите братя и сестра ми Сабрина — обясни му Фийби. — Не ставай. Искам да си до мен, когато дойде роякът.


>>	Двайсет и първа глава

	На Хари не му отне много време, за да почувства, че се намира сред изключително бохемско семейство, поне що се отнасяше до Адриана и нейната челяд.
	С изключение на приликата с брат си по ръст, светъл тен и цвят на косата, Адриана изглежда беше негова пълна противоположност.
	Капитанът и госпожа Джолион бяха обикновени, земни хора — приятни, сърдечни и много спокойни. И все пак явно се радваха, че Адриана и нейното потомство са около тях. Разбираше защо. Бяха весели, забавни и внасяха въодушевление в компанията.
	Може би имаше и друга причина да ги приемат и да насърчават бандата Белами да бъдат естествени. Съпрузите Джолион бяха загубили първото си дете Кай, който щеше сега да бъде на двайсет и две години, ако беше живял. Беше починал на седем от някаква рядка форма на рак. Знаеше от леля си Шарлот, че са го преживели много тежко. За щастие имаха още един син — Ноуъл, когото сляпо обичаха.
	Но Хари трябваше да признае, че децата на Адриана внасят радост в живота им, както и в живота на Ноуъл. Сестрата на капитана очевидно беше добре дошла тук и не за друго, а заради обичта и веселието, с които изпълваха този дом.
	Следобедното парти беше в разгара си, всички бъбреха оживено, смееха се. Беше много приятно, а Хари се почувства съвсем естествено сред тях, почувства и че го приемат без всякакви условности.
	След няколко минути се появиха и останалите три сестри. Когато влязоха, веднага разбра кои са двете по-големи. Клодия и Анджелика си приличаха, приличаха и на майка си. Имаха прозрачния тен на Адриана, нейната медноруса коса и светлозелени очи.
	Третата млада жена не приличаше на нито едно от другите деца. Баща й, Едуард Глендънинг, беше известен филмов актьор и Хари безпогрешно разпозна чертите му у нея. Имаше неговата черна коса и ясносините му очи, оградени с черни мигли.
	Хари беше свикнал с „Ингамовото синьо“, както го наричаше, но очите на Палома бяха още по-сини, почти виолетови. Или може би черната коса подчертаваше цвета им. Във всеки случай беше хубава млада жена с високи скули, изваян нос като на баща си, но беше наследила ръста на майка си и нейната грациозност.
	Онова, което направи на Хари най-силно впечатление, беше спокойствието й. Също като близнаците отиде при него да го поздрави и да се представи. След това по настояване на Фийби седна на дивана срещу него.
	Почти веднага долови нейното спокойствие. Пълният контраст с братята и сестрите й обясняваше защо нейната кротост се открояваше така ярко.
	Фийби прекъсна несвързаните му мисли:
	— Как ти се вижда тази банда? Образи са, нали?
	Хари преглътна смеха, който напираше у него.
	— И ти си образ, госпожице Фийби, може би най-големият. Трябва да призная, че си специална, а те са много мили… лесно е да ги хареса човек.
	Момиченцето, което обичаше ласкателствата и вниманието, грейна срещу него.
	— Не си ли доволен, че блъсна колелото ми? Иначе нямаше да се запознаеш с нас.
	— Абсолютно вярно е. И се чудя защо досега не съм те срещал и не съм чувал нищо за теб.
	Като се наведе към него, Фийби каза:
	— Баща ми не иска да идва в Йоркшир, не желае мама да води и нас без него. Затова тя кани леля Силвия, вуйчо Едгар и Ноуъл в нейния дом в Кент. Но баща ми и там не иска да ходи, понеже къщата е на мама, а не негова. Тя казва, че татко се възмущава от бившите й съпрузи и от брат й, което я разстройва. Затова най-накрая се разведоха. След това започнахме да гостуваме тук. Но само през август, понеже момчетата трябва да се връщат в Итън.
	— Значи скоро ще си тръгнете?
	— След две седмици. Защо не дойдеш пак на чай — предложи Фийби, след което изведнъж й хрумна нещо. — Може да ни посетиш, когато сме в Лондон. Живеем в Кенсингтън, мама обича компания и готви за всички. Ще вечеряш с нас.
	— Може — промълви предпазливо Хари, съзнавайки, че момичето е само на дванайсет и не бива да го кани без разрешение от майка си.
	За миг настъпи неловко мълчание и когато Хари видя разочарованието, изписано на лицето на Фийби, попита шеговито:
	— Да не би да живеете всички заедно?
	Тя направи физиономия.
	— Не, само Белами. Клодия, Анджелика и Палома живеят отделно, но често идват при нас. — Започна да се киска. — Калпазаните им липсват.
	Палома беше дочула разговора им и се намеси:
	— Сигурна съм, че майка ни ще ви покани, господин Суон, аз и моите сестри също ви каним. Тя е отлична готвачка и обожава да кани гости. — Замълча и преди да размисли, продължи смело: — Но междувременно се чудя дали не бих могла да се самопоканя в Кавендън? По-точно да разгледам парка на Кавендън. Фотографка съм. Знам, че леля е приятелка с графинята и може лесно да го уреди. Но, от друга страна, вие сте управител на имението и…
	— Господин Суон е създателят на градините — прекъсна я Фийби. — Леля Силвия каза, че са фантастични, магически.
	— Наистина ли? — изненада се Хари.
	— Точно тези бяха думите й, господин Суон, тя никога не преувеличава — възкликна Палома и го загледа. Изпита неочаквано привличане към него, така силно, че не можеше да отмести поглед. Очите им се срещнаха.
	Хари също я загледа, хипнотизиран от тези виолетови очи. Усети стягане в гърдите и трепет. Почувства непреодолимо привличане. Остана поразен от този изблик на чувства.
	Макар че той нямаше как да разбере, Палома беше също толкова изненадана от себе си. Досега не беше реагирала така към мъж, при това толкова неочаквано. Почувства непреодолимо привличане, желание на всяка цена да го опознае по-добре. Всъщност много добре. Запъна се, обърка се, а това изобщо не й беше присъщо.
	Фийби, свидетелка на реакциите им, се подсмихна в себе си. Не искаше да разваля магията, затова мълчеше. Бяха забравили, че не са сами, загледани един в друг. След малко детето усети, че трябва да се намеси. Някой можеше да забележи.
	— Палома, мога ли да дойда с теб? — рече. — Ще бъда твоя асистентка, моля те.
	Сестра й се стресна, застана с изправен гръб, покашля се и отговори:
	— Разбира се, ще носиш филмите.
	Хари се осъзна и бързо прибави:
	— Не е необходимо да молите вашата леля да иска разрешение от моята леля, госпожице Глендънинг. Когато пожелаете, можете да снимате парка. За мен ще бъде удоволствие да ви разведа.
	— Утре удобно ли е? — попита Фийби.
	— В неделя е по-удобно. Неделя сутрин, госпожице Глендънинг — отговори той, без да откъсва поглед от Палома.
	— Благодаря. Моля ви, наричайте ме Палома. У нас не държим на етикета.
	Хари едва успя да кимне, отново запленен от тези виолетови очи, така внимателно взрени в него.
	— Хари — промълви той. — Наричай ме Хари.
	Тя му се усмихна. И той й се усмихна. 
	Фийби се усмихна и на двамата.

	* * *

	Хари караше бавно към Кавендън много объркан и смутен от поведението си. Не можеше да повярва, че отвърна с такава готовност и лекота на подканващия поглед на Палома. А това го развълнува. Толкова лекомислен ли беше?
	Само преди няколко часа беше вбесен заради предателството на Полин Малърд, чувстваше се наранен и отхвърлен, чудеше се как ще забрави жената, в която беше влюбен.
	Все пак бил ли е влюбен в Полин? Или е изпитвал само страстно желание, както често му внушаваше Майлс. Сляпо увлечение може би, а не истинска любов. Не знаеше, но със сигурност знаеше, че Палома иска пак да се срещне с него. Снимките в парка бяха очевиден претекст. Работата беше там, че с готовност се съгласи, което показваше, че иска същото като нея.
	Докато прекосяваше селото, изведнъж се досети, че хитрушата Фийби беше свидетелка как се гледаха прехласнати. Заговори ги и прекъсна очарованието. За да не забележат другите ли? Затова ли? Не беше сигурен… вече не беше сигурен в нищо, дори в себе си. Може би не беше човекът, за когото се мислеше.
	Докато пристигне в Литъл Скел, светлината от небето изчезна. Паркира пред къщата и погледна часовника си. С изненада установи, че е седем и половина. Доста дълго беше останал в имението Бърнсайд.
	Влезе в къщата и потрепери. Усети студ и влага. Запали лампата в коридора и отиде в дневната. Беше тъмно, мрачно и бързо запали няколко лампи. Стана светло, но на него пак му се струваше мрачно и като седна на дивана, осъзна колко празен е този дом.
	Беше сам тук, както винаги.
	Дълбока въздишка се изтръгна от гърдите му, облегна се и затвори очи. Не знаеше какво да прави. Нямаше настроение да приготви вечеря само за себе си или да отиде в кръчмата за халба бира, макар че беше за предпочитане пред перспективата да остане сам.
	„На четирийсет съм. Сам съм. Нямам жена до себе си, нямам съпруга, нито деца. Имам семейство и добри приятели. Но те не споделят моя живот. Сам съм си виновен. Странни романтични връзки. Никога нищо сериозно. Прекарах месеци наред с омъжена жена, която никога не е имала намерение да изостави съпруга си заради мен.“
	На входната врата се похлопа, той се сепна и като отвори очи, видя майка си.
	— Ето те и теб, Хари — каза Алис. — Защо седиш тук така умърлушено? Съвсем сам. Хайде да вървим.
	Хари стана, отиде при нея и я прегърна.
	— Къде, мамо?
	— В родната ти къща, където камината гори и има топла храна. Очаква те хубава вечеря. — Тя се огледа и поклати глава. — Тук е невъзможно, студено и тъжно.
	Излязоха и прекосиха улицата. Веднага щом влезе в къщата на родителите си, Хари почувства, че настроението му се повишава. Огънят гореше буйно в камината и се носеше мирис на нещо вкусно. Чуваше се тиха музика от радиото. Домът на родителите му беше топъл и уютен, какъвто винаги е бил, и той се зарадва, че дойде.
	Алис отвори фурната, надникна вътре и като се изправи, каза:
	— Да отидем в предната стая, Хари, и да изпием по едно питие, а ти ще ми разкажеш всичко за гостуването си у капитана. Целия следобед ли прекара там?
	Той кимна и я последва към предната стая, която всъщност се намираше в задната част на къщата и гледаше към градината. Беше просторна, с големи прозорци. В далечината се виждаха голите, заоблените хълмове.
	— Шери или уиски? — попита Хари майка си, която разбута огъня да пламне, след което прибави още една цепеница.
	— Шери, моля — отговори тя.
	Седнаха един срещу друг пред камината и след като Хари чукна чашата си в нейната, каза:
	— Можеш ли да си представиш, тръгнах си чак в седем.
	Алис му се усмихна и очите й светнаха.
	— Момичетата не те пускаха да си тръгнеш! Нали?
	Като сви вежди, Хари възкликна:
	— Знаеше ли, че Адриана Белами има толкова много дъщери? Защо не ми каза?
	— Защо да ти казвам? Голям мъж си, можеш да се грижиш за себе си. — Алис се усмихна хитро. — Помислих си, че изненадата ще ти хареса. Ще те развесели. Е, избра ли си някоя?
	Хари не се сдържа и се засмя, после каза:
	— Всъщност една от тях ме избра, мамо.
	— Нима? — озадачено го погледна Алис. — Поднасяш ли ме, Хари Суон?
	— Не, не те поднасям.
	Хари отпи от чашата си и се загледа в огъня. Доста време мълча и най-накрая й разказа точно какво се случи и как реагира към него Палома. Каза на майка си истината, никога не я лъжеше. Тя винаги знаеше всичко за него.
	Алис, която много внимателно го изслуша, заключи:
	— Очевидно се е заинтересувала от теб. И след като и ти си реагирал по същия начин толкова бързо и си я поканил да види парка, сигурно ти е направила впечатление.
	— Предполагам, но трябва да призная, че оттогава насам съм объркан. Днес следобед, преди да отида, бях вбесен заради Полин. Вярвах, че съм влюбен в нея, както знаеш. — Поклати глава. — Нямам представа… не зная какво да мисля за себе си.
	— Аз знам какво да мисля за теб, Хари. Осъзна, че Полин Малърд не е единствената жена на света. А колкото до това дали си бил влюбен в нея, вярвам, че си бил. Тя те е очаровала, бил си привлечен от красотата й, освен това сте изпитвали сексуално влечение. Ще го кажа по-ясно. Мисля, че си бил влюбен, понеже изпитваше силни чувства. Но сега, ами вече не си влюбен. И това е нормално. — Алис замълча и после добави: — Днес следобед около пет Сеси ми се обади. Съобщи ми, че в понеделник тръгват за Лондон от Цюрих. Ще останат в Лондон до вторник, за да отиде в магазина, после ще се върнат в Кавендън. Затъжили са се за децата.
	Хари кимна и най-после се усмихна.
	— Добре че се връщат. Липсват ми.
	— Знам. Какво ще кажеш за тази млада жена Палома?
	— Не си ли я виждала, мамо?
	Алис поклати глава.
	— Не съм. Не познавам нито едно от децата на Адриана Белами. Идват тук от две-три години и не ходят в селото. Само Адриана ни е посещавала в Женското дружество заедно с госпожа Джолион, както и преди ти споменах.
	— На двайсет и седем е. Малката Фийби ми каза. Не прилича на другите, те са червенокоси или руси. Палома е чернокоса, с ясносини очи, почти виолетови. Спокойна е, някак ведра и тиха всъщност.
	— Значи си я харесал?
	— Харесах я.
	— Знаеш ли кой е бащата на Палома?
	— Разбира се. Фийби е извор на информация. Палома е дъщеря на Едуард Глендънинг, актьора.
	— Боже мой, ами да, зная кой е. Значи на него прилича.
	— Да. Научих, че е професионална фотографка, специализирала се в природни пейзажи. Също според Фийби има собствен апартамент в Лондон, както и другите две дъщери. Това е. Беше ми много приятно с тях. Цялото семейство е прекрасно. Но са бохеми, мисля.
	— Леля Шарлот ми го каза. Приятелка е с госпожа Джолион, която очевидно обича зълва си Адриана и с удоволствие приема на гости цялото й потомство.
	— Мили и сърдечни са и държа да отбележа, че най-малките Белами са много добре възпитани. С всички се общува леко, мамо. И това, което ме порази, беше, че капитанът и госпожа Джолион ги обожават.
	— Те носят много радост в къщата — промърмори Алис. — И не се изненадвам, че са добре възпитани. Семейство Джолион са известни йоркширски аристократи. Освен това, Хари, първият съпруг на Адриана има титла. Той е сър Алан Робъртсън, тъй че маниерите са задължителни, ако не друго.
	— Мисля, че има повече от едни маниери. Много повече.

	* * *

	Хари Суон се чувстваше изпълнен с енергия, докато вървеше през парка на Кавендън в събота сутринта. Беше с костюм за езда, както винаги в събота, когато правеше обиколка на имението. С нетърпение очакваше ездата, беше в добро настроение и с приповдигнат дух.
	Наближи градинския павилион и с изненада забеляза някаква жена, която идваше откъм Кавендън Хол. Осъзна, че е Палома Глендънинг. Тя го видя, помаха му, забърза към него и най-накрая се затича.
	Чудейки се защо е дошла, той също се затича. Когато се срещнаха, буквално се сблъскаха. Тя едва не падна. Той я хвана за ръката и я задържа.
	— Палома, как си, добре ли си?
	Тя кимна.
	— Благодаря ти, че не ме остави да падна. Още една злополука в семейството ще ни дойде в повече.
	— Какво имаш предвид?
	— Дойдох да ти съобщя за злополуката с баща ми. Паднал е от кон. Не желае дубльори за ролите си. Снощи се обадиха на майка ми от болница в Лондон. Ударил си е рамото.
	— Много съжалявам, Палома. Счупеното е гадна работа, много боли. Как да помогна?
	— Няма как? Но исках лично да те предупредя, че утре няма да дойда да снимам парка. Заминавам за Лондон с майка ми.
	Хари се разочарова, но отговори:
	— Разбирам. Може ли да се срещнем в Лондон? Бих искал пак да те видя.
	— Мисля, че ще бъде прекрасно — рече тя.
	— Следващата седмица имам няколко свободни дни. Как да те открия, госпожице Глендънинг?
	— Ще ти дам телефонния си номер.
	Бръкна в джоба на сакото си, извади листче и му го подаде.
	— Благодаря — каза Хари и го прибра на сигурно място във вътрешния джоб на сакото си. — Другата седмица мога да дойда в Лондон. Как ти се струва?
	— Като звън на сребърни звънчета. Трябва да се връщам в Бърнсайд и да си приготвя багажа.
	Тя си тръгна и весело извика:
	— Внимавай с конете, Хари?
	Помаха му и се затича по пътя, по който беше дошла.
	„Каква изключителна жена“ — помисли си той и извади листчето от джоба си. Под телефонния номер пишеше „обърни“. Той го обърна и прочете: „Моля те, не го губи. Палома“.
	Усмихна се, прибра листчето и замислен за Палома, се запъти към своя офис.


>>	Двайсет и втора глава

	Беше сияйно слънчево утро, когато Дидри пристигна във военното министерство, което се намираше на Уайтхол. Влезе и реши да се качи по стълбите. Обичаше движението, освен това никога не й омръзваше да се любува на архитектурата на старата сграда.
	Седеметажната сграда с коридори дълги километри, подслоняваше хиляда отдела, които управляваха британската армия. Тя нямаше нищо общо с тях. Всъщност дори не работеше в министерството. Това беше само за прикритие на специален екип, към който се числеше и с който работеше по време на Световната война.
	Екипът бил създаден през 1907 година от интелигентен млад полковник от военното разузнаване и с годините доказал своята целесъобразност. Полковникът най-накрая се пенсионирал през 1920 година след забележителна кариера и след като превърнал специалния разузнавателен екип в стегнато военно подразделение.
	Малкото и тайно подразделение сега се ръководеше от Уилям Лоусън, който беше отговорен само пред министър-председателя. Още в началото е било замислено като свръхсекретно и за неговото съществуване знаеха много малко хора, в това число шефът на тайното разузнаване, известно като М16.
	Малкото на брой кабинети се намираха на петия етаж в края на дълъг коридор. На вратата имаше месингова табелка с лишен от смисъл надпис — „Административно бюро“. Вратата беше винаги заключена. Истинското име на подразделението беше „Тайна служба“. Онези, които работеха там, го наричаха просто „отдела“.
	Дидри отключи входната врата, влезе и веднага пак заключи. Беше задължително да се заключва външната врата дори когато хората бяха на работа.
	Запали осветлението в антрето и се запъти към своя кабинет. Тъкмо отключи и влезе, и телефонът зазвъня.
	Тя веднага се обади:
	— Ало?
	— Ангелче, ти ли си?
	— Да, Тоби. Къде си? — попита, зарадвана, че го чува.
	— На работа. Нека да говорим на нашия език. Схващаш ли?
	— Да. Екипът ли не е сигурен? Това ли е?
	— Не съвсем. Искам да ти кажа какво стана с черния хайвер.
	— Нямам търпение да чуя — отговори Дидри. Ставаше въпрос за княгиня Ирина, на която бяха дали кодово име „черен хайвер“, а на Канарис — „извора“.
	— Черният хайвер оправда твоите очаквания. Ще ти се иска пак да си хапнеш. Изворът също е на ниво.
	— Чудесно, Тоби. Иска ми се да бях в Берлин.
	— И на мен ми се иска, защото ще опитам хайвера другата седмица.
	— Съжалявам, едва ли ще мога да дойда — отговори Дидри.
	— Между другото с онзи куфар няма проблем. Може да бъде предаден много бързо. Какво да правя?
	— Добре, предай го, колкото по-бързо, толкова по-добре. Това трябва да направиш.
	Тоби млъкна и като че ли се поколеба.
	— Тоби, там ли си? — попита Дидри.
	— Ще побързам — съгласи се той. — Тук съм. Някой надникна, това е. Махнах му да се разкара. Продължавай.
	— Разбрах. Значи всичко е наред?
	— Не съвсем — отвърна тихо Тони и въздъхна.
	— Какво искаш да кажеш? — попита тя, повишавайки тон.
	— Злощастен развой на събитията.
	Дидри стисна слушалката.
	— Какво се е случило, Тоби? Има някакъв проблем. Познавам по гласа ти.
	— Мисля, че трябва да купя топли чорапи за един човек.
	— Какви? — попита Дидри, без да увърта, досещайки се, че някой от семейство Щайнбренер се е изплашил. Говореха на този език от няколко години и отлично си служеха с него.
	— Розови — каза най-после Тони.
	— Добре, ще купя. Малък, среден или голям размер?
	— Голям размер, опасявам се.
	— Някой друг участва ли?
	— Moi, само moi. И така трябва да бъде. Съгласна ли си? Без празни приказки.
	— Съгласна съм. С какво да ти помогна? Ти си в Берлин… с куфара и с проблемите.
	— В момента с нищо. Вярвам, че мечокът ще измисли нещо — отвърна тихо.
	— Трябва да действа, при това много бързо. Не бива да оставим хайверът да се развали, ще бъде жалко. Освен това и изворът ще се разбълбука.
	— Лоша работа. Къде ще отидеш в края на седмицата? Сигурно, където маргаритите са нацъфтели и дроздовете пеят.
	— Именно. Искам да чуя песента на дрозда, както можеш да си представиш. Да ти звънна ли?
	— Да, моля те. В същия ден на същото място.
	— Готово, споразумяхме се.
	— Следващата седмица всичко ще приключи.
	„От все сърце се надявам“ — помисли си тя, но каза само:
	— Дано.
	— Не се съмнявай, ангелче.

	* * *

	Дидри се облегна и погледна часовника на бюрото си. Беше точно осем. Винаги идваше точно в осем и винаги първа се явяваше на работа. Помисли си за Сесили. Трябваше възможно най-скоро да й се обади, но реши да отложи разговора още малко.
	Отново прехвърли наум думите на Тони. Княгиня Ирина беше изпълнила обещанието си. Рицаря беше подготвил документите. Но госпожа Щайнбренер се страхуваше да напусне Берлин. Може би се страхуваше, че ще ги хванат и на място ще ги убият.
	Но пак щяха да умрат, ако останеха в нацистка Германия.
	През тялото й премина тръпка само при мисълта за тези ужасни престъпления в така наречената цивилизована страна. На власт бяха чудовища. Нищо чудно, че Рицаря е толкова отвратен и вбесен от тази бруталност… и затова прави каквото може, за да се бори срещу режима и да спасява хора. И затова симпатизираше на генералите, които искаха да свалят Адолф Хитлер.
	Телефонът пак зазвъня.
	— Ало? — обади се тя.
	— Здравей, Дидри, скъпа, Сесили е. Като не ми отговори на домашния телефон, знаех, че ще те намеря на работа, където съм и аз в момента.
	Дидри се разсмя.
	— Предполагам, че си там поне отпреди два часа.
	— Не, не чак толкова отдавна. Както и да е, имам нужда от твоя съвет. Не искам да говоря с Грета, преди да съм разговаряла с теб. Знам, че професорът й е казал за срещата ни в посолството, защото го сподели с мен по време на обеда миналия петък. Страхувам се да не направя някоя грешка.
	— Можеш да й разкажеш всичко, което се случи в посолството и по време на вашия обяд, понеже, сигурна съм, тя вече знае. Но не бива да й даваш надежди, че те ще успеят да избягат. В никакъв случай.
	— Разбрах — отвърна Сесили. — Надявах се на чудо, че ще се нареди нещо, докато беше в Берлин, но не е, така ли?
	— Много съжалявам, Сеси, не открих кой да помогне. Тони каза, че ще му олекне, щом заминем, защото положението в Берлин ставало все по-отчайващо. Каза още, че Хитлер се е развилнял и непрекъснато крещял в Канцлерството за световна война.
	— Боже мой, това е страшно! Горките Щайнбренер. 
	Дидри бързо възкликна:
	— Не казвай на Грета. Само ще я изплашиш, Сеси.
	— Няма, обещавам. Всеки, който има семейство, ще се изплаши, и най-вече онзи, който няма как да се измъкне оттам. Ако ме попита нещо, например как да намерим човек, който да помогне, какво да й отговоря?
	— Нима ще попита? — учуди се на глас Дидри. — Не съм толкова сигурна. Но ако случайно попита, кажи й, че си чула от мен, а на мен ми го е казал аташе от британското посолство, че вече не се издават изходни визи и никой не може да получи. Което е самата истина.
	След кратко мълчание Сеси тъжно прибави:
	— Не зная Грета как ще го понесе. Беше сигурна, че те ще успеят някак да се спасят.
	— Близка е с теб и ти ще успееш да й помогнеш, Сесили. Аз също, ако имаш нужда от мен. Ще направя каквото мога — каза Дидри тихо. — Знаеш го. Само трябва да ми съобщиш.
	— О, знам, Дидри. Знам колко си добра. Както и да е, не бива да се отчайваме. Днес имам много работа. Ще дойдеш ли в Кавендън в края на седмицата?
	— Непременно. Много съм се затъжила за Робин.


>>	Двайсет и трета глава

	След като приключи разговора с Дидри, Сесили се съсредоточи върху документите на бюрото си. Бяха главно списъци на фабриките, където се шиеха техните дрехи, също и на жените, които шиеха на ръка уникалните модели на модна къща „Сесили Суон“. Докато нахвърляше бележки, й стана много топло в августовската сутрин и отиде да отвори прозореца.
	От Пикадили нахлу шум, което й напомни, че работният ден в града, който обичаше толкова много, започва. Погледна към улицата и видя леля си Дороти, забързана към сградата. Сесили я купи през 1934 и капиталовложението се оказа отлично. Бизнесът й се разрасна и имаше достатъчно пространство за увеличаващия се персонал и цял етаж, на който обособи работилници за ръчна изработка на някои аксесоари, като копринени шалове и цветя.
	След няколко минути Доти влезе в кабинета на Сесили.
	— Добро утро, Сеси, извинявай, закъснях.
	Сесили се засмя.
	— Добро утро, Доти, не си закъсняла, подранила си. Няма още девет.
	— Движението е ужасно натоварено — промърмори Дороти Пинкертон и седна срещу Сесили.
	Макар че беше на петдесет и пет, Дороти още беше хубава, с елегантна фигура, което я правеше да изглежда с петнайсет години по-млада.
	Все така управляваше модна къща „Сесили Суон“ и не беше сменила кабинета си над магазина в пасажа „Бърлингтън“, както и Сесили своето ателие.
	Сесили каза:
	— Да минем направо на болния въпрос. Мисля, че трябва да намерим други фабрики в Лийдс за нашата конфекция и за някои от аксесоарите.
	— И аз така предположих — отговори Доти и взе документите, които й подаде Сесили.
	— Правителството скоро ще реквизира нашите фабрики в Лийдс, за да шият униформи за армията. — Сесили въздъхна. — Казах на Майк Лий вчера, но той като че ли не обърна внимание на идеята. Не иска да проумее, че война ще има. Каквото и да му кажа, не чува. Заровил си е главата в пясъка.
	— Какво очакваш. Понякога е толкова глупав, въпреки умението му да управлява производството. Но пък ти си по-умна от всички, които познавам, никой от нас не може да се мери с теб и никой няма твоята прозорливост.
	Сесили се усмихна и поклати глава.
	— Стига, лельо Доти, предубедена си. Майка ми казва, че ще си патя някой ден от много ум, затова да си затварям устата за по-сигурно.
	Дороти кимна.
	— Алис отчасти е права, разбира се. Но все пак кажи ни каквото е необходимо.
	Дороти погледна списъците.
	— Съгласна съм с теб, че тези фабрики ще бъдат реквизирани от правителството. Хауард каза, че ще има голяма война. Всъщност предвижда световна война, в която ще участват огромни армии.
	Сесили стана много сериозна, когато каза тихо:
	— Склонна съм да се съглася. След като прекарах в Берлин само няколко дни, ми стана ясно. Навсякъде има военни и от онова, което чух, Германия се въоръжава до зъби.
	— Хауард каза, че армията им и военната им авиация са изключително мощни, много по-мощни от нашите. Според него Луфтвафе може да сравни Лондон със земята за един ден.
	— Няма да споря. Казаха ми, че имат неизчерпаеми запаси. Надвиснала е война и обясних на Майк, че фабриките трябва да бъдат предадени на правителството за производство на униформи, но той не разбира от дума. — Сесили виждаше, че Дороти е много разтревожена, и стисна ръката й. — Не се ядосвай и не се тревожи. Не обръщай внимание на приказките му. Аз имам план.
	Дороти веднага попита с явно облекчение:
	— Какъв ти е планът, Сесили?
	— Ще създам мои фабрики.
	Дороти я зяпна изненадано.
	— Как? Къде?
	— В покрайнините на града. Вече наех човек да започне осъществяването на проекта и той откри празни складове и мелници, които са подходящи за наемане или за покупка. Ще ги купя, за да се разпореждам с тях, както намеря за добре.
	— Ще ги преустроиш, за да станат фабрики за дрехи, нали? — попита Дороти и се вгледа в Сесили.
	— Две от постройките ще пригодя за шев на конфекция и ще предложа на военните да шия и униформи. Ще приемат и те уверявам, че ще се съгласят да им шия и костюми със сака и поли с най-малкия размер. Повярвай ми.
	Дороти се разсмя.
	— Не съм ли ти вярвала винаги за всичко?
	— Да, и си чудесна. Без теб нямаше да успея да създам всичко това, лельо Доти. И без леля Шарлот.
	Обсъдиха с Дороти още някои спешни въпроси, Сесили излезе от кабинета си и се запъти към кабинета на Грета от другата стана на коридора.
	Вратата беше леко открехната. Сесили я отвори и се провикна от прага:
	— Ето ме, върнах се жива, здрава и невредима.
	На лицето на Грета грейна широка усмивка, тя скочи на крака и заобиколи бюрото, за да я поздрави.
	— Добре дошла! — възкликна.
	Сесили я прегърна и каза:
	— Срещнах се с баща ти, знаеш, не се съмнявам… и с цялото ти семейство.
	Грета кимна и усмивката й изобщо не помръкна.
	— Той ми разказа всичко. Така се развълнувах, като разбрах как сте се срещнали. Абсолютна случайност.
	— Съдба — отговори Сесили и седна, а Грета се върна на бюрото си.
	— Както и да се е случило, срещата с теб му е дала кураж. Всъщност на цялото семейство. Баща ми копнееше да се запознаете, толкова много му бях разказвала за теб. И изведнъж желанието му се е сбъднало.
	Сесили се засмя.
	— И той така каза. Елизе и Курт бяха много мили и дружелюбни, а мащехата ти е прекрасна. Стори ми се много добра жена.
	Грета кимна и каза тихо:
	— Зная, че не си намерила начин да им помогнеш да заминат. Баща ми предполага, че е било невъзможно. Но сър Антъни се надява да намери някакви връзки. — Тя се усмихна насила. — Вярвам, че ще успее.
	— Трябва да вярваме — окуражи я Сесили. — Всички ми се видяха здрави, а баща ти беше настроен оптимистично. И разбира се, срещата с неговия стар приятел много го радваше.
	— Те от години са изключително близки. Благодаря, Сесили, че си била толкова мила с моето семейство. А сега може би е време да се заловим за работа.
	Тя кимна.
	— Искам да обсъдим няколко предстоящи задачи. — Подаде й два-три листа. — Това са списъци на жените, които шият на ръка в нашите ателиета. Някои от тях работят на етажа над нас, други вкъщи.
	— Да, те изработват уникалните модели.
	— Както знаеш, шият се на ръка, иначе няма да са уникални. Това се нарича „висша мода“.
	— Такъв е законът във Франция, доколкото разбрах от теб — промълви Грета.
	— Неписан закон е. Моделите на висшата мода се изработват на ръка. Искам с Дороти да говорите с жените в ателието на горния етаж, а Дороти ще посети онези, които работят вкъщи. Научете дали ще продължат да работят при мен. Навярно по-младите ще предпочетат да започнат работа във фабрика за боеприпаси от патриотизъм. — Сесили стана и преди да си тръгне, прибави: — След около половин час ще отида да видя как вървят нещата в магазина.
	Грета кимна и се усмихна.
	— Тук съм, ако ти потрябвам.
	Сесили излезе и Грета се замисли за баща си и семейството си. Той вярваше, че сър Антъни ще разреши техния проблем, и тя се настрои оптимистично заради него. Но снощи се угрижи. Тази сутрин направо се разтревожи.
	Ако за Сесили е било невъзможно да помогне чрез Дидри, която работеше в Министерството на войната, какъв шанс имаше сър Антъни? Той беше учен. Преди няколко години умоляваше баща си да напусне Германия, но той отказа. И сега цялото семейство остана там като уловено в капан.
	Грета преглътна сълзите си и отпусна глава на бюрото. Каза една молитва и продължи да я повтаря като мантра още десет минути. Много хора не вярваха в силата на молитвата, но тя вярваше. Молитвата можеше да прави чудеса.

	* * *

	— Какъв прекрасен ден, Шарлот — отбеляза графът и погледна жена си. — Надявам се времето да остане хубаво и през уикенда, когато ще се събере цялото семейство.
	Тя му се усмихна и стисна ръката му.
	— И аз се радвам, че всички ще се съберат. Ще бъде като едно време.
	— Но Дулси и Джеймс няма да бъдат тук — промълви той с тъга. — Какви са последните новини, скъпа?
	— Феликс е в Лос Анджелис. С Констанс са на гости на Дулси и Джеймс. За Джеймс е много добре, че агентът му е под ръка. Мисля, че са започнали преговори с „Метро Голдуин Майер“ за прекратяване на договора. Веднага щом го прекратят, ще заминат за Ню Йорк, ще прекарат там няколко дни и след това ще се качат на кораб за Англия, вероятно на „Куин Елизабет“.
	— Ще ми олекне, ако се върнат час по-скоро. Ще ми бъде крайно неприятно, ако пътуват във военно време, а две мнения няма, че войната е неизбежна. Атлантическият океан ще гъмжи от немски бойни кораби и ще бъде много опасно.
	Гласът му изведнъж прозвуча тревожно и Шарлот хвана ръката му.
	— Всичко ще мине благополучно, Чарли, обещавам ти. Представи си, ще бъдем заедно на Коледа!
	Чарлс Ингам, шестият граф Мобри, не можа да не се разсмее.
	— Още е август — избъбри, развеселен от думите на Шарлот.
	— Е, поне те разсмях — засмя се и тя.
	— Щастлив съм с теб, Шарлот, много съм щастлив. Къде каза, че ще ходиш тази сутрин?
	— Трябва да отида в Хароугейт при жена на име Маргарет Хоуъл Джонсън. Тя е председателка на Женското дружество там. Явно тяхната група разполага с апарат за консервиране и Алис ме помоли да се опитам да го взема назаем.
	— Нали ще се върнеш навреме за обяд?
	— Разбира се. Едва десет е. По половин час на отиване и на връщане и най-много час да разговаряме — увери го Шарлот и попита: — Искаш ли нещо от Хароугейт?
	— Не, само да се върнеш бързо — отвърна той и й намигна. — Надявам се, че Гоф ще те закара — уточни той.
	— Да, разбира се. Моля те, не се тревожи толкова, Чарлс. Няма да се бавя, пък и Алиша ще дойде да говори с теб след малко, така че ще си имаш приятна компания.
	— Знаеш ли, събрала се е много поща за преглеждане — промърмори той, съпроводи я до вратата и се настани на писалището си.
	— Мисля, че ще обсъди с мен намеренията си за актьорска кариера. — Той млъкна. Сините му очи бяха топли и нежни. — А пък Анабел сподели, че иска да стане концертираща пианистка. Изглежда, че ще станем семейство на артисти.
	Шарлот му изпрати въздушна целувка и излезе.

	* * *

	След около четирийсет минути Шарлот Суон, графиня Мобри, вървеше покрай редицата магазини. Шарлот харесваше Хароугейт с неговите представителни къщи, елегантни ресторанти и хотели.
	По времето на кралица Виктория и след това на крал Едуард VII е бил преди всичко курортен град със серни минерални извори, където са се лекували хора от цял свят. А при Едуард е бил любим курорт на кралското семейство, на аристокрацията и на театрални знаменитости, оттогава са и красивите къщи, хотели и бани.
	Най-после стигна до магазина за бижута на семейство Джонсън и се загледа в една от витрините. Бижутата бяха великолепни и подредени с много вкус. Това беше най-реномираната бижутерия в Хароугейт. На другата витрина погледна прелестна брошка с камея, след това влезе.
	Магазинът беше голям, с остъклени шкафове, където бяха изложени бижутата. Имаше и кът с малка махагонова маса, и столове в комплект. Една от младите продавачки се приближи усмихнато.
	— Добро утро, мадам. С какво да ви помогна?
	— Телефонирах и си уговорих среща с госпожа Джонсън, но изглежда съм подранила.
	— Сигурно сте лейди Мобри от Кавендън, нали? — попита продавачката.
	— Да, аз съм.
	— Милейди, моля, седнете, аз ще предупредя веднага госпожа Джонсън. Тя ви очаква.
	След секунди висока, стройна жена се насочи към нея. Беше елегантна, с руса коса, късо подстригана. Докато се приближаваше, Шарлот изпита чувството, че я познава. Като че ли я беше виждала и преди. Стана и се усмихна.
	Маргарет Хоуъл Джонсън подаде ръка на Шарлот и каза:
	— Добро утро, лейди Мобри, много ми е приятно да се запозная с вас. И най-вече защото и двете работим в Женското дружество.
	Шарлот се вцепени.
	Усещането, че познава тази жена, не беше, защото я е срещала някъде. А защото жената, чиято ръка държеше, поразително приличаше на Дидри. Имаше сиво-сини, лавандулови очи, които така добре познаваше. Нейните очи. Очите на Суон. „О, боже мой! — простена наум. — О, боже мой!“
	Отдръпна ръката си, подпря се на кресло с висока облегалка и мъчително преглътна.
	— Извинете ме, госпожо Джонсън, изведнъж ми прилоша. Мога ли да седна за момент?
	— Разбира се, лейди Мобри, елате с мен.
	Госпожа Джонсън я хвана под ръка и я поведе към дъното на магазина, където я настани на удобно канапе.
	— Да ви донеса ли чаша вода или ароматни соли?
	— И двете, моля ви — отговори Шарлот, учудена, че гласът й не я издаде.
	— Извинете ме за момент.
	Докато госпожа Джонсън се отдалечаваше, Шарлот не отделяше очи от нея.


>>	Двайсет и четвърта глава

	Шарлот умееше отлично да се контролира. Лицето й оставаше безизразно, каквото и да се случва. Много отдавна петият граф Мобри Дейвид Ингам й беше казал никога да не показва слабост, никога да не издава какво чувства, и тя се вслуша в съвета му. Маниерите й бяха безупречно сдържани.
	В момента не биваше да издава интереса си към Маргарет Джонсън, нито да се вторачва в нея. Госпожа Джонсън се върна след минута с чаша вода и шишенце с ароматни соли.
	Шарлот взе шишенцето, отвори го и вдъхна. Миризмата на амоняк беше така силна, че тя веднага се отдръпна задъхано и очите й се насълзиха.
	— Много са силни — обади се госпожа Джонсън. — Моля, дайте ми ги, милейди, и пийнете глътка вода. Ще се ободрите.
	Шарлот пи вода и остави чашата на подноса.
	— Благодаря, госпожо Джонсън. Не зная какво ми стана. Помислих си, че ще припадна.
	— Да отидем в моя кабинет, милейди, там е спокойно, клиентите няма да ни безпокоят.
	— Да, разбира се — съгласи се Шарлот, стана и я последва.
	Настаниха се удобно пред камината и Шарлот каза:
	— Дойдох да ви помоля за услуга, госпожо Джонсън. Дами от моята организация научили, че организацията в Хароугейт притежава апарат за консервиране, и ви молим да ни го заемете. Очевидно вече се изморихме да вършим всичко на ръка.
	Госпожа Джонсън закима.
	— Апаратът много ще облекчи труда ви, но една от нашите дами трябва да ви покаже как да го използвате.
	Изведнъж тя се разсмя. Шарлот настръхна. Маргарет Хоуъл Джонсън имаше същия весел и буен смях като лейди Гуендолин. Шарлот тайничко я огледа и забеляза широкото й чело и нос като на Дидри. „Въобразявам ли си?“ Отмести очи, за да не забележи Маргарет втренчения й поглед.
	— Разсмях се, понеже си спомних как миналата седмица един буркан се пръсна и целите станахме в мармалад.
	Поговориха още малко за Женското дружество, за благотворното му влияние върху жените и си определиха среща следващата седмица в магазина, за да вземе Шарлот апарата.

	* * *

	Докато пътуваше към Кавендън, Шарлот мълчеше и мислеше за изключителната прилика на госпожа Джонсън с Дидри. Косата й не беше така златиста, но Маргарет беше висока колкото Дидри, имаше същия изваян нос и широко ясно очертано чело, понеже носеше косата си сресана назад. И името й беше Маргарет…
	Преди години лейди Гуендолин повери на Шарлот тайна, която никой друг не знаеше…
	Шарлот нямаше с кого да поговори, да сподели, освен с лейди Гуендолин. Но моментът не беше подходящ. Защо да разстройва възрастна дама с предположения за дете, за което тя е мислила всеки ден от живота си, откакто се е отказала от него? „Ами ако греша?“ — колебаеше се Шарлот. Не искаше да си представи колко разочарована ще бъде лейди Гуендолин.
	„Иска ми се да можех да споделя със Сесили — мислеше си Шарлот, докато отиваше към своя будоар, за да си свали връхната дреха и шапката и да се приготви за обяд. — Но не смея. Никой не бива да знае за любовта на лейди Гуендолин с Марк Суон. Сесили? — Името й постоянно се въртеше в главата й. — Не. Невъзможно е. Но тя ще ме наследи — напомни си Шарлот — и един ден ще бъде пазителката на дневниците. В края на краищата още на дванайсет Сеси даде клетва, че ще пази всеки от рода Ингам с живота си. Затова ще пази и тайната.“
	Понеже Чарлс и внуците я чакаха за обяд, престана да мисли в момента по този въпрос.

	* * *

	— Надявам се, че не те притеснявам, Дидри — започна Сесили, стискайки слушалката. — Но Грета преди малко ми каза нещо и реших, че трябва да знаеш.
	— Какво ти каза? — попита приятелката й. В момента я интересуваха главно Грета Чалмърс и семейство Щайнбренер.
	— Каза ми, че е разбрала защо не си могла да помогнеш на семейството й. Причината е, че сега нямаш човек за връзка в Берлин. Сър Антъни ще се опита да изведе семейството от Берлин, действайки задкулисно. Така се е изразил.
	Новината стресна Дидри и тя застина.
	— Как ще действа задкулисно? — остро изрече. — Той е учен, няма политически познанства.
	— Да, но си мисля, че е дал надежда на професора, нали?
	Дидри мълчеше и Сесили я подкани:
	— Е, не си ли съгласна? Все пак ти ми каза, че вече не се издават визи, че онзи, на когото твоят човек е разчитал, е изчезнал.
	— Да, вярно е. Но понякога в живота стават странни нещо. Може би сър Антъни е намерил начин да помогне на професора… но да си кажа честно, се съмнявам. Много ти благодаря за информацията, Сеси, ще я предам на моя познат в Берлин. В края на краищата не искаме сър Антъни да направи нещо… глупаво. Нали?
	— Да, Дидри. Знаеш какви са мъжете, въобразяват си, че могат да разрешат всеки проблем на света.
	— Не знаех, че мъжете са толкова самонадеяни — отговори Дидри и си позволи по изключение да говори лекомислено. — Мислех си, че това се отнася за жените. И защо не? Ние можем.
	Сесили се разсмя заедно със зълва си, после прибави:
	— Съобщи ми, ако научиш нещо. Каквото и да е.

	* * *

	Дидри дълбоко се замисли, след като приключи разговора със Сесили. Огледа ситуацията от всички страни, после проведе четири телефонни разговора.
	Първият беше с Рицаря. Използва личната линия на адмирала в главната квартира на немското военно разузнаване — Абвера. Говориха четири минути.
	Вторият беше с Тони Дженкинс в британското посолство в Берлин. Говориха пет минути по личната линия на Тони, за която той смяташе, че е сигурна.
	Третият беше с лейди Гуендолин, нейната леля, която живееше в своя дом Литъл Скел, малък имот в имението Кавендън. Говориха десет минути, понеже Дидри трябваше да размени няколко учтиви фрази, преди да мине на въпроса.
	Четвъртият беше със Сесили, която откри в нейното студио в пасажа „Бърлингтън“. Говориха две минути.
	След като приключи с разговорите, тя стана, излезе в коридора и се запъти към кабинета на Уилям Лоусън. Потвърди пред секретарката му, че ще бъде свободна в пет часа следобед, за да се срещнат.


>>	Многото лица на любовта


E>
	И когато сънят хвърли покривало върху всеки тежък ден, когато нощта ми дава отдих от дълго бодърстване и връзките, от които съм зависима, се разпаднат, тогава се освобождавам от волята като от дреха и щом заспя, в първия си сън тичам, тичам да намеря твоето сърце.
@	Алис Мейнъл
@@	„Отхвърляне“
E$


>>	Двайсет и пета глава

	Уилям Лоусън имаше някои общи черти с адмирал Вилхелм Канарис. И двамата бяха морски офицери от кариерата, служили храбро на страната си на боен кораб по време на Световната война. След това са били привлечени във военноморското разузнаване, където доказали, че притежават истински талант за шпионаж. С течение на времето спечелиха славата на блестящи шпиони.
	Лоусън, също като Канарис, се преместил от военноморското разузнаване във военното, след като постъпил в М16 през 1930 година. Благороден и състрадателен, той беше човек на честта, също като адмирала. И двамата бяха безупречни джентълмени.
	Сега, когато се връщаше от Даунинг стрийт 10 в Министерството на войната, Уилям Лоусън не мислеше за разговора си с министър-председателя, а за Дидри и за срещата с нея. От Невил Хендерсън, британския посланик в Берлин, знаеше, че Дидри и Канарис са разговаряли на приема в посолството миналата седмица, и беше почти сигурен, че тази е причината тя да поиска среща с него. Да докладва, както се изразяваше тя. Мисълта за Дидри го преследваше и не преставаше да се чуди какво да прави. Нищо не можеше да предприеме. Тя беше най-добрият му и най-умен таен агент и щеше да има нужда от нея, когато избухне войната. И все пак за своя най-голяма изненада с течение на времето започна да изпитва силни чувства към Дидри.
	Кой да предположи, че именно той от всички мъже ще се влюби в жена, с която работи. Това беше забранено. Особено за мъж като него, който е отдаден на работата си ден и нощ и който почти не забелязваше как изглежда една жена. Беше на четирийсет и седем и отдавна се беше отказал от повторен брак. Жена му Нора беше инвалид през последните години от брака им и беше умряла преди петнайсет години. Не бяха щастливи. От друга страна, откри щастие и утеха в работата си, и все още беше така.
	Въздъхна и докато крачеше, забелязваше възхитените погледи на минаващите покрай него жени. Беше висок метър и осемдесет и пет, с атлетична фигура и черна коса, която, пригладена назад, откриваше красивото му, сурово лице.
	Както винаги беше облечен елегантно с тъмносин костюм, бяла риза и вратовръзка на бели и сини райета. Предпочиташе да си шие костюмите по поръчка при най-добрите шивачи в Мейфеър също като своя баща, който за щастие му беше оставил достатъчно пари, за да се глези.
	Сър Роджър Лоусън притежаваше верига от общодостъпни магазини, които имаха голям успех. Майка му почина преди няколко години, а след смъртта на баща им миналата година Уилям и брат му Амброуз се оказаха доста богати.
	Уилям съзнаваше, че не може да живее без работата си, както не можеше да живее, без да диша, и брат му, неврохирург, се чувстваше по същия начин. Беше хубаво да имат пари, но не промениха живота си заради тях.
	Беше любопитен за сведенията, които Дидри щеше да му донесе от Канарис, но също така искаше да говори с нея за двама нови агенти, които беше открил. Надяваше се Дидри да ги въведе в работата и да наблюдава специалното им обучение.
	Усмихна се, когато влезе в министерството, преценявайки каква глупост е дори само мисълта, че може да покани Дидри на вечеря. Беше последният мъж, когото би погледнала, пък и сигурно още скърбеше за Пол Драмънд. А дали наистина скърбеше? Не знаеше отговора на този въпрос. Докато се изкачваше по стълбите, поклати глава, чудейки се на себе си. И да беше най-добрият шпионин в занаята, не знаеше нищо за жените. Наистина нищо.

	* * *

	Не друг, а Чарлс напомни на Шарлот, че е обещала да отиде при лейди Гуендолин и да я доведе за чая.
	— Как можах да забравя? — възкликна тя и веднага стана. — Тръгвам, скъпи. Ще бъде по-лесно, ако я накарам да използва инвалидния стол.
	— Ще бъде по-лесно, ако вземеш Гоф с колата — усмихна й се графът.
	— Предполагам, че тя ще предпочете да се поразходи — промърмори съпругата му, като го целуна по страната и излезе на терасата грациозна както винаги. — До скоро.
	— Чакам те — отговори Чарлс и взе книгата, която четеше.
	Слизайки по стълбите, Шарлот осъзна, че мисълта за Маргарет Джонсън така я беше обсебила, че забрави за обещанието си към лейди Гуендолин. Всъщност й се предоставяше чудесна възможност да поговори с нея насаме. Щеше някак да насочи разговора към детето, което лейди Гуендолин беше родила толкова отдавна, и да разбере на колко години би трябвало да е сега.

	* * *

	Шарлот пристигна в Литъл Скел, почука на вратата и влезе. В същия момент дотича госпожа Джаспър — икономката.
	— О, ето ви и вас, милейди — възкликна усмихнато. — Лейди Гуендолин ви очаква.
	— Добър ден, госпожо Джаспър. Как е Нейно благородие?
	— Много добре, има настроение и ви очаква с нетърпение. — Госпожа Джаспър се поколеба, преди да добави малко по-тихо: — Но тази седмица имаше моменти, когато ми се стори тъжна.
	Шарлот сви вежди и прошепна:
	— И аз забелязах същото напоследък, но мисля, че старите хора от време на време са такива, когато си спомнят отдавна минали неща.
	— Да, лейди Мобри — съгласи се госпожа Джаспър и я съпроводи до гостната.
	Шарлот влезе и бодро изрече:
	— Здравей, лельо Гуен!
	След това отиде и седна при нея до еркерния прозорец, който гледаше към градината. С радост забеляза колко добре изглежда лейди Гуендолин. Бялата й коса беше с хубава прическа и блестеше като сребро на светлината. Лицето й беше запазило много от красотата си. Тя се усмихваше и сините й очи бяха ясни и живи както винаги.
	— Толкова е мило, че дойде да ме вземеш, Шарлот, скъпа, и не си само прелестна. Днес просто си великолепна.
	— Никога не съм се чувствала по-добре — отговори Шарлот и седна срещу нея. Изведнъж забеляза, че лейди Гуендолин държи в скута си някакъв бележник, но не каза нищо.
	— Имаш ли новини, Шарлот?
	— Да, Сесили и Майлс се върнаха в Лондон, Дидри също. Другите ще си дойдат за уикенда. В неделя всички ще се съберат за следобедния чай.
	— Ще бъде като едно време. Знам, че Дидри се е върнала. Обади ми се по телефона, за да ми каже, че се е срещнала случайно със сър Антъни Пери, съпруг на моята добра приятелка Риджайна.
	Лейди Гуендолин млъкна и си напомни, че не бива да казва нито дума повече за разговора си с Дидри. Погледна бележника в ръцете си, после погледна Шарлот.
	— Толкова съм разстроена. Загубих ключето за този стар дневник, а така ми се иска да го прочета.
	Шарлот стана и отиде при нея.
	— Нека да погледна. Може би ще успея да го отключа.
	Като й подаде бележника с износена кожена подвързия, лейди Гуендолин се подсмихна.
	— Дафни е специалистка по разбиване на ключалки, спомняш си, нали?
	Шарлот я погледна втренчено, смаяна, че помни случая отпреди години, когато Дафни, за да върне откраднатите от майка й бижута, разби сейфа й.
	— Къде държиш обикновено дневника? — попита Шарлот, като го въртеше в ръце и оглеждаше заключалката, чийто ключ беше изгубен.
	— В ориенталския шкаф ей там — отвърна лейди Гуендолин. — В него има още дневници и албуми със снимки, но ключът не е там. Накарах госпожа Джаспър да го потърси. — Поклати глава. — Аз никога нищо не губя и всъщност ключът е важен.
	— Ще се опитам да отключа с фиба.
	— Вече опитах.
	— Мога просто да отрежа едната страна на ключалката. Ще стане лесно. Но след това няма да се заключва изобщо.
	— Какво значение има, скъпа Шарлот. Ще прибера дневника в сейфа.
	— Добре тогава. Извини ме за момент, лельо Гуен, ще отида да взема ножица от госпожа Джаспър.
	След малко се върна, взе дневника, отряза закопчалката и го подаде на лейди Гуендолин.
	Тя въздъхна доволно, усмихна се на Шарлот и каза:
	— Благодаря, скъпа. Хубаво е да мога да чета за миналото. Когато остарееш като мен, ще живееш със спомените. Странно е, знаеш ли? Спомням си много ясно неща отпреди трийсет, четирийсет и петдесет години, а от време на време забравям какво е било вчера. — На устните й заигра усмивка, докато говореше, и после започна да прелиства дневника. — Търся записките от двайсет и девети август — обясни тя, взирайки се в страниците. След малко погледна Шарлот. — Без очила нищо не виждам. Би ли намерила страницата, а после я прочети.
	Подаде стария дневник на Шарлот и продължи:
	— Знаеш почти всичко за моето минало, за Марк Суон и за нашата любов. На двайсет и девети август, няколко дни след като бебето ни се роди живо и здраво… — Гласът й стана несигурен и очите й се насълзиха. — Всеки ден мисля за нея.
	Шарлот държеше дневника, загледана в лейди Гуендолин. Сърцето й се свиваше заради тази толкова стара дама на деветдесет и осем години. За момент не можеше да произнесе и дума. Не можеше и да престане да мисли за жената, с която се запозна в Хароугейт.
	Най-накрая попита много нежно:
	— На коя дата се роди бебето, лельо Гуен?
	— На двайсет и шести август. Всъщност беше невероятно, след като бях на четирийсет и осем. Ако още е жива, тази година трябва да направи петдесет.
	— Пада се след около седмица — промърмори Шарлот и се замисли. Същевременно в главата й започна да се оформя и план.

	* * *

	На първата страница в дневника беше отбелязана годината. 1888. Шарлот прелисти до двайсет и шести август — страницата беше празна. Три дни по-късно — сряда, двайсет и девети август, имаше кратка бележка, написана с изящния почерк на лейди Гуендолин.
	Шарлот въздъхна дълбоко и започна да чете:
C>
	Нашата малка дъщеря е на тази земя само от три дни. Красива е. Днес още веднъж беше в прегръдките ми. Щастлива съм, че ми разрешиха да прекарам с нея незабравими мигове. Утре нейните осиновители ще я вземат. С Марк повече няма да видим нашата сладка Маргарет. Надяваме се и се молим на бога, че ще я обичат и ще се грижат нежно за нея, че ще й дадат хубав живот. Разбрах, че трябва да обичаш много едно дете, за да се откажеш от него, ако е за добро. Ще мисля за моята Маргарет всеки ден от живота си, докато умра. Тя е в сърцето ми завинаги.
C$
	Очите на Шарлот се напълниха със сълзи, тя се опита да ги преглътне, но не успя. Извади от чантичката си носна кърпичка, попи сълзите и погледна лейди Гуендолин. Такава болка изпитваше заради леля Гуен, че се задушаваше и не можеше да говори.
	С леко разтреперан глас лейди Гуендолин каза:
	— Скоро след като написах тези думи, Марк дойде в болницата с фотограф от Лийдс. Пак ми дадоха Маргарет. Беше облечена с красива рокличка за кръщене. Спомняш ли си, Шарлот, преди години ти показах снимката?
	— Спомням си, разбира се.
	Шарлот стана и отиде до малкото старинно писалище в другия край на стаята, където намери очилата на лейди Гуендолин заедно със сутрешния вестник. Взе ги и й ги подаде заедно с дневника.
	— Сега ще можеш да си го четеш, когато поискаш, лельо Гуен.
	— Благодаря, Шарлот, ще го чета. Но после.
	— Къде да прибера дневника?
	— В сейфа в библиотеката и го заключи. Междувременно искам да ти кажа още нещо. Макар да не беше редно, написах бележка на осиновителите й и я сложих в кутията с бебешките дрешки и рокличката за кръщенето, които бях купила. Бях написала само едно изречение без подпис: „Името й е Маргарет“. Сгреших ли?
	— Не, разбира се, и знам защо си го направила. Защото за теб е била Маргарет и си искала да мислиш за нея като за Маргарет. Вярвам, че те са разбрали и са запазили името.
	Лицето на лейди Гуендолин светна и внезапната й усмивка отнесе тъгата.
	— О, Шарлот, наистина ли? Надявам се, че си права. Така ме радва това, щастлива съм… сигурна ли си?
	— Напълно — промълви Шарлот. Замисли се трескаво; нямаше търпение да отиде в Хароугейт при Маргарет Хоуъл Джонсън, надявайки се да получи отговори на някои много важни въпроси.


>>	Двайсет и шеста глава

	Когато Дидри почука на вратата и влезе направо в кабинета на Уилям Лоусън, той стоеше до прозореца, загледан към улицата.
	Веднага се обърна и тръгна към нея да я посрещне.
	— Върна се, добре дошла.
	— Върнах се, където ми е мястото — отговори тя.
	За момент той се озадачи какво иска да каже, но после прецени, че има предвид службата.
	— Да седнем тук — посочи двете канапета до ниска масичка.
	Като се настаниха, шефът й продължи:
	— Съжалявам, че не те видях вчера, бях навън по задачи.
	Обикновено така се изразяваха, когато ставаше въпрос за чужбина. Думите бяха нещо като код.
	— И аз така предположих — отвърна тя.
	Той говореше направо, също като Дидри, и веднага минаваше на съществената тема.
	— Някаква операция ли се провежда в Берлин, за която трябва да ме уведомиш?
	— Нещо подобно, но исках веднага да се срещна с теб по друга причина. Рицаря ме помоли да ти предам едни сведения. Първо тях ли искаш да чуеш или след останалите?
	— Новините добри ли са или лоши?
	— Според мен са страхотни.
	— Тогава да оставим страхотните новини за накрая. Разкажи ми за операцията, Дидри. Вярвам, че щеше да ме информираш.
	Думите му прозвучаха като въпрос и той повдигна вежда.
	— Нима не те информирам за всичко! — възмути се Дидри и поклати глава. — Доста е объркано, затова ще започна отдалеч, когато все още нищо не беше предприето. Искам да го знаеш.
	— Разказвай, както решиш. Знаеш, че безусловно ти вярвам. Твоите доклади винаги са ясни до последната подробност. — Облегна се и кръстоса дългите си крака. — Моля ви, започвайте, лейди Дидри.
	Тя се усмихна, както обикновено, когато той се обръщаше към нея с титлата, при това подчертано. За нея наистина нямаше значение как се обръща към нея.
	Пое си дъх.
	— Всичко започна преди няколко седмици, когато моята снаха Сесили Суон ми каза, че нейната секретарка Грета Чалмърс е много разтревожена заради баща си и неговото семейство, понеже не могат да напуснат Берлин…
	— Евреи ли са? — прекъсна я той. — Грета Чалмърс не е еврейско име.
	— Евреи са. Нека набързо да обясня. Малко предистория. Покойната майка на Грета е английска еврейка. Живяла е в Лондон, а след женитбата си с професор Щайнбренер — в Берлин. Грета е била изпратена да учи в Англия, когато навършила осем години. След като майка й починала в Лондон, професорът решил да остави Грета при баба й, за да завърши образованието си. Тя завършила, влюбила се в англичанин на име Рой Чалмърс и се оженили. Сега е вдовица и…
	— И иска да изведе баща си и семейството му от Германия колкото е възможно по-скоро? Нали?
	Дидри кимна и доразказа всичко от безплодните им усилия с Тони до връзката му с княгиня Ирина и запознанството с нея в британското посолство.
	— Никой не беше по-изненадан от мен, когато на приема изведнъж видях адмирала да идва право към мен — съобщи Дидри и се подсмихна на шефа си. — Но съм сигурна, че посланикът е споменал, че ме е видял да говоря надълго и широко с Рицаря.
	— Спомена ми и аз му отговорих, че не съм изненадан, понеже сте стари приятели, че се познавате от общ приятелски кръг, при това от началото на трийсетте.
	— Обзалагам се, че той се е изненадал — разсмя се Дидри.
	Уилям неволно се засмя.
	— Никой не може да те надхитри. Разбира се, че Невил се е стреснал. Той обикновено се тревожи, когато жените взимат важно участие в световните събития.
	— Не мисля, че е наясно с жените. Никога не е бил женен. Както и да е, нека да завърша историята. Говорех с адмирала, когато при нас дойде Сесили. Попита ме дали с Майлс да приемат покана за обяд с професора и сър Антъни Пери. Поколебах се.
	— Понеже си се изплашила да не се обърка нещо със заминаването на професора за Англия. Нали не греша?
	— Знаех, че Сесили ще си мълчи, но нямах представа дали професорът или сър Антъни няма да забъркат някоя каша.
	Уилям кимна.
	— Продължавай, Дидри.
	— Рицаря каза, че се възхищава от сър Антъни и ще му бъде много приятно да обядва с него. Сесили го покани, но той отказа. Осъзнах, че Рицаря не вижда нищо нередно в обеда. Предложих на Сесили да се посъветва с Дафни, тъй като в петък съм заета. Като останахме сами, Канарис ме попита защо съм се поколебала.
	— И му разказа за връзката на Сесили с Грета и за спешната необходимост от визи и документи.
	— Точно така. Той се поинтересува защо не съм се обърнала към него. Отговорих, че вече е направил твърде много за мен. Той каза да смятам въпроса за уреден.
	— До къде са стигнали работите днес?
	— Говорих с Тони тази сутрин. Почти всичко е готово, следващия вторник, най-късно сряда, визите ще бъдат предадени на професора.
	— Слава богу. Справила си се отлично, Дидри.
	— Благодаря, но всъщност Тони свърши цялата работа.
	— Но под твое ръководство.
	Тя наклони глава.
	— Имаме проблем, Уил.
	Лоусън застана малко по-сковано, тъмните му интелигентни очи се спряха върху Дидри.
	— Можем ли да го разрешим?
	— Длъжни сме. Веднага. Няма време. Семейство Щайнбренер трябва да замине следващата седмица, билетите са купени, местата са запазени. А в Берлин се е появил сериозен проблем.
	— Какъв е, Дидри?
	— Днес Тони ми съобщи, че госпожа Щайнбренер се изплашила. Буквално се е вцепенила. Не иска да тръгне. Страхува се, че ще ги заловят и ще ги застрелят на място.
	Уилям въздъхна дълбоко и поклати глава.
	— Тя положително разбира колко страшна е обстановката в Германия… методичното, масово избиване на евреи.
	— Мисля, че знам как да я вразумя. Но се опасявам, че има и друг проблем. Сър Антъни Пери е казал на професора, че може да изведе от Германия семейството му, понеже познава важни хора, политици и може да дръпне конците тук-там.
	— Боже мой! — викна Уилям с ирландски акцент. Като помисли малко, попита: — Той знае ли за плана на Тони?
	— Не! Не! Никой не знае. Тони е набил в главите и на четиримата, че заминаването им е абсолютна тайна, че никой не бива да заподозре, дори друг член на семейството.
	— Значи професорът си е замълчал, когато сър Антъни е подхвърлил своята идея? Защо ли те питам? Разбира се, че не е казал нищо, той е твърде умен, за да споделя, че му е уредено да напусне Германия.
	— Точно така. И все пак проверих… сър Антъни.
	— Как? — погледна я озадачено Уилям.
	— Тази сутрин се обадих на леля Гуендолин. Тя познава съпругата на сър Антъни. Без да й споменавам истинската причина, я помолих да ми каже мнението си за него. Тя се позасмя и го описа като самохвалко и малко перко, който винаги иска да се представи за по-важен, отколкото е. Все обещавал неща, които не можел да изпълни… например да им издейства покана за чай от кралицата. — Дидри се разсмя. — Трябва да призная, че макар да е на деветдесет и осем, умът на леля Гуен е съвсем на място. Зададе ми логичния въпрос защо се интересувам от него. Само й прошепнах, че е свръхсекретно и на никого не бива да казва. Тя естествено се съгласи. Мисли, че съм шпионка.
	Уилям не преставаше да се смее, когато каза:
	— Сега благодарение на лейди Гуендолин знаем, че „да дръпне конците“ е празно самохвалство от страна на учения мъж.
	— Да, точно така. Вече не се тревожа за сър Антъни. Но да се върнем на госпожа Щайнбренер. Обезпокоих се дотам, че говорих със Сесили. Попитах я дали не греша, но си спомням, че тя ми е казвала колко нервна и напрегната е госпожа Щайнбренер. Сесили отговори, че не греша, и се учуди защо се интересувам от мащехата на Грета.
	— Сигурен съм, че ти е било трудно да отговориш — промърмори Уилям, вглеждайки се внимателно в събеседничката си.
	— Намислих си причината, преди да се обадя — отговори спокойно Дидри, взирайки се в него. — Обясних й, че питам заради нея, заради Сесили. Продължих да говоря, че не се знае как ще реагира Грета, когато научи, че семейството й не може да замине от Берлин, и че трябва да знае какво да прави, за да помогне на Грета.
	— Тя повярва ли ти?
	— Повярва ми. Много е умна и интуитивна. Сподели, че се пита същото. Предложих да поиска съвет от психиатър как да помогне при травма от такова естество. Сесили прие идеята. Днес изведнъж се досетих, че нестабилните хора се подчиняват на авторитет и че трябва да потърсим помощ за госпожа Щайнбренер, когато пристигне в Лондон. Сесили изтъкна, че с нервни, нестабилни и напрегнати хора общуването може да е много трудно. Майката на Грета ще бъде в чужда страна, където всичко е различно, включително езика.
	Уилям слушаше внимателно.
	— Сега вече знаеш каква е госпожа Щайнбренер, но това как ще ти помогне да се освободи от страха. Каза, че е вцепенена от страх.
	— Логичен въпрос, Уил. Разговорът със Сесили ме наведе на мисълта, че не можем просто да дадем документите и билетите на професора и да ги изпратим на път. Семейството трябва да бъде изведено от Берлин, а госпожа Щайнбренер, ако се наложи, и насила ще тръгне.
	Уил видимо се притесни.
	— Насила ли? Кой ще го направи? И по този начин няма ли да привлекат внимание?
	— Нямам предвид физическо насилие, както си помисли. Ще накарам Тони да информира професора, че ще ги придружи във влака, за да е сигурен, че всичко върви добре. Но ще се обадя в американското посолство на моя приятел от разузнаването Джери Рандъл. Ще го помоля да уреди техният импресарио Александър Дюбе да пътува с тях от Берлин до Париж. — Позамълча, преди да продължи: — Тони, ако иска, ще слезе в Аахен, след като се убеди, че семейство Щайнбренер е минало границата. Александър Дюбе ще се държи учтиво, но авторитетно, Тони също. Професорът ще бъде предупреден да ги подкрепя. Това е, шефе.
	Уилям Лоусън я загледа дълго, като си мислеше, че е един от най-умните сътрудници, с които е работил.
	— Браво, Дидри. Наистина си се справила блестящо. Обмислила си всяка подробност, за да се измъкне семейство Щайнбренер невредимо. Със сигурност знам, че Рицаря ще подготви безупречни документи, които няма да предизвикат никакво съмнение. Та като споменах храбрия адмирал, нямаше ли да ми предаваш информация и от него?
	— Да, Уил. Но си мисля, че след като вече е шест часът, да отидем някъде да изпием по едно питие. Колкото до мен, ще изпия с удоволствие чаша вода.
	Уилям се подсмихна.
	— Чаша шампанско няма ли да ти дойде по-добре? Каза, че си много жадна. — Стана, отиде до бюрото си, заключи някои чекмеджета и пусна ключовете в джоба си. — Ще се поразходим до „Риц“, пък и свежият въздух ще ни ободри.
	— Добре, споразумяхме се — каза Дидри и си помисли да прибави: „Знам, че там е абсолютно сигурно, но още по-сигурно е в бара. Няма подслушвачи“.

	* * *

	Дидри и Уилям се настаниха удобно в бара на хотел „Риц“ на Пикадили и поръчаха шампанско розе. Дидри започна разговора:
	— Искам да знаеш, че вярвам безусловно на Вилхелм Канарис. Вярвам му с цената на живота си. Отношението ти към него същото ли е?
	Въпреки че въпросът го изненада, Уилям отговори, без да се поколебае:
	— Разбира се, вярвам му. Абсолютно. Той е истински благородник, споделяме едни и същи принципи и държим на честта. Доказал се е пред мен в миналото.
	Сервираха шампанското и те чукнаха чаши. След като отпи няколко глътки, Дидри каза тихо:
	— Точно преди да си тръгне от приема, нашият приятел ме покани на обяд следващия ден. Срещнахме се в ресторант до неговото управление. Обядвахме заедно с Ханс Остер. След като той си отиде, нашият приятел ми каза какво трябва да ти предам.
	Дидри се облегна и отпивайки шампанско, се почувства ободрена след дългата история, която разказа в неговия кабинет.
	Уилям също се чувстваше добре. Междувременно забеляза, че тя е дошла на себе си, така да се каже, и прехвърляше наум информацията от Канарис.
	Дидри се приближи до Уилям и най-накрая започна да говори тихо, но с идеална дикция, затова той не пропусна нито една нейна дума.
	— Първото, което ми каза, беше, че ще остане верен на онова, за което сте се споразумели. Добави, че не бива никога да се съмняваш в неговата честност. Помоли ме да ти предам, че винаги ще ти казва истината, за нищо на света няма да те подведе.
	Уилям кимна и също се наведе така близо до Дидри, че главите им почти се допряха.
	— Продължавай, моля те.
	— Искаше да ти предам четири неща. Първото е, че ако получиш известия от Ватикана, фактически ще бъдат от него, особено ако се отнасят за нашата страна. Второто е подобно. Ако сведенията са от Испания и засягат нашата страна, пак той ще бъде източникът. Третото е, че често ще ти препраща информация чрез мен, а понякога ще използва Тони, за да стигне до мен.
	След кратко мълчание Уилям попита:
	— Какво е третото нещо, Дидри?
	— Че ще направи всичко по силите си Испания да запази неутралитет, за да не нахлуят нацистите в страната. Че иска да запази Гибралтар за нас, както и надмощието в Средиземно море. Последните му думи бяха: „Франко е мой приятел. Нека Уилям да го знае и да не се съмнява в това“.
	Уилям я зяпна, смаян от последното твърдение. Как, по дяволите, един немски адмирал ще запази неутралитета на Испания? Точно в този момент нямаше отговор на този въпрос.
	След малко Дидри се обади:
	— Умълча се. Какво си мислиш?
	— Че той ни е предал абсолютно фантастична информация, на която ми е трудно да повярвам. Безценна информация от самия извор. Само не разбирам как може да опази Испания от Хитлер. Как би го осъществил?
	Дидри го загледа със свити вежди.
	— Той е шеф на Абвера — немското военно разузнаване. Ако това не е огромна власт, не зная кое е.
	Уилям кимна.
	— Права си. — Изпи последната глътка шампанско и се загледа внимателно в лицето й. Беше красиво. — Имам нужда от още шампанско. А ти?
	Дидри се разсмя.
	— Именно ти ме предупреди да не пия, когато съм на работа, а после и Тони.
	— Тази вечер ще направим изключение, пък и не сме на работа. Между другото ще вечеряш ли с мен?
	Безкрайно се изненада, че изрече поканата, и за да скрие смущението си, повика сервитьора.
	След като той отиде да изпълни новата поръчка, Уилям се обърна към Дидри и попита:
	— Е?
	— С удоволствие ще вечерям с теб, Уил.


>>	Двайсет и седма глава

	Отидоха в малък ресторант в Челси на име „Черната котка“, който Уилям посещаваше често. Намираше се на забутана уличка, далеч от модните места, и го държеше френско семейство, което Уилям познаваше отдавна.
	След като седнаха и им дадоха менюто, Дидри се обърна към него:
	— Не е ли странно, че всички шпиони, които познавам, си имат предпочитано ресторантче, скрито на някоя сляпа уличка. А пък аз си нямам.
	— Тогава трябва да си намериш и да си го заплюеш. А може да се възползваш и от този… черна котка е на късмет, нали? — пошегува се той.
	Дидри поклати глава и свивайки леко рамене, отговори:
	— Не зная. Но ще попитам Шарлот този уикенд. Тя е истински извор на сведения за подобни неща, като например странни поговорки и старинни суеверия. — За кратко настъпи мълчание, преди Дидри да добави: — Дали сър Франсис Уолсингам си е имал любима кръчма на някое забутано място?
	— Не се съмнявам. Най-великият английски шпионин, истински майстор в занаята, според мен е бил и нещо като магьосник.
	— Нашата кралица Елизабет Тюдор също е мислела, че има магически способности, Уил. Безрезервно му е вярвала.
	— А той й е помагал да управлява Англия заедно с Уилям Сесил и Робърт Дъдли, на когото също имала огромно доверие. Достатъчно история, ще поръчаме ли?
	Отвори менюто и докато говореше, разглеждаше списъка с ястия.
	Дидри също прегледа менюто и каза:
	— Ще се оставя на твоя вкус, Уил. Какво обичаш най-много?
	— Пържолата със зелена салата и пържени картофи е едно от най-хубавите им ястия, приготвят също фантастични агнешки котлети по провансалски. Рибата ужасно ми е омръзнала и ще хапна пържола.
	— И аз по същата причина.
	Уилям направи знак на собственика Жак Андре, който на минутата се озова до тях. След като поръчаха храната и червено вино, Уилям попита:
	— Искаш ли чаша шампанско, докато чакаме?
	— Ако и ти пиеш. Благодаря.
	— Добре тогава. Жак, чу дамата.
	Жак кимна, усмихна се и отиде да изпълни поръчките.
	— Имам един важен въпрос, Дидри, който искам да ти задам, преди да говорим за каквото и да е друго — започна Уил.
	— Моля те, питай.
	— Когато спомена, че си телефонирала на Сесили заради здравето на госпожа Щайнбренер, тя очевидно се е поинтересувала защо питаш, но ти не си й отговорила. Поне доколкото разбрах от разказа ти.
	— Нарочно не й отговорих. Нямаше причина да твърдя, че тя няма да дойде. Това не е вярно, разбира се; тя ще напусне Берлин. Но това е тайна. Не можех да кажа на Сесили. Започнах да увъртам, да говоря за Грета и за трагичното положение на семейството й в Германия. Познавам Сесили, откакто се помня, и знам, че ще се разтревожи за Грета.
	— Имала си право. Тя не е настоявала. И мисля, че си намерила правилно решение, що се отнася до психиатъра. Госпожа Щайнбренер ще се нуждае от лечение.
	Сервитьорът пристигна с шампанското. Уилям каза много тихо:
	— За необикновения Рицар, който напълно заслужава кодовото име, което си му дала, Дидри.
	— Наистина го заслужава — прошепна тя и двамата се чукнаха. — Трябва на всяка цена да го пазим — добави тя.
	Замълчаха. Уилям пръв наруши мълчанието:
	— Какво по-точно знаем за Александър Дюбе?
	— Много близък и стар приятел на Джери Рандъл. Съученици от колежа са. Александър е музикален импресарио и е постоянно в Берлин заради филхармонията. Очевидно е склонен да прави услуги на Рандъл от време на време. И тези услуги не застрашават живота на Дюбе. Джери държи на това условие.
	— Твоята идея е той да пътува във влака от Берлин за Париж. Ще бъде в ролята на пазач, ако нещо се случи със семейството — уточни Уил.
	— Влаковете са пълни с немски военни части, Гестапо и бог знае още кои. И след като госпожа Щайнбренер е неуравновесена, не може да се предвиди поведението й. Мисля, че професорът е малко наивен, няма толкова житейски опит, колкото би предположил човек. Дюбе и Тони ще контролират положението, каквото и да се случи.
	Дидри погледна внимателно Уилям.
	— А като стигнат в Париж? — попита той.
	— Тони ще ги заведе в британското посолство, за да получат визи. Вече са уредени. Дюбе ще бъде с тях и ще ги придружи до Лондон.
	Уилям мълчеше и замислено се взираше в пространството. Дидри не разбра дали одобрява плана й. Облегна се в очакване не само озадачена, но и притеснена. Никога не беше го виждала в подобно състояние… Грижи ли имаше? Не знаеше, но със сигурност знаеше, че й е приятно да бъде с него извън службата. Той я вълнуваше и я караше да се чувства отново жена. Изведнъж осъзна, че той силно я привлича. Най-после той каза:
	— На мен всичко ми се вижда логично. Може би се поддавам на клишето за пословичната разсеяност на професорите, но все пак по-добре да има сигурност. Да се надяваме, че Александър Дюбе ще се съгласи да ги придружава.
	— Мисля, че ще се съгласи. Задачата не е трудна, за него няма опасност и изгледите за успех не са малки — отговори тя, все още смаяна от откритието, че Уилям Лоусън я привлича.
	— Съгласен съм. Днес се срещнах с министър-председателя — сподели Уилям. — След подобна среща винаги се чувствам разочарован и объркан. Чембърлейн не разбира, че едно споразумение е като… да си подсвиркваш в тъмното, за да не те е страх. Лорд Халифакс няма да помогне и да го подтиква. Защо не разбират, че Хитлер е убиец, доказан масов убиец, домогващ се до световно господство. Нима е възможно да са толкова глупави? — Вдигна вежда, докато я гледаше. — Може би наистина са глупави. Или се самозалъгват. Но пък част от британската върхушка вярва, че Хитлер е за предпочитане пред Сталин. Страхуват се от комунизма.
	— Ще купя по един екземпляр от „Моята борба“ на всеки от тях и ще им кажа да четат внимателно, без да пропускат нито една дума — възкликна той.
	— Спести си парите, Уил, няма да я прочетат.
	Той се подсмихна.
	— Всъщност беше просто подигравка.
	— Баща ми мисли, че Чърчил ще стане министър-председател. Твърди, че само той е далновиден и може да ни спаси, да спаси Европа и в крайна сметка западната цивилизация.
	— Напълно съм съгласен с него… Като стана дума за баща ти, ще ходиш ли този уикенд в Кавендън?
	Дидри го погледна.
	— Ами, да, отивам. Не съм виждала Робин повече от две седмици, пък и се тревожа за баща си. Когато тръгнах за Женева, не изглеждаше много добре. Но ако се е натрупала работа и се нуждаеш от мен, ще остана в Лондон, разбира се.
	Той не отговори. Само я гледаше на светлината на свещите.
	Имаше нещо в очите му, изражение, което не разбираше, и лицето му, обикновено въодушевено, беше застинало. „Всъщност като че ли е тъжен“ — помисли си тя.
	Най-накрая попита:
	— Наред ли е всичко, Уил?
	Като се отърси бързо от мислите си за нея, той кимна.
	— Няма проблем. Бях се замислил за двамата агенти, които вербувах — импровизира набързо и продължи: — Мъж и жена, които познават отлично Франция. И двамата са наполовина французи, наполовина англичани и са готови да работят в системата. Когато му дойде времето. А то ще дойде.
	— Да се запозная с тях ли искаш? В Лондон ли са?
	— О, да, те живеят тук. Не само искам да се запознаеш с тях, искам да ги ръководиш — отговори той. — Ще ги наблюдаваш и ще следиш обучението им.
	— Брачна двойка ли са? — попита Дидри.
	— Не, не, дори не се познават. Е, приемаш ли?
	— Ще се заема с тях заради теб, Уил. Знаеш, че ще направя всичко, което поискаш.
	Той замълча и преди да се досети какво да отговори, за негово облекчение се появи Жак и сервира вечерята.

	* * *

	Дидри се събуди посред нощ, след секунди стана от леглото и отиде в кухнята. Стопли си чаша мляко и се върна в спалнята. Седна в леглото и отпивайки, се замисли за Уилям Лоусън.
	Беше много приятна вечер. Той беше чаровен, понякога забавен и когато ставаше въпрос за военно разузнаване, проявяваше тънък усет и в повечето случаи бяха на едно мнение. В личния живот също ги вълнуваха някои сходни проблеми.
	Естествено той се държа като съвършен джентълмен през цялата вечер, беше мил и внимателен. След вечерята в ресторанта той нае такси, отведе я вкъщи, пожела й лека нощ и продължи с таксито.
	Но тя разбра, че нещо странно се беше случило тази вечер. Но какво наистина? Беше осъзнала неочаквано, че го харесва. Но имаше и нещо друго. Силно физическо привличане.
	Мисълта я накара да застане с изправен гръб и едва не разля млякото. „Сексуално привличане.“ Как беше възможно? И през ум не й беше минавало за секс, откакто почина Пол.
	— Боже мой! — промълви и остави чашата на масичка до леглото, защото изведнъж се разтрепери. Запали нощната лампа и отиде да потърси халат и пантофи, понеже буквално умираше от студ.
	Вече съвсем разсънена, седна на любимото си писалище до прозореца на спалнята. Пол й го беше купил от Париж, защото знаеше колко харесва писалища.
	Пол. Загледа се в снимката му в сребърна рамка. Изведнъж очите й се напълниха със сълзи, но не се разплака. Толкова много беше плакала след неговата внезапна смърт, сякаш изплака всичките си сълзи.
	Колко тъгува за него… цяла година. По едно време си мислеше, че никога няма да се съвземе, толкова много й липсваше с неговия хумор, със смешния си американски жаргон, любовта му, желанието към нея… всичко изчезна за миг.
	Тогава Дафни един ден я заведе в градинския павилион и я смъмри. Каза й, че цяла година е много за толкова силна скръб, че трябва да гледа сина си, също смазан от скръб. Строгостта на Дафни я стресна и я накара да разбере, че пренебрегва Робин, че трябва да се позамисли за поведението си.
	След около седмица при нея дойде Хюго. Предложи й да прати Робин в училище интернат. В първия момент се противопостави на идеята, но после започна да осъзнава смисъла й.
	Робин ще бъде с момчета на неговата възраст, ще има учители, които ще го напътстват. Той имаше нужда от мъже в живота си, това беше самата истина.
	Хюго й предложи „Калит Корт“ и я заведе да види училището. След това обсъди идеята с Робин. Той не се въодушеви. Искаше да си остане вкъщи с нея. За да го убеди, използва езика на баща му:
	— Дай да се спазарим, Робин.
	Той я погледна и отвърна:
	— Какво ще спечеля аз?
	Робин също се изрази с бизнес езика на баща си и за пръв път от цяла вечност се усмихна.
	Спомни си как я зарадва тази усмивка и веднага, много бързо, отправи предложение:
	— Един месец в „Калит Корт“. Ако не ти хареса, веднага напускаш и си избираш къде да учиш, за да се подготвиш за Итън, когато станеш на тринайсет.
	Робин прие сделката, стиснаха си ръцете и отново според правилата на баща си каза:
	— Стисна ли ръка, подпечатвам договор.
	За щастие Робин хареса училището от самото начало и се чувстваше наистина много добре там. Празниците и ваканциите прекарваше в Кавендън с братовчедите си и най-вече с Чарли, дядо си, Майлс и Хари, който го учеше да язди майсторски. Всеки уикенд Дидри също се връщаше в имението.
	Щом Робин се установи в училището, тя изведнъж осъзна колко е празен апартаментът. Нямаше никакви задължения. Веднага разбра, че трябва да започне отново работа. Беше се чувствала на мястото си в разузнаването и отиде да се срещне с новия шеф на секцията. Остана приятно изненадана.
	Уилям Лоусън я беше посрещнал с ентусиазъм и отворени обятия. Назначи я на толкова висока длъжност, че ако той се разболееше или отсъстваше, тя трябваше да го замества и да докладва само пред министър-председателя.
	Уил. Затвори очи и си представи вечерта в ресторанта. Защо беше различна? В края на краищата и преди беше вечеряла с него. Но бяха по-скоро срещи по работа и обикновено присъстваше още някой.
	Бяхме сами, чувствахме се спокойни. Той одобри работата ми за семейство Щайнбренер. Новините, които му донесох от Рицаря, също му харесаха. Пихме шампанско, вино и вечеряхме в уютна обстановка.
	Той се държа естествено, като мъж, а не като мой шеф. Интересуваше се от мен като жена. Тъгата в очите му всъщност беше нежност, дори копнеж. Копнеж за близост ли? За любов? За мен?
	Не беше сигурна, но чувстваше, че той също като нея изведнъж е осъзнал, че тя го привлича.
	Това внезапно прозрение я изненада и изплаши. Не биваше да се поддава на очарованието на Уил. Работеха заедно. Не беше приемливо да имат любовна връзка.
	Дидри отвори очи, стана от стола, съблече халата и легна с надеждата да поспи. Но сънят й се изплъзваше. Лежеше в тъмнината и си мислеше за Пол. Не изневеряваше на любовта им заради чувствата си към друг мъж. Пет години бяха изминали от смъртта на Пол. Той не би искал тя да остане сама. Би казал: „Животът е за живите“.
	„Но защо Уил — питаше се тя. — Светът е пълен с мъже. Защо именно този мъж, с когото работя?“
	На този въпрос никой не можеше да отговори. Привличаше я сексуално. Защо да се преструва? А как ще постъпи в случая, беше друго нещо. За неговото отношение не се осмеляваше да прави догадки.
	Той никога не беше говорил за себе си, но Тони я осведоми. Между тях имаше семейна връзка. Вероника, братовчедката на Тони, беше омъжена за Амброуз Лоусън, брата на Уилям.
	Съпругата на Уил била с тежък характер — ревнива и невротичка. Превърнала живота му в ад и той се вкопчил в работата си. Приемал всяка задача в чужбина, която му предлагали. Жена му се разболяла тежко и преди петнайсет години починала. „Нямат деца“ — беше прибавил Тони, когато преди три години й разказа какъв е бил животът на нейния шеф.
	Не можеше да не се пита дали си има любовница. Би било съвсем нормално. Беше хубав, мъжествен, внушаваше чувство за сигурност.
	Мислите й ставаха все по-интимни, което я разтревожи. След това се остави на въображението си и лежа будна, докато се зазори. Най-накрая заспа с представата за Уилям Лоусън.


>>	Двайсет и осма глава

	Дидри беше благословена с изключителна памет. Можеше да възпроизведе разговори отпреди години, както и подробности от срещи и други обстоятелства. По тази причина никога не си водеше бележки, което според нея беше опасен навик. Ако запишеше нещо, при първа възможност го изгаряше.
	Предаваше информацията устно в най-кратък срок. След това я подреждаше някъде в паметта си и при необходимост я възстановяваше.
	Щом пристигна в министерството в четвъртък, веднага позвъни на Тони Дженкинс в Берлин.
	— Аз съм, твоят ангел — каза тя, когато той се обади при третото позвъняване.
	— Надявах се, че си ти — отговори Тони с явно облекчение в гласа. — Снощи отидох за черен хайвер. Искаше ми се да си с мен. Следващата сряда ще имам цял буркан.
	— Поздравления. Хубав ли е?
	— Превъзходен. А ще ми изпратиш ли топли чорапи?
	— Ще ти изпратя. След малко ще ти обясня. Първо искам да ти благодаря за бързата и безупречна работа. Що се отнася до чорапите, ще ти бъдат доставени от Александър Дюбе, за когото си чувал.
	— О, да.
	— Доколкото разбрах, жената, която има нужда от топли чорапи, е много неуравновесена и вероятно с нея ще има затруднения. Възможно е да има нужда от помощ, за да ги обуе.
	— Ще се оправим — отговори Тони. — Ами ако поиска да ги събуе във влака и отново замръзне?
	— Двамата с Александър Дюбе знаете какво да правите, ако следвате моите указания. Мога ли да говоря спокойно по тази линия?
	— Проверих сутринта, както всеки ден, говори спокойно.
	— Ще уредя да се срещнете с Дюбе в Берлин. Той ще бъде осведомен и ще разбере всичко. Двамата ще придружите пътниците до Аахен, след това през Белгия и Франция.
	— Значи ще пътувам до Париж и ще уредя всичко необходимо в британското посолство. Правилно ли разбрах?
	— Да, но предполагам, че визите ще бъдат готови, когато пристигнете.
	— Все пак ще вляза във връзка с отдела за визи, за да сме сигурни. Да предам ли нещо на нашия приятел академика?
	— Говорих с моята леля, която познава жена му. Каза, че е чудесен човек, но обича да се перчи. Обещава, без да може да изпълни обещанията.
	— И аз останах с такова впечатление. Как да го накараме да си затваря устата? Може да се раздрънка, че ще уреди заминаването на професора. Опасно е, ще привлече ненужно внимание.
	— Не можем да го контролираме. Също така не можем да му кажем истината. Но съобщи на професора, че заминаването е уредено за следващата седмица. Настоявай да пази тайна. Той знае, че ще бъде фатално, ако говори много.
	— Ще се разбера с него.
	— Не проумявам защо хората не оценяват колко сериозни са събитията около тях. Светът се променя, а те не обръщат никакво внимание.
	— Не виждат заплаха или опасност — отговори Тони.
	— Да, наистина. Как е времето?
	— Лошо. Буреносно. Надвиснали са гръмотевици и светкавици. Радвам се, че не си тук. Не искам да пострадаш.
	— Днес ще се срещна с човека за връзка с Дюбе. Утре ще те осведомя. И моля те, кажи ми как искаш да завършиш тази история.
	— Сега не мога да ти кажа. Ще остана в Париж с господин Дюбе, докато цялата компания не замине за Лондон. Просто за да съм сигурен, че е „добре, когато всичко завършва добре“, да цитирам нашия стар приятел Уил Шекспир. Ами, това е.
	— Знам кого имаш предвид.
	Казаха си „довиждане“ и затвориха. Дидри се облегна и се подвоуми дали да каже на Грета Чалмърс.
	Почти веднага реши да си мълчи. „Нека всичко да мине благополучно — помисли си тя. — Не е необходимо Грета да знае предварително. На границата нещата могат да се объркат.“ Вече се беше случвало. На вратата се почука и Уил влезе.
	— Преча ли? Изглеждаш замислена.
	— Тъкмо се канех да дойда при теб. Говорих с Тони. Семейство Щайнбренер заминават следващата сряда. Документите са готови.
	Уил седна.
	— Значи жребият е хвърлен. Мога само да благодаря на бога за Рицаря.
	Дидри кимна. Беше шокирана от появата на Уил. Той изглеждаше преуморен и имаше тъмни кръгове под очите. Питаше се и той ли е имал безсънна нощ като нея. Изпитваше ли същите чувства?
	— Дидри, гледаш ме вторачено. Случило ли се е нещо?
	— Не, не. Изглеждаш преуморен, нищо повече.
	— Не можах да заспя, най-вече заради Рицаря и информацията от него. Той поиска ли отговор? Трябва ли да се свържа с него?
	— Не спомена нищо подобно. Предполагам, че ти е предал онова, което си поискал.
	— Разбира се. Той е безценен. Когато се срещнахме миналата година в Кил, той заговори, че Германия трябва да загуби войната, за да си върне хуманността. Толкова тихо шепнеше, че не бях сигурен правилно ли чувам.
	— Правилно си чул. Много малко хора знаят, че той е противник на нацисткия режим. Затова се тревожа за него. Има още нещо, което ще спомена. Когато е служил във военноморския флот, Рицарят е имал протеже на име Райнхард Хайдрих. Съществува реална възможност това протеже да му стане съперник и да се домогва до по-голяма власт. По мое мнение. Нека да си имаме едно наум и да не изпускаме Хайдрих от поглед. Той може да се окаже проблематичен, да стане опасен за Рицаря.
	— Жаден е за власт. Ще го имам предвид. А сега да обсъдим Тони Дженкинс.
	— Какво по-точно?
	— Мисля, че трябва да прекрати дейността си в Берлин. Научих от приятел в М16, че новините от Берлин са много лоши… Хитлер е изпаднал в нещо като буйство.
	— Тони също ми даде да разбера, че положението там става все по-опасно. А на него му предстои пътуване до Париж. Да му кажа ли да продължи пътуването?
	— Да го изтеглим сега, нека да е по-рано. Кажи му да се прибира у дома, където ще бъде в безопасност.


>>	Двайсет и девета глава

	Шарлот стоеше до прозореца в своята дневна на втория етаж и се усмихваше, наслаждавайки се на гледката, която представляваха двата снежнобели лебеда в езерото. На яркото августовско слънце изглеждаха толкова грациозни, дори царствени.
	Съвсем скоро ще отиде в Хароугейт и ще се срещне с Маргарет Джонсън. Образът й беше пред очите й. Физическата прилика с Дидри беше така очебийна, че тя губеше самообладание. И за кой ли път се питаше госпожа Джонсън ли е дъщерята на лейди Гуендолин. Не беше сигурна, не и без повече информация. От друга страна, имаше реална възможност наистина да е Маргарет на леля Гуен.
	По какъв странен начин се запозна с госпожа Джонсън, но пък никой не знае какво ще се случи. „Животът си има свои закони“ — помисли си Шарлот. За пръв път го чу от Алис Суон и тя беше абсолютно права. А пък Шарлот си имаше своя любима поговорка: „Каквото е писано да стане, ще стане“.
	Седна на писалището си и се зае да проверява списъка за неделното следобедно парти. Като че ли всички ще се съберат, освен Дулси и Джеймс. Те бяха още в Лос Анджелис. Беше щастлива, че Чарлс ще бъде заобиколен от децата и внуците си. Той с нетърпение очакваше неделното тържество, на което щяха да присъстват и Суон, и Ингам.
	Мислите й се зареяха във фамилната история и си спомни как преди 180 години мъж на име Джеймс Суон е станал верен слуга на Хъмфри Ингам — умен предприемач и търговец, който пътувал по света, купувал и продавал всичко, от екзотични подправки от Антилите до злато и диаманти от Индия. Станал неимоверно богат и могъщ, заинтересувал се и от политика, по най-различни начини облагодетелствал своята страна. Най-накрая бил удостоен от краля с титла, съпроводена с просторен участък земя в родния му Йоркшир, наречен Мобри.
	Когато станал граф на Мобри, Хъмфри купил хиляда акра и ги присъединил към Мобри, включително зелената долина Литъл Скел, през която минава река Скел. Долината била богата на дивеч, който Хъмфри и Джеймс добросъвестно развъждали. И днес в нея има много дивеч.
	С помощта на своя слуга Джеймс Суон Хъмфри основал три села — Литъл Скел, Мобри и Хай Клиф. Построил Кавендън Хол — великолепна и величествена сграда на върха на хълм над селото Литъл Скел, като по този начин дал сигурност и възможност за просперитет на местните хора в трите села.
	„Какъв късмет, че тези двама мъже са се срещнали, и са станали близки приятели и съдружници — помисли си Шарлот. — Така е било писано.“
	Заради Хъмфри Ингам в езерото на Кавендън винаги щеше да има лебеди в чест на скъпия му приятел Джеймс Суон. Шарлот обожаваше тази традиция.
	— Красиво е — промърмори на себе си.
	Стана, взе чантичката си и слезе долу. Чарлс беше отишъл с Хари да види полята, които обработваха жените от дружеството.
	Гоф отвори вратата на колата, тя се качи и се облегна, замислена за Маргарет Джонсън. Нетърпелива да разнищи тази история и да открие истината, Шарлот й се беше обадила по телефона да попита не може ли да вземе апарата за консервиране по-рано отколкото се бяха уговорили. Госпожа Джонсън отсъстваше в момента и малко по-късно една от продавачките се обади да съобщи, че госпожата ще се радва да се видят на другия ден, което беше днес, петък, 19 август.
	Ако госпожа Джонсън беше онази, за която я мислеше, рожденият й ден би трябвало да е след седмица, на 26 август. И все пак това може да не означава нищо, просто необяснима прилика и съвпадение на рождените дати. „Имам нужда от повече сведения — помисли си Шарлот, — за да установя със сигурност самоличността. Как да ги получа? Там е проблемът.“
	Единствената разумна идея, която й дойде наум, беше да си съчини история за жена, която е познавала Маргарет като дете и се интересува как прелестното момиченце се е справило с живота. И така, измисли си такава жена и план. На някого идеята можеше да му се стори неубедителна, но Шарлот вярваше, че на практика ще се окаже полезна. Какво ще загуби в края на краищата? Освен това ще вземе и апарата за консервиране, така че пътуването нямаше да бъде напразно.
	Но се оказа, че греши. Когато госпожа Джонсън я посрещна, каза много притеснено:
	— Много съжалявам, Ваше благородие, но съм се заблудила. Дамите от нашето Женско дружество ще използват апарата този уикенд. — Поклати глава и прибави: — Опасявам се, че ви загубих времето, Ваше благородие.
	Тя харесваше лейди Мобри и беше съвсем искрена.
	Макар че за момент се обърка, Шарлот твърдо беше решила да поговори с госпожа Джонсън и да я поразпита. Затова импровизира:
	— Не е проблем, защото исках също така да видя брошката с камея, която забелязах на витрината, когато идвах миналия път. Много ми хареса.
	За радост на Шарлот госпожа Джонсън се усмихна сърдечно и възкликна:
	— Така ми олекна, че не се разстроихте, милейди. Моля, седнете, ще ви донеса и други бижута. Извинете ме за момент.
	Шарлот си помисли каква чудесна жена е госпожа Джонсън. Приятна, с изискани маниери, мила и ни най-малко не се натрапваше като някои други търговци.
	След няколко минути госпожа Джонсън се върна с табла, покрита с кадифе, и я остави на масата.
	— Тази година със съпруга ми открихме някои много хубави екземпляри в Италия, както и тези брошки. Ето ги, заедно с онази, която сте харесали.
	— Благодаря, госпожо Джонсън — каза Шарлот и огледа бижутата върху кадифето. Взе брошката, която възнамеряваше да подари на Дафни, но вече не беше сигурна дали е подходяща. Дафни харесваше ексцентрични бижута.
	Госпожа Джонсън, която беше умна и проницателна, забеляза колебанието й и каза внимателно:
	— Не зная дали ще ви заинтересува, лейди Мобри, но преди няколко седмици купих от Париж великолепно колие от камеи, много рядка антика. Има само още една такава.
	— Никога не съм виждала колие от камеи. — Шарлот беше доволна, че ще има време да намери подходящ момент и да разкаже своята измислена история на Маргарет Джонсън. — Бих искала да я видя, моля.
	Госпожа Джонсън се извини и отиде да донесе колието. Шарлот се облегна и огледа магазина. Беше подреден с много вкус, което изискваше усилия и пари за подобна удобна и елегантна обстановка.
	След няколко минути госпожа Джонсън се върна с още една кадифена поставка, която сложи до другата.
	— Прекрасно е! — възкликна Шарлот, като видя колието. — Може ли да го взема и да го разгледам.
	— Разбира се, лейди Мобри. Искате ли да го пробвате?
	— Да, искам, благодаря.
	— Ето, нека да ви го сложа и да го закопчая — каза госпожа Джонсън и я поведе към огледалото.
	Като се погледна, Шарлот видя колко необикновено е колието, макар че не беше за нея. Търсеше подарък за Коледа за Дидри и реши, че това бижу е идеално за нея.
	— Много ми харесва — каза. — Моля ви, бихте ли го откопчали, госпожо Джонсън?
	След това Шарлот седна пак и разгледа другите камеи, като се чудеше как да подхване своя измислен разказ.
	Беше спасена от затруднението от една от продавачките, която дойде със снимка и сребърна рамка в ръце.
	— Извинете, Ваше благородие, че ви прекъсвам, но трябва да поговоря с госпожа Джонсън.
	Шарлот се усмихна.
	— Разбира се, няма проблем.
	— В магазина за рамки ли отиваш, Джилиан?
	— Да, но мисля, че е необходима нова рамка и ново стъкло, госпожо Джонсън.
	Докато говореше, показа рамката на госпожа Джонсън и изпусна снимката.
	Тя падна върху краката на Шарлот. Тя се наведе да я вземе и възкликна:
	— Какво красиво бебе и каква фина рокличка за кръщене.
	Маргарет Джонсън се усмихна.
	— Такива роклички вече никъде не могат да се намерят.
	Шарлот кимна и попита:
	— Бебето на снимката сте вие, нали, а жената сигурно е майка ви?
	— Да. Джилиан, поръчай нова рамка, подобна на тази. — После се обърна към Шарлот: — Бихте ли ми дали снимката, лейди Мобри?
	— Разбира се. Стори ми се интересна, затова я задържах.
	Шарлот подаде снимката на Джилиан.
	— Вчера я бутнах и тя се счупи. Извинете, че ви прекъснахме, милейди.
	— Като видях фотографията, си спомних нещо — започна Шарлот. — Имам приятелка, която преди години е живяла в Йоркшир. Познавала е майка ви и вас като бебе. Споменах името ви, когато й разказвах какво красиво бижу съм видяла във вашия магазин. Тя се интересува от бижута. — Шарлот се засмя и продължи: — Странното е, че й говорих за апарата за консервиране и по този повод стана въпрос за магазина. Тогава тя ми каза, че е познавала вашата майка, която е имала бижутерия, и че сте били най-красивото бебе. Дори си спомняше рокличката за кръщенето и първия ви рожден ден.
	— Боже мой, коя е тя? Ако си спомня рокличката и първия ми рожден ден, е била много близка приятелка.
	— От нея научих, че рожденият ви ден е на 26 август. Вярно ли е? — попита Шарлот.
	— Да, на 26 е. Моля ви, кажете ми как се казва. Разпалихте любопитството ми, но не си я спомням.
	— Одри Финч. Била е модистка, занимавала се с облекло и бижута. Доколкото разбрах, познавала ви е, когато сте били съвсем малка. Не си ли я спомняте? Хубава брюнетка с големи зелени очи.
	Маргарет Джонсън поклати глава.
	— Казано честно, не. Но това не означава нищо. Кой има толкова ранни спомени? Следващия петък ще направя петдесет. Било е много отдавна.
	— Да, наистина.
	Маргарет Джонсън продължи:
	— Тогава не сме били в Хароугейт. Родителите ми са имали бижутерия в Йорк, където живяхме, докато станах на двайсет. Преместиха се, понеже харесваха Хароугейт, и предполагаха, че градът е много подходящ за техния бизнес. Когато намериха този магазин, веднага го купиха. Тук се запознах с моя първи съпруг и се оженихме, когато бях на двайсет и две. За жалост той загина в автомобилна катастрофа, когато бях на двайсет и четири.
	— Много съжалявам, много млада сте били — съчувствено каза Шарлот и продължи: — Значи Хоуъл не е моминското ви име?
	Госпожа Джонсън поклати глава.
	— Не, Матисън е.
	— Какво хубаво звучене… Маргарет Матисън. Вашите родители са ви избрали хубаво име.
	Госпожа Джонсън се усмихна и попита:
	— Какво друго ви е разказала вашата приятелка за мен? А за майка ми?
	— Всъщност нищо. Само се чудеше на странното съвпадение. Идвам за апарат за консервиране, а се запознавам с вас. Тя беше убедена, че вие сте били онова красиво, русо бебе.
	— Госпожа Финч сигурно е познавала майка ми от Йорк.
	— Предполагам. Както и да е, ще купя колието с камеите, госпожо Джонсън. Изключително е.
	— И ние мислим същото. Купихме го от реномиран бижутериен магазин в Париж, а те са го спечелили на търг. Колието е принадлежало на Полин, най-малката сестра на Наполеон, с която е бил особено близък. Дори според френския бижутер вероятно той й е подарил това бижу.
	— Сигурно е много скъпо, след като има такава история — промърмори Шарлот, — но много ми харесва.
	Госпожа Джонсън направи справка в списъка с покупките от Франция и Италия, написа на листче цената и я подаде на Шарлот.
	Тя я погледна и каза:
	— Все пак ще купя колието, госпожо Джонсън, заради произхода му и заради красотата му. Не се съмнявам, че имате всички придружителни документи.
	— Да, милейди, ще ви ги дам. Много важно е да имаме документ за произхода. — След известно колебание добави: — Много се радвам, че именно вие го купувате. Бижуто е уникално, истинско съкровище.
	Шарлот наблюдаваше как госпожа Джонсън прибира колието в похабена кутия. Най-после се реши и донякъде безцеремонно попита:
	— Майка ви жива ли е?
	— О, не — отговори госпожа Джонсън, затваряйки кутията. — Преживя смъртта на баща ми с около пет месеца и много тъгува за него. Те бяха прекрасни родители, възпитаха ме добре, много ме обичаха…
	Гласът й заглъхна, стана и подаде кутията на продавачката, за да я опакова.
	Когато се върна на масата, тя неочаквано поде разговора оттам, докъдето беше стигнал:
	— Казах така, защото съм осиновена. Някои осиновени деца нямат късмет. Аз имах. Моите родители ме обожаваха, накараха ме да се почувствам истинска тяхна родна дъщеря.
	Шарлот притихна. Дъхът й спря. Най-накрая се посъвзе и успя да промълви:
	— Те знаеха ли коя е рождената ви майка? Виждали ли сте я?
	— Не, не знаеха и не сме се виждали. Когато станах достатъчно голяма, за да разбирам, ми казаха онова, което знаеха. Била е млада, родила е незаконно дете. Произхождала е от добро семейство от по-висша класа. Било е невъзможно да се омъжи за баща ми. Била е принудена да ме даде за осиновяване. Сигурна съм, че знаете така добре, както и аз, какъв позор е било всичко това по онова време.
	— Опасявам се, че нещата не са се променили много — прошепна Шарлот. — Хората все още са изключително тесногръди.
	— Знам едно нещо — каза тихо госпожа Джонсън. — Младата жена, която е моя рождена майка, сигурно ме е обичала много. Рокличката за кръщенето и други красиви дрешки са били подредени в кутия и предадени заедно с мен на моите родители в болницата в Лийдс.
	Шарлот преглътна, ръцете й се разтрепериха и тя ги стисна в скута си. Вече беше напълно сигурна, че тази жена е детето на лейди Гуендолин. Пое дълбоко дъх и попита:
	— Не ви ли е било чудно коя е рождената ви майка, госпожо Джонсън? Не ви ли се е искало да се запознаете с нея?
	— О, да, на моите родители също, но докато станах на десет и те ми казаха, че съм осиновена, двамата адвокати, узаконили осиновяването, бяха починали. Родителите ми не знаеха откъде да започнат търсенето, затова се отказахме. — Госпожа Джонсън се усмихна и прибави: — Можете да съобщите на приятелката си Одри Финч, че русокосото момиченце, което е познавала, се е справило чудесно с живота.
	— Ще й предам — обеща Шарлот и стана. — Моля ви, обадете ми се, щом апаратът се освободи. Когато дойда да го взема, ще разгледам пак брошките с камеи. Имате много красиви бижута, госпожо Джонсън.
	— Благодаря, лейди Мобри, много ви благодаря.
	— Ще платя колието — каза Шарлот, отиде на касата и написа чек.

	* * *

	По пътя към Кавендън Шарлот не престана да се пита какво да прави. Да запази ли тайната или да каже и на двете жени? Тази дилема я обърка.
	По-късно, по време на вечерята, й хрумна, че може би трябва да говори със Сесили за тази неочаквана ситуация. Откритието беше много важно. Не се съмняваше, че Маргарет Джонсън е дъщеря на леля Гуендолин. Приликата с Дидри беше очебийна, освен това имаше очите на Суонови, каквито всички те имаха. После рокличката за кръщене, кутията с дрешки, болницата в Лийдс, двамата покойни адвокати, доказателствата бяха твърде много. И все пак чувстваше, че ще й бъде трудно сама да каже на двете жени.
	Сесили беше чела тайнствените редове, вписани от Марк Суон толкова отдавна. Шарлот й беше дала дневника някъде по времето, когато се омъжи за Чарлс, за да й покаже колко силно е било привличането между жените и мъжете от двата рода през годините.
	Марк Суон беше баща на Уолтър и дядо на Сесили. Също така беше баща на Маргарет Джонсън. Смесена кръв. Суон и Ингам. Историята се повтаряше толкова много пъти.
	Как е най-разумно да постъпи? Шарлот не знаеше. „Ще преспя и утре ще реша с божия помощ“ — реши тя.


>>	Трийсета глава

	Хенсън беше в стихията си, което го правеше щастлив. Седеше на удобния си стол на бюрото в своя кабинет, който се намираше на партера, на няколко крачки от кухнята.
	Пред него имаше няколко различни списъка за организиране на събитията през уикенда. Погледна календара. Днес беше събота, 20 август… лятото си отиваше.
	От другия месец листата щяха да започнат да пожълтяват и като знаеше отлично какво е времето в Йоркшир, очакваше застудяване през септември.
	Хенсън се облегна и се замисли за вчерашния си разговор с графа, който извънредно много го изненада.
	Лорд Мобри го попита дали не би се отказал да се пенсионира в края на годината и да остане в Кавендън като главен иконом. Макар и изненадан, Хенсън веднага се съгласи.
	— За мен ще бъде удоволствие, Ваша светлост — отговори бързо, изплашен графът да не промени мнението си. След това попита каква е причината за тази молба.
	Негова светлост отговори, че войната е неизбежна. Каза, че симпатизира на Уинстън Чърчил, който поддържа линия против политически отстъпки, и че Германия ще завладее Европа, и ще насочи поглед към Британия.
	— Всички млади мъже ще бъдат мобилизирани, Хенсън — продължи Негова светлост. — Винаги е било така. Цветът на нашата младеж загива на война, защото само младите могат да се бият. В селата ще останат само жени, както и в Кавендън Хол. Ще имам нужда от вас, Хенсън, всички ще имаме нужда.
	Лицето му беше сериозно, гласът — тих. И двамата си спомниха Ги, красивия, харизматичен първи син на графа. Сега отново ли момчетата и мъжете на Кавендън ще отидат на война?
	„Лоша работа“ — каза си Хенсън и се замисли за Гордън Лейн, който нямаше да бъде годен за военна служба. Нито Ерик Суон, който заедно със сестра си Лора управляваше лондонската къща на Майлс и Сесили. Ще останат неколцина мъже на служба при Ингам, но по мнение на Хенсън жените бяха също толкова добри, ако не и по-добри понякога.
	Подсмихна се на себе си, като си спомни изминалите девет години и как Сесили Суон поведе четирите дъщери на графа на битка за спасяване на Кавендън. Оказа се страхотен водач и роден командир по негово мнение. Четирите сестри бяха толкова трудолюбиви, усърдни и целенасочени като нея. „Мъжете помагаха, но постиженията бяха техни“ — заключи той, загледан в списъците.
	Графът беше подбрал вината за вечерята днес и за неделя; графинята беше определила менюто за двете вечери и за двата обеда. Лейди Шарлот обикновено оставяше менюто за следобедния чай на него и на готвачката и той го приемаше като комплимент. Имаше достатъчно усет, за да им се довери.
	Шарлот Суон, леля на Сесили Суон, сега графиня Мобри, съпруга на шестия граф. Сесили Суон, съпруга на Майлс Ингам, наследникът на графството, снаха на шестия граф и бъдеща графиня. Техният син Дейвид Суон Ингам, бъдещ наследник, който един ден ще наследи баща си и ще стане осмият граф Мобри. Уолтър Суон, камериер на графа, баща на бъдещата графиня Мобри, тъст на следващия граф и дядо на по-следващия.
	Напоследък имаше много Суонови. Хенсън се усмихна. Беше изключително радостен, че получиха признание. Заслужаваха го. Бяха опората на голям род, с който неразривно бяха свързани и оплетени. Верността ги задължава, това беше истината. Времената се промениха. Само преди десетилетие имаше много клюки, когато графът се ожени за Шарлот Суон и Майлс се разведе.
	Малкият пътнически часовник на бюрото му показваше шест часа. Хенсън стана и отиде в кухнята с менюто за двата дена.
	Сузи Джаксън, която беше готвачка от няколко години, вече пържеше бекона.
	Обърна се и усмихнато го попита:
	— Добро утро, господин Хенсън, ще хапнеш ли бекон, приятел? Или предпочиташ бекон с яйца? Какво ти се е дояло?
	— Моля сандвич с бекон. И чаша от твоя силен чай. Това е най-хубавият начин да започнеш деня.
	Докато обръщаше бекона в тигана, готвачката отбеляза:
	— Снощи ми се стори, че нейно благородие няма апетит и е много разсеяна.
	— Отначало си помислих, че е преуморена — отговори Хенсън и стана да затвори вратата. — Но като че ли нещо я мъчи.
	— Надявам се, че не е здравето на Негова светлост.
	Хенсън я зяпна и възкликна:
	— Той е в отлично здраве! Вчера говорихме надълго и нашироко и той беше много добре. Стана въпрос за политика, за подготовка за войната. — Поклати глава и добави разпалено: — Не, не. Не я тревожи лорд Мобри. Нещо друго е.
	— Каквото и да е, лейди Шарлот ще се оправи — отбеляза Сузи. Възхищението й от Шарлот беше очевидно.
	— Ще се оправи, слава богу.

	* * *

	— Веднъж ти показах бележка в стар дневник — каза Шарлот. — Спомняш ли си я, Сесили?
	— Разбира се, че я помня. Беше странна, някак тайнствена. Пишеше за връзка между Суон и Ингам и за мъртвородено бебе.
	Седяха в павилиона на парка в Кавендън и макар да нямаше жива душа наоколо, Шарлот каза тихо:
	— Те много са се обичали. Родило им се е още едно бебе няколко години по-късно. Било е живо.
	— Какво? — ахна Сесили и смаяно се вторачи в леля си. — Откъде знаеш?
	— Разбрах. По-скоро майката ми каза — промълви Шарлот и хвана ръката на Сесили. — Зная, че навярно ще останеш шокирана, но майката на детето е леля Гуендолин.
	Сесили съвсем се обърка, само зяпаше Шарлот и загубила дар слово, се опитваше да смели тази информация. Най-после успя да избъбри:
	— Сега ли разбра?
	— Не, Сесили. Преди години. Някъде по времето, когато Дулси се омъжи за Джеймс. Леля Гуендолин сподели с мен и ме помоли да обещая, че ще пазя тайната й. И аз спазвах обещанието си до днес.
	— Защо ми казваш сега? Нарушаваш обещанието. Какво се е случило? — Сесили я гледаше втренчено. — Нещо се е променило. Знам. Иначе никога не би погазила клетвата, която си дала на Ингам.
	— Разбира се, че не бих я нарушила. — Шарлот се облегна и се умълча. Най-накрая каза: — Имаш право, Сесили, много си досетлива. Съвсем случайно се запознах с една жена. Жена, за която съм абсолютно сигурна, че е детето, което лейди Гуендолин е родила преди петдесет години.
	— Защо казваш на мен? — попита Сесили.
	— Защото не знам какво да правя. Имам нужда да ме посъветваш, Сесили. Не мога да говоря с друг, освен със Суон. — Усмихна се изнурено и добави: — Пък и двете сега сме Ингам.
	— Знаеш, че съм ти предана, както и ти на мен. Така че ми разкажи цялата история.
	Шарлот й разказа, като започна от подаръка брошка лебед, който получи преди години, и продължи до сутринта на вчерашния ден, когато Маргарет Хоуъл Джонсън й каза, че е била осиновена, и Шарлот се беше убедила в самоличността й. Не пропусна нито един детайл, за да придобие Сесили представа за цялостната картина.
	Когато завърши разказа, се наведе и попита:
	— Е, да им кажа ли? И на коя по-напред? Или да не разлайвам кучетата, както майка ти би настоявала.
	— Не зная — отговори Сесили. — Каква история само и колко странно, че точно ти си я разкрила. Наистина ли прилича на Дидри?
	— Да, много прилича на нея, макар че Маргарет не е толкова красива, нито толкова руса, нито толкова шик.
	— Никой не е шик като Дидри — отбеляза Сесили и добави: — Нека да разгледаме внимателно възможностите. Ако кажеш на леля Гуендолин, не се съмнявам, че тя ще иска да се срещне с дъщерята, за която е копняла всеки ден през изминалите петдесет години. Но не мислиш ли, че ужасно ще се разстрои, ако Маргарет откаже да я види? — Сесили вдигна вежда, после й дойде наум да попита: — Ами твоите очи? Маргарет не забеляза ли, че твоите имат същия необикновен цвят като нейните?
	— Не, доколкото знам. Но имаш право. Не мога нищо да кажа на леля Гуендолин, преди да проверя дали Маргарет иска да се срещне с майка си.
	— Има и още нещо — предупреди я Сесили. — Не бива да казваш на Маргарет коя е майка й, преди да разбереш какви са чувствата й. В никакъв случай.
	— Отново съм съгласна с теб. Ами ако Маргарет разкаже на другите? Ако каже, че лейди Гуендолин Ингам Бейлдън е нейната неизвестна до този момент рождена майка, която е имала любовна връзка с Марк Суон? Ще избухне страхотен скандал дори днес, в нашето модерно време.
	— Негова светлост се отвращава от скандалите, лельо Шарлот. — Сесили се замисли, после изведнъж извика: — Какво ще кажеш за клетвата… „верността ме задължава“… В края на краищата, ако Маргарет е онази, за която я мислиш, тя е Суон. Нейният баща е моят дядо.
	— Няма причини тя да полага клетва. Не е възпитана като нас. Нашата вярност към Ингам е наследствена. Тя ни е втора природа.
	— Каква е като човек? Знам, че току-що си се запознала с нея, но ти си проницателна. Мисли, лельо Шарлот. Разбрана жена ли е? Ще запази ли честта на една стара дама? Честна ли е, почтена ли е? Има ли добро сърце?
	Шарлот поклати глава.
	— Не знам, Сеси. Наистина. Стори ми се мила жена, излъчваше благородство, забелязах и маниерите й. Безупречни са.
	— Като че ли е свястна, но всъщност не познаваме хората, нали? Дори тези, които обичаме… винаги има нещо, което не виждаме. Всеки има дълбоко в себе си нещо тайно.
	— Смайваш ме, Сеси — отговори Шарлот, като я гледаше внимателно. — Защото аз открих това едва преди няколко години, а съм на седемдесет.
	— Искаш ли да отидем заедно в Хароугейт за апарата за консервиране? Ще остана цяла седмица в Йоркшир. Ще си съставя мнение за нея. Какво мислиш?
	— Олекна ми, Сеси. Благодаря ти. Ще се радвам, ако се запознаеш с Маргарет, преди да кажа на леля Гуен. — Шарлот погледна часовника си. — Да се връщаме, време е за обяд.

	* * *

	По-късно същия ден Дидри тъкмо влезе през парадния вход, когато забеляза на стълбището Хенсън, загледан в портретите на нейните предшественици.
	— Да не се е случило нещо с картините, Хенсън? — попита тя.
	— Не, лейди Дидри, всичките са в отлично състояние. Преглеждам рамките. Някои са много стари. Мисля, че трябва да наредя да ги опаковат добре, преди да ги складираме.
	Докато говореше, слезе по стълбите при нея.
	— Как ще ги складирате, питам просто от любопитство?
	— Тед Суон прави дървени опаковки за картините. Но си мисля, че рамките имат нужда от подплънки. Златните пластинки лесно се нащърбват.
	— Помислил си за всичко, Хенсън, съгласна съм с теб. Госпожа Майлс ми каза, че си подготвил сутерена, за да можем да живеем там, когато нацистите започнат да ни бомбардират.
	— Ще ни нападнат, нали, лейди Дидри?
	Хенсън се осланяше на нейното мнение, освен това тя работеше в Министерството на войната.
	— Господин Чърчил е убеден и съм склонна да се съглася с него. И Негова светлост е голям поддръжник на Чърчил, както знаеш, Хенсън. Папа мисли, че той трябва да стане министър-председател.
	— Добре го казахте, лейди Дидри. На същото мнение съм.
	— Между другото, Хенсън, много се радвам, че сте се съгласили да не се пенсионирате в края на годината. Тази сутрин папа ми каза, че ще останете. Това е страхотна новина. Какво щяхме да правим без вас?
	Хенсън засия.
	— И аз се чувствам по същия начин. Искам да кажа какво щях да правя без това семейство? Почти през целия си живот съм бил в Кавендън… ще бъда безполезен, ще ми липсвате… — Въздъхна дълбоко. — Ще ми липсва работата, ето какво ще стане с мен.
	— Искам да ви благодаря, че сте разказали на сина ми много за историята на семейството и на тази къща, Хенсън — усмихна му се Дидри.
	— За мен беше удоволствие, лейди Дидри.
	Старият човек отново си помисли за поколенията Ингам и се помоли да преживеят времената, които ги очакваха.
	— Знаете ли къде е госпожа Майлс? Търсих я навсякъде.
	— Мисля, че отиде в кабинета в пристройката до конюшните да свърши някаква работа. Поне така ми каза преди десет минути.
	— Ще отида там. Благодаря, Хенсън.
	Той й се усмихна и леко се поклони.

	* * *

	Дидри намери Сесили в кабинета. Снаха й вдигна поглед, когато тя влезе, и й се усмихна мило. Дидри също й се усмихна и каза:
	— Бих искала да поговоря с теб, Сеси, съвсем за малко. Освен теб има ли тук някой друг?
	— Хари не работи в събота, а Майлс е с децата. — Тя сви вежди. — Много си сериозна, Дидри. Да не се е случило нещо лошо?
	Дидри седна срещу Сесили.
	— Не, засега нищо лошо не се е случило. Макар че като видях приготовленията на Хенсън заради страха на папа от нахлуване на вражески войски, почувствах как войната ще засегне всички нас. Трябва да ти обясня какво става. Не бива да го повтаряш пред никого, дори пред Майлс.
	Сесили кимна озадачено.
	— Научих от друг мой познат, че може би има начин да изведат семейство Щайнбренер от Берлин. Предприети са действия. Не зная нищо повече от това. Грета не бива да научава, тъй като винаги има вероятност планът да не успее и тогава тя ще бъде съкрушена. Исках само да те предупредя.
	— Благодаря, Дидри. Разбира се, че ще си мълча. Но като знам, че все пак има надежда, се чувствам по-добре. Да си кажа честно, бях много отчаяна. Грета се тревожи и естествено това ми влияе, натъжава ме.
	— Да, забелязах снощи на вечеря. Беше много мълчалива. Затова ти казвам за тази внезапна промяна. Да стискаме палци.
	— Ще стискаме палци, и каквото се сетим друго — отвърна Сесили. След кратко колебание попита: — Кога се очаква това да се случи?
	— Не зная… Ще ти кажа, когато получа информация и ако я получа.


>>	Трийсет и първа глава

	Какво имаше у нея?
	Какво беше това, което го привличаше като магнит към нея?
	Това, че е хубава, беше даденост. В първия момент човек оставаше поразен, толкова екзотично излъчване имаше с нейната лъскава черна коса, блед тен, кожа като слонова кост и тъмносини, почти виолетови очи.
	От прочутия си баща беше наследила фините, класически черти, заради които той беше така фотогеничен, и пак заради тях стана театрален идол и филмова звезда.
	Но Хари знаеше, че не само красотата й го привличаше. Палома Глендънинг притежаваше нещо друго, което би съблазнило всеки мъж. Беше очарователна, много сърдечна и дружелюбна. У нея нямаше никакъв фалш. Беше естествена, без хитрост и женски номера.
	Хари пристигна преди десет минути в нейния апартамент и сега пиеха бяло вино в дневната. Както слушаше разказа й за инцидента с баща й, изведнъж му просветна. Палома беше съблазнителна като майка си и у нея се усещаше вътрешно спокойствие, което веднага въздействаше. Вече беше забелязал всичко това, когато беше на гости за следобедния чай в имението Бърнсайд. „Тя е самата женственост — красива, интелигентна, очарователна“ — помисли си той.
	Като видя, че Палома очаква отговор, бързо каза:
	— Мисля, че майка ти е права. Ултрамодерните идеи понякога са полезни. Не съм виждал мека гипсова превръзка, но както изглежда, върши работа. Практически е невъзможно да се сложи гипс на рамото. Затова ортопедът го е превързал и обездвижил.
	Палома направи гримаса.
	— Най-много го боли ръката, понеже постоянно е неподвижна. В края на краищата някак се оправя. Има късмет, че майка ми веднага дотича при него. — Усмихна се хитро. — Тя още го обича.
	— Каза го и преди. — След кратко мълчание Хари добави: — С нетърпение очаквам обеда утре. Харесах майка ти, щом я видях в дома на вуйчо ти.
	— А тя ми каза да ти предам, че ще сготви най-хубавото неделно меню, което си вкусвал. Агнешко бутче, печени картофи и йоркширски пудинг… пълна програма.
	Хари се разсмя.
	— Смешен израз.
	— Научих го от баща ми…
	Звън на телефона остави думите й недоизречени.
	— О, мамо, здравей.
	Известно време тя търпеливо слушаше Адриана, което му даде възможност да я огледа.
	Беше облечена с рокля от морскосиня коприна с дълги ръкави и плисирана пола, която се развяваше около нея, когато ходеше. Носеше съвсем малко бижута — перлено колие и обици с перлени висулки. Мина му през ума, че има същия сексапил като Сесили, после изведнъж забеляза, че тоалетът й е от колекцията на сестра му.
	След кратък разговор с майка си Палома се върна при него.
	— Мама искаше да те предупредя, че ще бъдем само ние и Фийби на обеда. Другите деца Белами, ще прекарат уикенда с баща си. Без Фийби, тя предпочита твоята компания, Хари. Мисля, че е лапнала по теб.
	Хари се разсмя, после изведнъж смехът му секна и той извика:
	— Замириса на изгоряло!
	— О! Паят ми! — Палома скочи и се затича към кухнята, крещейки: — Паят ми! Паят ми!
	— Не отваряй фурната! Само я изключи — предупреди я той и се затича след нея.
	Тя изключи фурната и се вторачи в него втрещена.
	— Направих ти овчарски пай, но мисля, че е станал на въглен.
	— Твърде вероятно, ако съдя по миризмата. — Хари отвори прозореца и добави: — Не отваряй фурната, иначе кухнята ще се задими.
	Палома кимна, обърна се към него и като го хвана под ръка, го поведе към всекидневната.
	— Така ми се искаше да сготвя хубава вечеря, Хари. Колко жалко, че паят изгоря.
	— Не е необходимо да се извиняваш. Знаеш ли какво, да отидем в „Савой“. Ще вечеряме там. Обичаш ли да танцуваш?
	— Обожавам да танцувам. Идеята ти е върховна. Боже мой, „Савой“ и оркестърът на Карол Гибънс! Какво угощение!
	Хари й се усмихна, зарадван от ентусиазма й, също и от това, че не започна да лее сълзи за изгорения пай, за който вече забрави.
	— Тази вечер си много хубава, Палома, и ако не греша, носиш рокля от колекцията на сестра ми.
	— Да, нейна е. Мама ми я купи от бутика на Сесили Суон в универсалния магазин „Харт“. Харесвам морскосиньо. Не е така траурно като черното.
	— И Сесили твърди същото. Ще я харесаш, Палома.
	— Искам да се запозная с нея, Хари, и с майка ти, и с баща ти, с всички от семейството ти. Как мислиш, дали ще ме харесат?
	— Разбира се, че ще те харесат. Нима е възможно да не те харесат? Ти си много специална.
	— Наистина ли?
	Тя така странно се взираше в него, че той се озадачи, остави чашата си на масичката и се премести до нея на дивана. Загледа я дълго и много внимателно и най-накрая каза нежно:
	— Положително осъзнаваш, че дойдох в Лондон заради теб, и за мен действително си много специална.
	Тя кимна, взе ръката му и я притисна до страната си.
	— И ти за мен си специален, Хари. Най-специалният мъж, когото познавам. Всъщност съм опиянена от радост, че си тук.
	Той долови копнежа в очите й и знаеше, че тя копнее за него, както той копнееше за нея. Прегърна я и се целунаха пламенно. Той веднага се възбуди, но след секунди в главата му светна предупредителен сигнал: „Спри! Веднага!“ Един тих вътрешен глас му нашепна да не прибързва, а бавно, стъпка по стъпка да се сближава с нея. Изведнъж разбра, че я искаше завинаги.
	Освободи я и докосна нежно лицето й.
	— И аз се радвам, че съм с теб, Палома. След като ще бъдем приятели, искам да се опознаем. Разбираш ли, не искам някаква краткотрайна връзка.

	* * *

	Хари и Палома отидоха с такси до хотел „Савой“ на Странд. Хари беше посрещнат топло от управителя на ресторанта, разположен над Темза. Като се настаниха на маса до прозореца, Хари поръча шампанско.
	Видя, че на Палома й стана приятно, че го познават тук. Тя се огледа, попивайки всяка подробност. После му каза:
	— Само веднъж съм била тук с баща ми.
	— Сестра ми много харесва този ресторант и често идва. Ако другата седмица е в Лондон, ще дойдем всички заедно. Искаш ли?
	— С удоволствие.
	Сервираха шампанското. Започнаха да си говорят, тя за нейните сестри и братя, той за Сесили и Майлс, за живота си в Кавендън. Радваха се, че са заедно и научават по нещо за живота на другия.
	Оркестърът на Карол Гибънс свиреше известни парчета. Светлината беше приглушена, пламъчетата на свещите проблясваха, двойките танцуваха. Атмосферата беше приятна и предразполагаше човек да се отпусне.
	Най-накрая погледнаха менюто, поръчаха си лека вечеря и после Хари поведе Палома към дансинга. Тя съвсем естествено прие прегръдката му и понеже беше с високи токчета, се оказаха лице в лице. Тя се притисна към него, когато след валса засвириха бавен фокстрот. Хари потръпна от усещането на ръцете й около себе си, от полюшването в такт с музиката, от аромата на косата й и на рози, полепнал по кожата й. Почувства се въодушевен, по-щастлив и по-свободен от месеци и беше доволен, че се срещнаха. И всичко се случи заради момиченце на велосипед.

	* * *

	Бяха започнали да вечерят, когато Палома изведнъж попита:
	— Свободен ли си, Хари? Искам да кажа, свободен ли си, за да започнеш връзка с мен.
	Макар че се изненада, не го показа:
	— Свободен съм. Защо питаш?
	— Сестра ми Клодия ми разказа за онази дама в Хароугейт. — Позасмя се и продължи: — Двете ми по-големи сестри бдят над мен като орлици. Клодия ми заръча веднага да ти задам този въпрос. И аз ти го зададох. Но дълбоко в себе си чувствам, че не си играеш с мен… не си такъв тип.
	Искаше му се да се засмее, но се сдържа.
	— Не, не си играя. И вече не се срещам с дамата. Всъщност тя напусна завинаги Хароугейт.
	Понеже се чувстваше спокоен с Палома, той й разказа какво се бе случило и как приключи любовната връзка.
	— Благодаря ти, не беше длъжен да ми разказваш, но се радвам, че го направи. А сега можеш да ме питаш всичко, което поискаш.
	— Ще започна със същия въпрос. Свободна ли си да започнеш връзка с мен? — попита с нежен глас, като знаеше инстинктивно отговора.
	— Свободна съм, Хари. Не съм имала много гаджета. С последното се разделихме преди около година. Връзката ни не беше особено благополучна. Бяхме коренно различни. — След кратко колебание продължи: — В първия момент, като те видях, почувствах колко силно ме привличаш. Искам да те опозная, да прекарвам повече време с теб, да се сближа с теб.
	Хари взе ръката й и целуна пръстите й.
	— Изпитвам същите чувства. Оттогава мисля за теб всеки ден.
	— Аз също — призна си Палома. — Странно е. Искам да направя нещо за теб, да се погрижа за теб. — Направи тъжна физиономия. — Като злополучния пай.
	Начинът, по който го каза, го разсмя от сърце и той промълви:
	— Ще имаш възможност да ми приготвиш друг овчарски пай, уверявам те. Междувременно се радвам, че съм с теб, Палома. И предай на сестра си Клодия, че оттук нататък аз ще бдя над теб.
	— Наистина ли? — попита тя по нейния искрен начин и очите й заблестяха.
	— Да.
	Хапнаха десерт, пиха още шампанско и не спряха да танцуват през цялата вечер. Най-накрая, докато пиеха кафе, Палома зададе още един неочакван въпрос:
	— Кой е Ерик?
	— Ерик ли? — повтори недоумяващо Хари, после се сети, че го е чула, когато се обади на Ерик да запази маса в „Савой“.
	— Ерик е иконом в дома на Сесили на Саут стрийт, където отсядам, щом съм в Лондон. Беше иконом на лорд Мобри, но графът няма вече къща в Лондон. Ерик е Суон като нас, наш братовчед е.
	— Разбрах.
	— Защо питаш? — учуди се той и я погледна изпитателно.
	— Любопитна съм, Хари. Искам да знам всичко за теб.
	— Ще ти отнеме известно време.
	— На Саут стрийт ли ще отидеш, когато дойдеш следващия път в Лондон, или при мен?
	Хари не отговори. Стана, изправи я и я поведе към дансинга. Прегърна я, притисна я до себе си и каза:
	— Не, не още, мило мое момиче. Искам всичко да става бавно и по реда си. Не обичам хазарт. Твърде опасно е.

	* * *

	Дидри слезе по стълбите и отиде в библиотеката на Кавендън. Вдигна телефона, набра международния оператор и продиктува номера на Тоби Иънг.
	— Хей, ангелче, как я караш? — каза той, щом чу гласа й.
	— Добре съм. Какво е времето при вас? — попита тя.
	— Скапано. Радвам се, че ще се разкарам оттук, предполагам в началото на следващата седмица. Ще сменя климата. С Робин Червеношийката ли си?
	— Да, той е щастливо, малко птиче. Ами ти, Тоби?
	— Доволен съм. Черният хайвер е много вкусен. Изворът е по-бистър от всякога.
	— Чудесни новини. Ще стане по-рано, отколкото си предполагал ли?
	— Да. Вчера се видях с нашия музикален приятел. Споделяме едно и също мнение.
	— Слава богу — каза тихо Дидри. — Ще поддържаме връзка.
	— Ще ти се обадя, като зърна клошарите.
	— Тази новина е най-хубавата — разсмя се тя на чаровния начин, по който се изразяваше. Знаеше, че има предвид бреговете на Сена, където се събираха скитниците.
	Тони също се подсмихна и Дидри продължи:
	— Има нареждане да изпратиш на града целувки на сбогуване.
	— С най-голямо удоволствие, ангелче.
	Казаха си „довиждане“. Дидри стана, излезе от библиотеката на баща си и се качи в спалнята си точно когато часовникът във фоайето удари седем часа. Реши, че е много рано за закуска. Чувстваше огромно облекчение. Семейство Щайнбренер щяха да заминат от Берлин във вторник заедно с Тони Дженкинс и Александър Дюбе.
	„Стискам палци“ — каза си тя, докато пак си лягаше. Какво друго й оставаше, освен да стиска палци.


>>	Трийсет и втора глава

	Сесили много добре знаеше, че войната ще се отрази сериозно на нейния бизнес. Понеже не се съмняваше, че скоро ще избухне, съобразяваше плановете си с тази перспектива.
	Днес, в хладното утро на понеделника в края на август, двете с Дороти Пинкертон обикаляха партера на една фабрика в Лийдс. Леля Доти прекара уикенда с родителите на Сесили в Литъл Скел и рано-рано Гоф ги докара в града.
	Сградата беше близо до центъра. Всъщност беше разположена над Лийдс и канала, който свързваше града с доковете на Ливърпул. Партерът беше необикновено светъл, понеже имаше много прозорци, високи почти до тавана. От петте фабрики, които реши да купи, тази беше в най-добро състояние.
	— Наистина си случила с тази сграда, Сеси — каза леля Доти, след като обходиха помещението по цялата дължина. — Чудесно е, много светло и просторно. Жените ще имат добри условия за работа. — Като погледна Сесили, тя продължи: — Знам, че в тази и в другите три ще шиеш униформи. А за петата какви намерения имаш?
	— Още никакви, Доти — отговори Сесили и се облегна на един тезгях. — Не е зле да разполагаме с готова сграда, пък ако не се нуждаем от нея, винаги мога да я продам. Или да я дам под наем. В края на краищата е добра инвестиция. Освен това е собственост на компанията, която притежава и тази сграда, затова трябва да купя и двете. Това е задължително условие.
	— Мисля, че тази можеш да я ремонтираш и в нея да започне производство за няколко месеца — отбеляза Дороти.
	Сесили кимна и погледна въпросително Доти.
	— Съгласна ли си с мен, че конфекцията за жени ще се наложи?
	— Напълно. Висшата мода няма да се търси, когато избухне войната, неизбежно е. И за да се задържиш в бизнеса, трябва да произвеждаш. Да си го кажем направо, със сигурност избра най-подходящия град. Началото на индустрията за готово облекло е поставено тук.
	— Да, знам. Джон Берън е основал първата фабрика за конфекция, след като Сингер изобретил шевната машина. След това шивачът евреин Херман Френд предлага идеята за „шев на парче“. Малки шивачници като неговата, изработват „парчетата“ за костюм. С други думи, в една шивачница се изработват ревери и ръкави, в друга — предниците, в трета — гърбът на едно сако. След това всичко се изпраща във фабриката на Берън, където се шие костюмът. После готовата продукция се разпраща по магазините. Гениално е.
	— Спомням си, че преди години четох за това. Тази технология обнови бизнеса и превърна Лийдс в световен център за производство на готово облекло. Но ти няма да използваш този метод, нали, Сесили?
	— Не, няма да го използвам. Цялата дреха ще се изработва тук. — Отиде до средата на помещението и разпери ръце. — От входната врата до изхода ще поръчам да се монтират дълги плотове и удобни столове. Искам условията за работа да са най-добрите и най-съвременните.
	Дороти явно беше съгласна.
	— Кога ще започнеш да наемаш хора?
	— Щом приключим с ремонта, ще назнача екип, който да наема жени и мъже, ако умеят да шият. Разбираш ли, Доти, няма да чакам да обявят войната, което ще стане до осем-девет месеца. Ще започна да шия дрехи веднага щом подготвя фабриките. Искам дрехите да се появят час по-скоро на пазара и моите клиентки да свикнат да ги купуват. Намерението ми е да произвеждам повече дрехи от един модел. Ще бъде по последна дума на модата.
	Дороти се засмя.
	— Браво, Сесили. Прицелила си се право в целта. Какъв етикет ще сложиш на колекциите?
	— Не съм измислила още, но ще измисля. Засега използвам „Конфекцията на Сесили Суон“. Но се надявам да ми хрумне нещо по-добро. Моля те, мисли и ти.
	— Ще мисля. — Дороти погледна часовника си. — Да тръгваме. Не ми се ще да изпусна влака за Лондон.
	— Ще те оставя на гарата. Благодаря ти, че дойде този уикенд.
	— За мен беше удоволствие, Сеси, и наистина се запалих по новия ти проект. Сигурна съм, че пак ще имаш голям успех.

	* * *

	По пътя към Кавендън Сесили се замисли за Шарлот и нейната дилема с Маргарет Хоуъл Джонсън. Сесили грижливо скри реакцията си, когато чу, че леля Гуендолин е родила бебе и че бащата е бил Марк Суон. Но беше разтърсена, шокирана, ужасно се натъжи, че леля Гуен е трябвало да живее дълги години с тази душевна болка.
	И едва сега разбра какво е имала предвид Джинивра, когато й каза, че кръвта на Ингам и Суон отново ще се смеси, наблягайки на „отново“. Предсказанията на циганката винаги се сбъдваха.
	Сесили беше съгласна, че трябва веднага да се срещнат с госпожа Джонсън, най-вече заради възрастта на лейди Гуен. Както отбеляза Шарлот, независимо от желанието на лейди Гуен да доживее сто години, тя можеше всеки момент да си отиде. И двете искаха тя да види дъщеря си, преди да умре. Сесили беше предложила на Шарлот да помоли госпожа Джонсън за среща днес следобед и се надяваше да я е уговорила, докато отсъстваше.
	Когато пристигнаха в Кавендън Хол, шофьорът я остави при пристройката със служебни помещения. В кабинета си Сесили намери на бюрото плик и веднага го отвори. Извади бележка само с няколко думи: „Уговорено е. Днес в четири следобед. Ш.“
	Прибра бележката в чантата си и в този момент вратата се отвори. Влезе Майлс и се усмихна щастливо, като я видя.
	Целуна я и попита:
	— Как мина? На Доти хареса ли й главната фабрика?
	— Хареса й и я помолих да помисли за име на този вид облекла.
	— Знаеш ли какво? — започна Майлс и се подпря на бюрото й. — На мен ми харесва „Конфекцията на Сесили Суон“. Мисля, че ще изглежда изискано, ако на етикета „конфекция“ е под твоето име. Представи си го. Хайде, затвори очи както обикновено и си го представи.
	Сесили затвори очи и след секунда възкликна:
	— Майлс, имаш право. Конфекция ще бъде с главно „К“, извезана със сърма, и това веднага ще внушава, че облеклото е специално.
	Той кимна и добави:
	— Във всеки случай имаме време да помислим.
	— Да, имаме.
	Тя се облегна, загледа се в него и почувства как любовта изпълва цялото й същество. Той беше неин, нейното по-добро Аз, нейният съпруг. Удивляваше се, че може да си го помисли и да го каже. Понеже сега беше реалност. Бяха родени под щастлива звезда, след като животът ги събра, а не ги раздели, както се случи преди.
	— Вторачила си се в мен, Сеси, без да мигаш. Какво се върти в умната ти главица?
	Тя стана, приближи се до него, сложи ръце на раменете му, все така взирайки се в сините му очи. Целуна го по устните много пламенно. Той отвърна на целувката й и я прегърна. Притиснаха се един към друг и останаха така много дълго.
	Най-после се разделиха, той тихичко се засмя и я погледна замислено, когато видя изражението й. Тя цялата сияеше.
	— Какво има, скъпа?
	Тя приближи лицето си до неговото и прошепна:
	— Хайде да си направим бебе. Искам да си имам още едно дете от теб.
	Той пак я прегърна и я притисна до себе си.
	— Когато наскоро разбра, че не си бременна, ти олекна. Защо промени мнението си?
	— Искам да чувствам, че част от теб расте в мен. Много те обичам. Пък и все си казвахме, че ще имаме четири деца.
	Той я погали по косата, преливащ от любов.
	— Да, така е. Но ни очаква война. Каза, че не искаш да износваш дете и да даваш живот по време на война.
	— Изведнъж се почувствах различно и няма да разреша нацистите да ме изплашат… — Въздъхна и добави: — Те ме предизвикват.
	Той я отдръпна от себе си и се загледа замислено и нея.
	— Двамата имахме късмет, Сеси. Благословени сме и съм благодарен за всичко, което имаме заедно. И съм съгласен с теб, нека да си имаме още едно бебе. — После добави с лукави пламъчета в очите: — Нали знаеш поговорката „Опитът прави майстора“.
	Сесили изпита огромно щастие и силно го прегърна. Когато най-накрая го пусна, прошепна:
	— Споразумяхме се. Не е необходимо да си стискаме ръцете. Моята дума е закон.
	— Моята също. Време е за обяд, да отидем при папа и Шарлот.
	Тръгнаха през двора на конюшните хванати за ръце и Сесили попита:
	— Виждал ли си Хари? Как е минал уикендът с Палома?
	— Обади ми се по телефона. Щял да остане в Лондон още няколко дни, ако е удобно. Казах му, че ще се оправя. Всъщност ми се стори изпаднал в… еуфория. Мисля, че тази е най-точната дума.
	— Аха! Прекрасна новина. Да се надяваме, че си е намерил сродната душа.
	— Да не мислиш, че е лесно, госпожо Ингам. Малцина успяват. Мога само да добавя, че съм благодарен, че моята е до мен.


>>	Трийсет и трета глава

	И да беше се изненадала, че прочутата модистка Сесили Суон влиза в магазина й, Маргарет Хоуъл Джонсън не го показа.
	Приближи се, поздрави двете жени сърдечно и след като беше представена на Сесили, каза:
	— Удоволствие е да се запозная с вас, госпожице Суон, невероятно талантлива сте, от години съм ваша почитателка.
	— Благодаря, госпожо Джонсън — отвърна Сесили, като се стараеше да не я зяпа. В известен смисъл не беше необходимо, понеже приликата с Дидри беше наистина очебийна, и на ръст беше висока колкото нея и леля Гуен.
	— Споменахте, че искате да говорите с мен за нещо важно, Ваше благородие, затова предлагам да отидем в моя кабинет.
	— Да, госпожо Джонсън — отговори Шарлот. — Благодаря ви.
	Кабинетът беше просторен, с еркер, чиито прозорци гледаха към оживената търговска улица. В еркера имаше григорианско писалище, диванът и фотьойлите бяха разположени пред камината. Кабинетът, подреден с много вкус и с прекрасни платна по стените, напомняше повече на всекидневна.
	След като се настаниха, госпожа Джонсън каза:
	— Предполагам, че искате да говорите с мен за лицето, което ще дойде в Кавендън да покаже на дамите как да работят с апарата за консервиране. Ще изпратя Айрис Доулинг — ковчежник на дружеството в Хароугейт. Тя е много сръчна и услужлива. Ще ви хареса. Сигурна съм.
	— Благодаря. Ще я посрещнем тази седмица, когато е удобно за нея — отговори Шарлот. — Може би в петък.
	— Ще вземете ли днес апарата, лейди Мобри?
	— Ако е удобно, да. С кола и шофьор сме. Той ще ни помогне.
	Госпожа Джонсън кимна, отмести поглед от Шарлот към Сесили и изведнъж се смути. Не можа да не се учуди какво става.
	Изключително чувствителна към хората, Шарлот забеляза в очите на госпожа Джонсън недоумение и каза:
	— Има нещо друго, което трябва да обсъдим. Онзи ден говорихте за вашето детство. Казахте ми, че сте осиновена. След като чух от вас някои подробности, се досетих, че познавам рождената ви майка.
	В същия миг по лицето на госпожа Джонсън стана ясно, че е изпаднала в шок и гласът й се вдигна с една октава, когато повтори:
	— Моята рождена майка?
	Шарлот кимна.
	— Приличате на нея и на още една нейна роднина.
	Макар и зашеметена, Маргарет Джонсън извика:
	— Тогава тя е жива! Нали?
	— Да — отговори Шарлот.
	— Сигурна ли сте, лейди Мобри?
	— Абсолютно.
	Сесили бързо се намеси:
	— За пръв път ви виждам, госпожо Джонсън, но веднага забелязах приликата, за която спомена Нейно благородие. Тя ми разказа вашата история и съвпада с онова, което знам от лейди Мобри за другата дама.
	Маргарет Хоуъл Джонсън още стоеше като ударена от гръм и гледаше втренчено двете жени. У нея се надигнаха различни чувства — шок, изненада, любопитство, също смътен страх.
	Шарлот изведнъж се досети, че Маргарет вероятно недоумява защо Сесили я придружава, и обясни:
	— Помолих Сесили да дойде с мен, защото и тя познава жената, която вярвам, че е вашата рождена майка. Тя току-що потвърди, че е съгласна с мен.
	Шарлот погледна Сесили и вдигна вежда.
	— Реагирах също като вас, да — отвърна Сесили.
	Настъпи мълчание. Никой не продумваше.
	Сесили осъзна, че единствените звуци са тиктакането на часовника върху полицата над камината и звънът на телефон някъде в друга стая. Разбираше, че Маргарет се опитва да осмисли казаното от Шарлот. Всеки би загубил ума и дума при такава новина, особено ако е на петдесет.
	Най-накрая Шарлот наруши мълчанието и с тих, нежен глас попита:
	— Искате ли да се срещнете с майка си, госпожо Джонсън?
	— Д-д-да се срещна с моята майка ли? — заекна тя и изведнъж се разтрепери. — Разбира се, че искам! Цял живот съм копняла да я видя, да почувствам прегръдката й, да я обичам, да почувствам обичта й. Усещах, че нещо липсва в живота ми… тя ми липсваше! — Потокът от думи секна изведнъж и тя се разрида.
	Сесили извади кърпичка и седна до нея на дивана. Сложи кърпичката в треперещите й ръцете и каза:
	— Лейди Мобри трябваше първо това да ви попита, преди да говори с майка ви. Тя иска да ви види. А ние се страхувахме да не я разочароваме, ако откажете.
	Маргарет вдигна рязко глава, смръщи се и погледна изумено Сесили.
	— Защо да не искам да видя жената, за която цял живот съм мечтала? — сподавено попита.
	— Някои не биха се съгласили — нежно промълви Сесили.
	След като избърса сълзите си, Маргарет отговори:
	— Да, навярно някои може да са гневни. Но аз не съм. Ще ми разкажете ли за нея? Ще ме срещнете ли с нея? Лейди Мобри? Моля ви.
	Сълзите й отново рукнаха и Маргарет изтри очите си, като се мъчеше да се овладее.
	— Разбира се, ще ви срещна — увери я Шарлот.
	— Благодаря — прошепна Маргарет. Облегна се и се опита да диша нормално. Куп въпроси се въртяха в главата й. Изведнъж попита: — В Хароугейт ли живее?
	— Не, в друга част на Йоркшир. Ще ви заведа при нея през тази седмица, когато пожелаете.
	— Утре, може ли утре да отидем при нея?
	— Нека да е в сряда, госпожо Джонсън. Трябва да я подготвя…
	Шарлот млъкна и погледна Сесили, която я насърчи с поглед да продължи.
	— Вижте, тя е възрастна, много по-възрастна, отколкото предполагате. Новината за нея ще бъде истински шок, също като за вас.
	Маргарет Джонсън сви вежди недоумяващо.
	— Какво имате предвид, като казвате „много по-възрастна“? Не е ли била млада? Млада жена от добро семейство, която не е могла да се омъжи за баща ми.
	— Не е била млада. Била е вдовица. И не е просто от добро семейство, а от аристокрацията. Била е почти на четирийсет и осем, когато сте зачената.
	Маргарет отново се изуми и започна да клати глава.
	— Това е невъзможно, невъзможно е.
	Сесили се намеси:
	— Вярно е, госпожо Джонсън. Рождената ви майка не е очаквала, че ще забременее на такава възраст. Но е забременяла. И е искала да ви задържи, моля ви, повярвайте.
	— Вярвам — прошепна Маргарет. — Дълбоко в себе си винаги съм го знаела.
	— Трябва да бъдем много дискретни предвид възрастта й. Нека първо да й кажа за вас и когато дойда да ви взема в сряда, ще ви кажа коя е.
	— Разбирам ви — каза Маргарет Хоуъл Джонсън, все още потресена от новината.

	* * *

	Дидри беше още на работа в понеделник вечер и разучаваше картата на Европа, разстлана на бюрото й. Търсеше Аахен и когато го откри, обгради с червено кръгче името. Докато проследяваше пътя до Париж, телефонът звънна. Вдигна веднага, поглеждайки часовника си. Беше седем часът.
	— Ало? Кой се обажда?
	— Аз съм — чу гласа на Тони. Гласът му прозвуча нормално за пръв път от много дни насам.
	— Къде си? — попита тя.
	— В британското посолство. Сбогувам се с моето бюро.
	— Значи най-после уреди всичко?
	— Да. Офейквам. Утре.
	— По-рано отколкото беше предвидил.
	— Точно така, ангелче. Благодарение на мосю Д. Той е истинско чудо. Успокой се. — Тони се позасмя. — Цял факир е.
	— Всичко е добре, когато свършва добре — подхвърли Дидри и по изключение се разсмя.
	— Дотук, да. Ще бъда доволен, когато седна на чай с клошарите.
	— Оттам ли ще ми се обадиш?
	— Ще ти се обадя. Довиждане, ангелче.
	— Ще чакам с нетърпение — отговори тя и затвори телефона. Почувства известно облекчение, че Тони, Дюбе и семейство Щайнбренер ще тръгнат във вторник, понеже Рицаря е успял по-рано да изпрати документите. Компанията ще замине утре сутрин с влака в девет от Берлин за Париж. Ще прекосят цяла Германия, ще минат в Белгия през границата в Аахен и ще продължат за Франция. Ще пристигнат в Париж на трийсет и първи, в сряда сутринта. Едно знаеше със сигурност; влаковете в Германия винаги потегляха навреме.
	Предстоеше им дълъг път, като най-тревожният момент беше минаването на границата в Аахен. Там гъмжеше от военни, полиция и вездесъщото Гестапо. Тайната полиция беше навсякъде напоследък. Беше нормално.
	Отново впери поглед в картата. Обгради и Париж с червено кръгче и прекара дълга червена линия от Берлин до Аахен, след това до Лиеж и най-накрая до Града на светлината.
	Дидри се облегна и се замисли. Тони ще уреди визите в британското посолство в Париж в сряда и с малко късмет Щайнбренерови ще се качат на влак, с ферибота ще прекосят Канала и ще пристигнат в Лондон. Освен ако не останат една нощ в Париж. Може да имат нужда и от този престой. „Ще ги очаквам да пристигнат в събота в Лондон“ — каза си.
	Взе слушалката, за да се обади на Сесили, но се поколеба и се отказа. Винаги беше внимателна и предпазлива, затова реши да не се обажда, преди семейството да се качи на влака за Лондон. Чак тогава щеше да каже на Сесили, че в най-скоро време Грета ще се срещне с близките си.


>>	Трийсет и четвърта глава

	От най-ранна възраст Сесили беше научена да разбира правилата. На първо място бяха Ингам, след това Суон и целият род. Всичко останало беше второстепенно. Чрез брака си с Майлс Ингам и Суон бяха свързани. Техните деца и бъдещите поколения ще носят наследствеността и на двата рода. Във вторник рано сутринта, докато отиваше към пристройката, си мислеше за Ингам, и по-специално за лейди Гуендолин Ингам Бейлдън, най-възрастната в рода, нежно наричана леля Гуен.
	За Сесили тя беше необикновена жена, всъщност втора като нея нямаше. Както често казваше Майлс: „Изхвърлили са калъпа, след като са я направили“. Имаше право. Тя беше независима, силна, изключително интелигентна, остроумна, толерантна, любеща и състрадателна. Говореше без преструвки, открито и искрено, така че никой не изпадаше в недоумение какво иска да каже.
	По тези причини Сесили вярваше, че ще реагира съвсем човешки, когато Шарлот й каже за Маргарет Хоуъл Джонсън. С други думи, ще иска да види дъщерята, която беше родила, и ще бъде щастлива. Естествено ще има сълзи, но ще бъдат сълзи от радост… и изненада може би. Сигурно ще изпадне в шок.
	Докато се връщаха в Кавендън, Шарлот сподели със Сесили колко е неспокойна и колко се тревожи как ще реагира Гуен на новината.
	Сесили успя да я склони да отидат заедно при леля Гуен, за да си дават кураж.
	— Но тя ще разбере, че съм нарушила клетвата да пазя тайната й — беше възразила Шарлот.
	Сесили трябваше да й обяснява, че това няма значение.
	— Ще разбере, че не си искала сама да взимаш решение. Пък и нали съм Суон, и също съм положила клетва. Това ще я успокои.
	Най-накрая Шарлот беше приела, че трябва веднага да кажат на леля Гуен за дъщеря й, и беше прибавила:
	— Да не забравяме на колко години е. Все си мисля, че една сутрин госпожа Джаспър ще ме събуди, за да ми съобщи, че е издъхнала в съня си.
	Тонът й беше весел, Шарлот се позасмя, Сесили също.
	— И аз така искам да си отида, като остарея… в съня си.
	Снощи след вечеря решиха да отидат тази сутрин при лейди Гуендолин.
	Сесили стигна до пристройката, отключи, запали всички лампи и влезе в своя кабинет.
	Договорите за покупката на петте фабрики бяха на бюрото й. Прегледа ги още веднъж и ги подписа.
	После се замисли за Грета. Изпитваше дълбоко състрадание към горката жена, която от тревога вече беше на края на силите си, но не можеше нищо да направи. „Аз също — напомни си. — Но може би ще излезе нещо чрез връзките на Дидри в Берлин. Стискам палци.“
	Щом се замислеше за дните в Берлин, веднага се сещаше за адмирала, с когото Дидри я запозна. Беше много любопитна откъде го познава нейната зълва, но не смееше да попита. Дидри беше повторила същото като адмирала, че познава семейството му чрез Максим Лоуи, без никакви подробности. И все пак това очевидно приятелство с висш немски офицер й се стори интересно.
	Престана да мисли за Берлин и Дидри и се зае със скиците за конфекцията. Хареса й изчистената линия на костюмите и роклите, в тях имаше простота, която щеше да бъде в унисон с тежките времена, които се задаваха. Можеха да се освежат с фалшиви бижута като брошки, обици, също с копринени цветчета и шарени шалове. Тъмните цветове на моделите — тъмночервено, виолетово, тъмносиньо, сиво, черно — подхождаха на строгия стил.
	Телефонът звънна и тя веднага се обади: 
	— Ало?
	— Хари е, Сеси. — Гласът на брат й прозвуча бодро и весело. — Надявам се, че не те сварвам в неподходящ момент.
	— Не. По гласа ти познавам, че Лондон ти се отразява добре. И Палома.
	Той се позасмя.
	— С мама ли си говорила?
	— Говорих, но тя има склонност да пази тайна. Все пак се досещам, че с госпожица Глендънинг добре се разбирате.
	— Нещо повече от това, Сеси. По-скоро съм влюбен в нея и тя в мен.
	— Прекрасна новина. Видя ли, никога не знаеш какво ще се случи в живота?
	— Това е самата истина. Изтрих от ума си Полин Малърд. Тя изчезна завинаги.
	— Имаш ли новини от нея?
	— Нямам никакви и съм доволен. Съвсем случайно срещнах прелестна, порядъчна, млада жена, която харесвам и тя също ме харесва. Мисля, че имаме бъдеще.
	— Сигурна съм, Хари. Кога се връщаш в Йоркшир?
	— Казах на Майлс, че искам да отсъствам до края на седмицата и той се съгласи. Всъщност затова ти се обаждам, Сеси. Ще идваш ли в Лондон?
	— Едва ли. Имам много работа тук, освен това доста време не бях виждала децата и ми се ще да прекарам повече време с тях, също с мама и татко.
	— Искам ти и Майлс да се запознаете с Палома. И тя иска да се запознае с вас, и с мама и татко — обясни Хари явно разочарован.
	— С удоволствие, но не можем да дойдем в Лондон. Защо тя не дойде в Йоркшир? — предложи Сесили.
	След кратко мълчание Хари промърмори:
	— Но къде ще отседне?
	Сесили не отговори веднага. След малко възкликна:
	— При леля си, госпожа Джолион, а дните ще прекарва с нас. Бърнсайд не е толкова далеч.
	— Ще си помисля — отговори Хари и добави малко смутено: — Бих искал да й покажа моята къща. Тя ми каза, че обожава да се занимава с подредба и декорация.
	— Може да снима и парка — засмя се Сесили. — Не беше ли нейна тази тактика, за да те види отново?

	* * *

	— Тя може да ни приеме веднага — каза Шарлот, застанала на прага.
	Сесили подскочи като ужилена и извика:
	— Боже мой, лельо Шарлот, стресна ме!
	— Извинявай, Сеси, не исках да те стресна. Ще дойдеш ли с мен да говорим с леля Гуен?
	— Разбира се — отговори Сесили и като стана, продължи: — Само да прибера тези договори и тръгваме.
	След малко двете жени тръгнаха през парка към Литъл Скел.
	— Не те очаквах толкова скоро — отбеляза Сесили. — Но пък леля Гуен винаги е била ранобудна. Старите навици умират трудно.
	— Закусваше, като се обадих тази сутрин. Казах, че ще отидем при нея в девет и че трябва да й кажем нещо много важно, след което ще я заведем на обяд в Хароугейт, за да празнуваме.
	Това изненада Сесили:
	— Защо си й казала, че имаме специален повод да празнуваме?
	— Защото точно това искам, да празнувам с нея. Мисля да й кажем за Маргарет, щом пристигнем, и след това да я закараме в Хароугейт. Леля Гуен трябва да научи за дъщеря си веднага. Не утре или следващата седмица. Тя е много стара, Сеси.
	— Мисля, че имаш право. Но тя няма ли да се притесни, че и аз присъствам? В края на краищата само с теб е споделила.
	— Ти ме убеди в обратното. Нали и ти си Суон, тя те обича и се гордее с успехите ти. Беше на седмото небе, когато Майлс най-сетне можа да се ожени за теб. Ще дойдеш ли с мен в Хароугейт или си заета?
	— Нямам толкова спешна работа, лельо Шарлот. Подписах договорите за петте фабрики. Това беше най-важното за деня. Имаш право, няма какво повече да умуваме, а да действаме.
	Госпожа Джаспър, икономката, ги посрещна и попита:
	— Нейно благородие с вас ли ще обядва, лейди Мобри?
	— Да, госпожо Джаспър. Да, знам, че днес следобед сте свободна. Лейди Гуендолин ми каза. Не се тревожете. Ще бъдем с нея през целия ден. Пък и Сара, камериерката, ще бъде тук, докато се върнете.
	— Да, лейди Мобри.
	Шарлот кимна.
	— Освен това Нейно благородие ще вечеря с нас.
	— Благодаря, милейди.
	Отидоха във всекидневната, където лейди Гуендолин ги очакваше.
	— Колко сте елегантни двете… прелестни сте — каза и ги целуна.
	— Ти също, лельо — отговори Сесили. — Добре, че ти преправих този син костюм. Стои ти много шик, а тази синя като метличина блуза подчертава очите ти.
	Лейди Гуендолин се засмя.
	— О, знам какво си мислиш, Сеси. Все дразня момичетата Ингам, че носят дрехи, които да отиват на очите им. — Поклати глава. — Но ти добре знаеш, че и мен ме влече синьото. В случая съм безсилна.
	Шарлот и Сеси се разсмяха.
	Лейди Гуендолин ги загледа подозрително и продължи предпазливо:
	— Не съм вчерашна и виждам, че сте си наумили нещо. И какво ще празнуваме? Да не си сътворила нещо ново, Сеси? Това е, нали?
	Сесили поклати глава и седна срещу лейди Гуендолин. Шарлот се настани на дивана до престарялата жена.
	— Не е това — каза Сесили. — Съвсем случайно нещо, което е било писано най-после да се случи.
	— И какво е то? — попита лейди Гуендолин и лицето й светна от любопитство, но като че ли и нещо друго й мина през ум.
	— Желанието ти се сбъдна. Шарлот ходи да свърши една работа за Женското дружество и има да ти казва нещо.
	Шарлот взе ръката на старицата.
	— Спомняш ли си, че ми повери най-голямата си тайна? За детето, дъщеричката, от която си била принудена да се откажеш? — Тя се поколеба. — Мисля, че може би я намерих.
	Лейди Гуендолин така се слиса, че остана с отворена уста. След това повтори неуверено:
	— Намерила си моята дъщеря! — Обърна се към Шарлот и попита с треперещ глас: — Вярно ли е? Маргарет… ли си намерила? Не може да бъде. Нима е възможно след толкова години? — чудеше се тя.
	— Възможно е, лельо Гуен — отговори Шарлот и стисна ръката й. — Казва се Маргарет. Помолих Сесили да отидем при нея и тя се съгласи с мен, че не греша. Наистина е твоята дъщеря. Имам всички доказателства.
	Лейди Гуендолин почувства, че сълзите й напират, очите й се навлажниха. Не можеше да произнесе и дума. Толкова много неща искаше да попита, да узнае, но мълчеше. Не можеше да говори.
	Шарлот и Сесили чакаха търпеливо, знаеха, че е шокирана.
	Най-накрая каза тихо:
	— Запазили са името, което й дадох… Нейните осиновители са я кръстили Маргарет. — По страните й се затъркаляха сълзи и закапаха по сплетените в скута й ръце. — Моля те, Шарлот, разкажи ми всичко.
	— Ще ти разкажа, разбира се.
	Шарлот й подаде носна кърпичка и започна разказа от самото начало, без да пропусне нито една подробност. Накрая Шарлот добави:
	— Госпожа Джонсън много се развълнува, когато й казах, че познавам рождената й майка. Разплака се и веднага попита мога ли да уредя да се срещнете.
	Лейди Гуендолин се взираше в Шарлот и клатеше глава. Като че ли отказваше да повярва.
	— Истина ли е? Нима е възможно?
	— Да, лельо, истина е. Да те заведем ли със Сеси да се срещнеш с нея?
	— Кога?
	— Сега. Днес. Ако искаш и ако това не те разстройва прекалено много.
	— Да вървим — отговори лейди Гуендолин. — Веднага.

	* * *

	Час по-късно трите жени влязоха в бижутерийния магазин на Маргарет Хоуъл Джонсън в Хароугейт.
	По пътя лейди Гуендолин беше много мълчалива, потънала в своите мисли и спомени. Но беше успяла да се овладее и беше готова да се срещне с дъщерята, от която е била принудена да се откаже преди петдесет години.
	Маргарет ги очакваше в кабинета си, както Сесили предложи по телефона, за да бъдат сами, когато се срещнат за първи път.
	Макар и да беше на деветдесет и осем, лейди Гуендолин имаше хубава стойка. Но ходеше бавно и се чувстваше по-сигурна, когато се подпираше на ръката на Шарлот.
	Маргарет стоеше до камината. Когато видя царствената и елегантна възрастна дама, очите й се напълниха със сълзи. Не се сдържа и се спусна да я посрещне, питайки се наистина ли тази жена е нейната майка.
	Застанаха една срещу друга и останаха дълго така, всяка попивайки своето отражение у другата. После Маргарет направи стъпка напред, лейди Гуендолин също, и се прегърнаха. И двете плачеха. Вече знаеха.
	След няколко секунди Маргарет се отдръпна леко, без да откъсва очи от лейди Гуендолин.
	— Аз съм Маргарет — каза тихо и извади от джоба си плик за писма.
	Беше пожълтял по краищата от годините. Подаде го на лейди Гуендолин.
	— Те го пазеха… било е в кутията заедно с рокличката за кръщенето и красивите дрешки. Дадоха ми го, когато станах на десет, и тогава ми казаха, че съм осиновена.
	Лейди Гуендолин го отвори, извади бележката и веднага я позна. На нея беше написала: „Името й е Маргарет“.
	По сбръчканите й страни се затъркаляха сълзи, тя въздъхна дълбоко и каза:
	— Мислех за теб всеки ден от живота си и се молех да си жива и здрава и да те обичат.
	— Винаги чувствах, че липсва нещо в живота ми… вие сте ми липсвали.
	Шарлот се намеси:
	— Маргарет, искам да те представя на твоята майка, лейди Гуендолин Ингам Бейлдън, главата на рода Ингам и леля на шестия граф Мобри.
	Маргарет, съвсем пребледняла и очевидно развълнувана, само кимна. След това изведнъж се усмихна и хвана лейди Гуендолин за ръка.
	— Моля ви, елате и седнете.
	Гласът й беше нежен, изпълнен с любов. Шарлот и Сесили последваха двете жени и като седнаха, лейди Гуендолин подаде бележката на Шарлот.
	— Написах тези думи преди петдесет години и ти казах, нали?
	Шарлот я взе от нея и кимна.
	— Да, лельо Гуен. Ето още едно доказателство. Последното и неоспоримото.
	Лейди Гуендолин се усмихна.
	— Всъщност нямам нужда от доказателства. — Като се вгледа в Маргарет, прошепна: — Донякъде приличаш на мен, когато бях на твоите години, и имаш очите на всички Суон… сивкавосини като лавандула, същите като на баща ти.
	Маргарет се опита да й се усмихне, но беше още леко зашеметена от достойнството и присъствието на тази изключителна жена, която още беше хубава. Беше много развълнувана.
	Лейди Гуендолин се досети какво става в душата й и хвана ръката й.
	— Радвам се, че най-накрая се събрахме… можеше да съм умряла.
	— О, моля ви, милейди, не го казвайте.
	Възрастната жена я загледа.
	— Твоя майка съм, Маргарет, и ако искаш, можеш така да се обръщаш към мен.
	Маргарет кимна и най-неочаквано започна да говори, а лейди Гуендолин я слушаше и отговаряше.
	Шарлот и Сесили се измъкнаха и отидоха да пообиколят града, за да дадат възможност на майката и дъщерята да се сближат. Когато се върнаха, видяха колко са щастливи двете и тогава четирите жени отидоха да обядват и да празнуват с шампанско. Денят беше паметен.


>>	Трийсет и пета глава

	Дидри седеше на бюрото си в Министерството на войната и не сваляше очи от часовника на полицата над камината. В Лондон беше почти дванайсет и трийсет. В Париж — един и половина. Струваше й се, че стрелките се движат бавно. Винаги е така, когато очакваш нещо важно. Телефонът все не звънваше в уречения час.
	За да отвлече вниманието си, взе папката с информация за агент Уил, когото наскоро бяха назначили. Тъкмо я разтвори и телефонът зазвъня. Веднага го вдигна.
	— Ало? Кой се обажда?
	— Тони е.
	— Седях на тръни, докато чаках да се обадиш.
	— Съжалявам. Опасявам се, че имаше закъснение…
	— Къде си? — прекъсна го тя нетърпеливо. — Гласът ти звучи странно, като че ли изпод земята.
	— В Париж съм, в телефонна кабина в лобито на хотел „Плаза Атене“ на авеню „Монтен“.
	— Боже мой, най-шикозният! И защо си там? — попита, очевидно изненадана.
	— Тук се настаних. Всички сме тук благодарение на добрината на мосю Дюбе.
	— Виж ти, какво ли няма по белия свят! Как го решихте?
	— Никой от нас не спа във влака. Беше претъпкан. Като пристигнахме тази сутрин в Париж, мосю Дюбе разпореди, че всички се нуждаем от сън, което си беше самата истина.
	— Да разбирам ли, че Александър Дюбе е платил за хотела? Нали каза, че е благодарение на добрината на мосю Дюбе?
	— Така казах, но и аз, и професорът платихме сметките си. Всъщност се настанихме в този хотел, понеже господин Дюбе има връзки тук и успяхме веднага да наемем пет стаи.
	— Разбрах. А с визите какво стана?
	— Отидох в британското посолство с техните паспорти. Визите ще бъдат готови днес следобед в четири.
	Дидри се облегна и си отдъхна.
	— Слава богу, всичко мина без засечки…
	— Ами, не съвсем — прекъсна я Тони и изведнъж в гласа му се долови напрежение. — Имаме проблем, шефе.
	— Какъв проблем? — попита тя и се напрегна. — С госпожа Щайнбренер ли? Дано не е с нея!
	— С нея е, тя се изгуби.
	Дидри почувства, че я полазват хладни тръпки.
	— Какво имаш предвид, като казваш, че се е изгубила? В смисъл изчезнала ли?
	— Да.
	— Какво се случи?
	— За последен път са я видели в нейната стая — започна Тони. — Очевидно професорът е слязъл на закуска с Елизе и Курт. Когато се върнали след около час, нея я е нямало.
	— Сигурно е някъде в хотела — промърмори Дидри и обезпокоена от новината, се чудеше как да се справят с това положение.
	— Не е в хотела. Управителят нареди да претърсят навсякъде. — Тони въздъхна тежко. — Избягала е и не знам какво да правя.
	— Да ти кажа честно, Тони, и аз не знам. Всъщност няма какво да направиш. Къде да я търсиш? А тя познава ли Париж? Има ли приятели там?
	— Доколкото знам, не. Професорът каза, че никога не е била в Париж.
	— Значи не е отишла в някой магазин или при приятели?
	— Сигурен съм, че не е, Дидри. Повярвай ми, професорът е смаян колкото мен. Александър Дюбе също.
	— Абсурдно поведение! — изгуби търпение Дидри. — Да изчезне по този начин е безсъвестно. След всичко, което беше направено, за да се измъкнат от Берлин, и колко хора рискуваха, за да им помогнат! — Дидри пое дълбоко дъх, за да овладее гнева си. — Тя има ли ум в главата?
	— Съгласен съм с теб. Невероятно е, поразен съм. А колкото до ума, не знам.
	— А тя какво представлява? — попита Дидри.
	— Нервна, много напрегната, бих казал. Затворена в себе си. Трудно е да я разбереш, Дидри. Както и да е, аз не я харесвам. И Александър Дюбе е резервиран спрямо нея.
	— Тя се държеше странно и преди да заминат. Значи казваш, че е излязла от техния апартамент, после от хотела и е изчезнала безследно. Никой няма представа какво се е случило. Правилно ли съм разбрала?
	Дидри беше вбесена.
	— Точно така — отговори Тони. — Кой знае накъде е тръгнала, не е изключено и за друг град например. За щастие не и за друга държава. Паспортът й е в нашето посолство.
	Дидри слушаше внимателно и изведнъж възбудено каза:
	— Тони, предполагаш, че е избягала… наистина ли го вярваш?
	— Не съм съвсем сигурен. Защо да напуска хотела? Къде, да му се не види, се дяна тази жена? Знаеше всичките ни планове.
	Дидри замълча за момент, прехвърляйки наум фактите, след това попита:
	— Как мина денят, Тони? Бавно ми разкажи.
	— Пристигнахме на Северната гара в шест и трийсет тази сутрин. Взехме такси до хотел „Плаза Атене“. Александър уреди стаите. Регистрирахме се. После всеки отиде в своята стая. Документите на всички бяха у мен и отидох в посолството. Казах на професора да си починат, да поспят. Бяха капнали от умора, особено децата.
	— И когато се върна, тя беше изчезнала. Колко часът беше, Тони?
	— Единайсет — единайсет и половина. Бях във фоайето, когато Александър ме видя. Чакаше ме. Каза ми какво се е случило. Смаях се като него, всъщност той беше по-скоро разтревожен.
	— Сигурно е бил разтревожен. Имаше ли някакво обяснение?
	— Не. Само промърмори, че по-странна жена не е виждал в живота си.
	— Нека да продължим с фактите. Предполагам, че си запазил билети за влака за утре.
	— Да. Следваме плана. Тази нощ ще останем в Париж и утре ще заминем за Лондон… — Тони млъкна изведнъж, после извика: — Какво, по дяволите, да направя, Дидри? Имаш ли някаква идея?
	— Да, няколко. Първо професорът трябва да съобщи във френската полиция за изчезването на жена си, след това да провери болниците. За да се изключи възможността, че е излязла на разходка и е станал някакъв инцидент…
	— Вече му казах всичко това. Обсъдих ситуацията с Дюбе, преди да ти се обадя, и според него трябва да отведем децата при Грета в Лондон.
	— А ти, Тони?
	— И аз ще пътувам. Мисля, че и професорът трябва да тръгне с нас.
	— Боже мой, Тони, предлагаш да изостави жена си ли? Много грубо, но практично.
	— Според мен не той, а тя го е изоставила. Тя е избягала. А той може със седмици да стои тук и да я чака. Отношенията им не са топли. Приятелски са, няма ненавист, но нищо повече.
	Дидри каза:
	— Бракът им може би се е разпаднал. И все пак защо ще изчезне по този начин? Много странно.
	— Трябва да вземем решение, шефе. В момента! — възкликна той и изтощението, което го правеше раздразнителен, си пролича.
	— Разбира се, Тони. Обясни на професора какви са възможностите. Съгласна съм с теб, че той трябва да замине за Лондон с децата, а не да се мотае в Париж и да чака да се появи отнякъде изчезналата му жена. Много по-важно е да се погрижи за Елизе и Курт, да бъде с тях и да ги заведе при Грета.
	— Благодаря, Дидри, на едно и също мнение сме. Ще се чуем по-късно.
	— Моля те, почини си… — продължи тя, но той беше затворил телефона.

	* * *

	Дидри прехвърли най-различни хипотези за изчезването на фрау Щайнбренер и нито една не й се стори правдоподобна. Но жената беше проблем, ни най-малко не се съмняваше.
	Облече сакото си и излезе от кабинета. След малко почука на вратата на Уилям и влезе, без да чака отговор. Той вдигна поглед и се усмихна широко.
	— Като че ли четеш мислите ми. Тъкмо щях да идвам при теб.
	— Ето ме — прошепна тя и седна на стола срещу бюрото му.
	— Носиш ми лоши новини — отбеляза той, взирайки се в нея.
	— Как разбра?
	— Изписано е на лицето ти — отговори той.
	— Веднага разбираш какво ми е. Трябва да измисля нещо, да си наложа някое глуповато изражение.
	Той се усмихна едва-едва.
	— Остави това на мен.
	Дидри не отговори. Гледаше го и си мислеше колко изморен и съсипан изглежда. И не можа да не се учуди защо мъжете, които живеят сами, не се грижат за себе си. Сигурно не знаят как. Разглезени са от майките си. Всички те имат нужда от жена. И Тони имаше нужда, със сигурност и Уил…
	— Нещо се е объркало с берлинската история — прекъсна Уилям мислите й. — Да предположа ли? Госпожа Щайнбренер е проблемът. Залагам последното си пени, че тя е виновницата.
	Въпреки сериозното положение Дидри се усмихна.
	— Бива те, Уил. Всички можем да се учим от теб. А има много да учим.
	— Просто умея да наблюдавам изражението. Хайде, разказвай. С Тони ли говори?
	— Току-що затворих телефона.
	Дидри разказа всичко, без да пропуска нито една подробност.
	Когато свърши, той остана мълчалив няколко секунди.
	— Значи каза на Тони да доведе Елизе и Курт при Грета и си се съгласила, че професорът трябва да ги придружи.
	— Точно така.
	— И да остане в Лондон.
	— Разбира се. Децата имат нужда от него.
	— И не е необходимо да се връща в Париж да търси жена си.
	Уил се облегна и я загледа внимателно.
	— Да. Би било лудост. Тя си е отишла. Няма начин да бъде открита. Освен това той не може да си позволи да остане в „Плаза Атене“, надявайки се тя да се върне.
	— Знам. — Помълча, после прибави тихо: — Професорът няма кой знае какъв избор. — Мисля, че всичко ще се нареди. А ще предупредиш ли Грета Чалмърс да ги очаква?
	— Не. И на Сесили няма да кажа. Не мога да гарантирам, преди те да стъпят на английска земя. Грета чак тогава ще научи. В никакъв случай преди това.
	Уилям сви вежди.
	— Прекалено си предпазлива. Нали не предполагаш, че тепърва нещо ще се обърка?
	— Не знам. Възможно е.
	Той я загледа все така леко смръщен.
	— Имаш ли някакви идеи за това странно изчезване? Какво ти минава през ум?
	— „Има нещо гнило в Дания“ — отвърна тя.
	— И гнилата ябълка е госпожа Щайнбренер. Това ли си мислиш, Дидри?
	— Да. Моят зет Хюго Стентън е живял много години в Ню Йорк и езикът му е изпъстрен с типично нюйоркски изрази. Ако му разкажа историята, той веднага ще каже: „Тази работа намирисва“.
	— Намирисва, а? Защо си вадиш това заключение?
	— Заради поведението на госпожа Щайнбренер. В Берлин беше изплашена, не искаше да тръгне. Твърдеше, че ще ги заловят и ще ги убият. Тони и Александър Дюбе я успокоиха и едва ли не насила я качиха на влака. В първия момент, когато остава сама в Париж, изчезва. Къде? — Дидри се взря продължително в Уилям Лоусън. — Или може би трябва да попитаме при кого.
	Уилям изведнъж се досети какво намеква тя.
	— Според теб в живота й има друг мъж!
	Дидри сви рамене.
	— Друг мъж, близък роднина, дете. Друга жена? Не знам. Не се осмелявам да правя предположения. Но това ми се струва най-правдоподобно, понеже поведението й говори за бурни чувства. Само помисли — еврейка настоява да остане в нацистка Германия, жена, която не говори нито френски, нито английски, напуска хотела си в Париж, изоставяйки скъпите си съпруг и деца. Освен ако не са й скъпи. Изчезва за миг.
	Уилям мълчеше и си мислеше колко прекрасна е Дидри. Но трябваше да я накара да разсъждава още малко, затова каза:
	— Ще се съглася с теб. Но има пропуск в теорията, че е избягала при друг човек. Как е уредила среща? Имала ли е време или възможност да осъществи някакъв план?
	Тя кимна и отговори:
	— Имаш право. В моята теория всъщност има много пропуски. Но ще се изненадаш колко коварни и хитри са някои жени, особено когато ги води любовта.


>>	Трийсет и шеста глава

	Казваше се Лор дьо Буржвал. Уилям Лоусън й беше дал кодово име „Етоал“, на френски звезда, понеже си беше звезда, както написа в обяснителната записка за Дидри. Баща й беше французин, майката — англичанка и тя говореше без акцент и двата езика. Според случая можеше да мине за англичанка или за французойка. Беше завършила Сорбоната. Парижки агент на Уилям я беше пратил при него с отлични препоръки. Тя беше много атлетична двайсет и седем годишна жена.
	Дидри прочете до края записката на Уилям и отвори досието на втория агент. Ален Жийо, също на двайсет и седем, роден в Прованс от френско-английски родители. И той беше завършил Сорбоната, беше интелигентен, бърз, находчив и атлетичен.
	Дидри знаеше, че това е много важно, понеже и двамата трябваше да бъдат спуснати с парашути във Франция, което предполагаше отлични физически данни.
	Очакваше да се срещне с тях следващата седмица и същевременно те да се запознаят. Нямаше да работят в екип, но и Дидри, и Уилям бяха на мнение, че е по-добре да се познават. Щяха да работят като тайни агенти в чужда страна и да им се наложи да потърсят помощ. Нейната задача беше чрез подготовката им в специален център близо до Лондон да прецени качествата им.
	Телефонът зазвъня и прекъсна заниманието й. Щом чу гласа на Тони, разбра, че има проблем.
	— Работата пак се е объркала — предположи тя в очакване на най-лошото.
	— Не съвсем — отговори той. — Професорът не иска да замине веднага. Каза, че жена му я няма само от сутринта и трябва да я почакаме ден-два.
	— Е, не можем да опрем пистолет в главата му — отговори Дидри. — Може би ще се наложи да останете.
	— Междувременно научих нещо повече, Дидри. Говорих с Елизе, прелестна млада жена, надраснала своите седемнайсет години. Сподели с мен, че Хеди Щайнбренер е депресивна личност и се е случвало да изчезне от къщи за една нощ. Дори две. След това се връщала без много-много обяснения. Продължавала да живее с тях, все едно нищо не се е случило.
	— Без да се обяснява!
	— Да. Според Елизе майка й понякога е казвала, че е спала при приятелка или на хотел, понеже имала нужда да остане сама. Дали е правилно или не, не знам, но те са приели това положение през годините.
	— Но ти каза, че професорът е бил смаян също като теб и Александър Дюбе.
	— Така изглеждаше. Попитах Елизе и тя отговори, че баща й никога не се тревожи, когато майка й изчезне. Убедена е, че тя ще се появи.
	— Съгласна съм с момичето, Тони. Тя няма причини да си измисля или да лъже. Така че останете. Мисля, че това е най-разумно.
	— Ще сменя билетите. За петък или за събота да запазя места?
	— Опасявам се, че пак ти трябва да решиш, Тони. Признавам, че ситуацията ме озадачава, дори ми се струва странна. Нека да дадем време на професора.
	— Знаех си, че това ще ми кажеш, и наистина така е най-разумно!
	— Ще държим връзка, Тони.
	— Ще ти се обадя. До скоро, ангелче.
	— До скоро, Тоби Иънг.

	* * *

	Дидри отново се залови с досието на Ален Жийо, което наистина беше интересно. Направи й впечатление, че Уил му беше дал кодово име „Смарагд“, понеже имал хоби да рисува пейзажи със смарагдовозелени, много красиви дървета.
	Но изведнъж мисълта за Хеди Щайнбренер отново й се натрапи, тя затвори папката и всякакви най-невероятни идеи й минаха през главата. Най-накрая стигна до някои заключения.
	Вдигна телефона и се свърза с Тони в хотел „Плаза Атене“. Веднага долови тревогата в гласа му и каза:
	— Доста мислих върху проблема и искам да бъдеш подготвен. Не вярвам, че фрау Хеди ще се върне. Избягала е.
	— Да не би да знаеш нещо, което аз не знам? — възкликна учуден.
	— Не, не знам. Но осъзнах няколко неща. Очевидно има модел на поведение, ако съдя по думите на Елизе. Според нея жената се е връщала след един ден и една нощ. Сигурна съм, че си има някого и сега е с него. Независимо дали е мъж или жена.
	— Защо си толкова сигурна, Дидри?
	— Не съм абсолютно сигурна, но от онова, което знам за нея, тя е неспокойна, неуравновесена и иска да избяга от семейството си. Мисля, че работата е по-сложна, отколкото изглежда. Каквото и да е, тя не желае да замине за Лондон. Ще остане в Париж. Ще видиш. Няма да се появи утре за чая, както си мислиш.
	— От все сърце се надявам, че ще се върне. Да се придържаме ли към плана с Александър Дюбе и да вземем влака в петък? — попита Тони.
	— Не можете да тръгнете утре. Придържайте се към плана.
	— Добре, тъкмо ще изляза някак от затруднението — отговори Тони още по-притеснено.
	— Прехвърлям проблема на теб, Тони — заяви Дидри. — Вече само ти ще отговаряш. Натрупала ми се е работа. Какво ще кажеш?
	— Разбира се. Кой ще съобщи на Грета Чалмърс, че пристигат със или без фрау Хеди?
	— Кажи на професора да се обади веднага на Грета, независимо от това дали госпожата се е върнала или не. По този начин Грета ще ги посрещне на гарата и ще ги отведе в дома си. — След кратка пауза въздъхна отегчено и добави: — Тогава най-после с господин Дюбе ще се отървете. Всичко е добре, когато свършва добре, както уместно е казал Шекспир.
	Тони разбираше защо тя го остави сам да свърши всичко докрай; той никога нямаше да я подведе.
	— Надявам се, Дидри, следващата седмица да обядваме заедно. Предполагам, че очакваш да ти докладвам.
	— Да, очаквам, а Уил ти е подготвил кабинет до моя. Къде ще се настаниш?
	— В апартамента на майка ми на Саут Одли стрийт. През повечето време тя е в Глостършир, както знаеш, пък и аз веднага ще си потърся жилище. Този уикенд ще бъдеш ли в Лондон?
	— Не, Тони, няма да бъда. Утре заминавам за Кавендън. Това е последният уикенд на Робърт, преди да замине за пансиона. Но ще говорим винаги, когато пожелаеш. И моля те, дръж ме в течение на събитията.
	— Непременно.

	* * *

	На следващото утро в шест часа лондонско време телефонът на Дидри зазвъня. Още преди да вдигне слушалката, знаеше кой се обажда и защо.
	— Добро утро, Тони.
	— Как разбра, че съм аз, Дидри?
	— Телепатия… нещо такова. Предполагам, че новините не са добри, щом се обаждаш толкова рано.
	— Правилно си се досетила. Фрау Хеди не се върна вчера за чая. Професорът изглежда твърдо решен да замине. Притеснява се за децата, иска час по-скоро да напуснат континента. Той наистина няма търпение да ги заведе в дома на Грета.
	— Значи няма повече да чака жена си? — попита Дидри и седна в леглото.
	— Каза, че не е сигурен кога ще се върне. И че може и да не се върне никога. Изведнъж стана откровен с мен и Александър Дюбе. Бракът им бил само на хартия, така се изрази учтиво. Той е сигурен, че е при някого в Париж. И както знаем от Елизе, тя неведнъж е изчезвала по този странен начин. Момичето не лъже. Освен това професорът каза още, че не може да си позволи повече разходите за хотела. Положително няма как безкрайно да чака жена му евентуално да се появи.
	— Разбирам. Но нейните документи не са ли у теб?
	— У мен са и когато ги дадох на професора, той каза, че трябва да се депозират в посолството и че ще й напише бележка, ще й остави пари, и предложи да прибавя и билета за влака, който е валиден известно време. Заедно с паспорта и визата, разбира се.
	— Предполагам, че ще остави писмо за нея при управителя на хотела, в което ще й обясни всичко.
	— Да, обмислихме всичко това.
	След кратко мълчание Тони каза:
	— Боже мой, колко права беше! Аз най-искрено вярвах, че тя ще дойде с нас в Лондон.
	— Съжалявам, че съм била права, но нали ти казах! Ами децата? Как реагираха те?
	— Елизе изглежда прие нещата спокойно. Всъщност и Курт. Мисля, че са привързани към професор Щайнбренер, а той е много грижовен и любещ баща. Явно и двамата си мислят, че Хеди просто ще се появи един ден в Лондон.
	— Дълбоко се съмнявам. Времената бързо се менят. Не си мисли, че Фюрерът не се е вторачил във Франция. Професорът ще се обади ли на Грета?
	— Да, но само за да й съобщи в колко часа да ни посрещне на гарата.
	— Разбирам.
	— Така е по-добре, Дидри — промърмори Тони.
	— Може би. Благодаря ти, че ме предупреди. Ще чакам да ми се обадиш в неделя сутринта. Искам да знам, че си в Лондон в безопасност.
	— Ще се обадя — обеща той и затвори.
	Дидри се загледа в телефона и от гърдите й се изтръгна дълбока въздишка. Колко странно поведение за една жена, да напусне съпруга си и децата си и да изчезне без следа. Ако това засяга само съпруга, донякъде е разбираемо. Но децата? Беше безчувствено и грубо от страна на Хеди Щайнбренер. Но пък както казва леля Шарлот, що за свят ще е, ако нямаше всякакви хора.


>>	Трийсет и седма глава

	Дилейси Ингам седеше в ресторанта на хотел „Дорчестър“ и пиеше лимонада, докато чакаше сестра си Дидри и си почиваше. Най-неочаквано сутринта й се струпа много работа в галерията и двете много изгодни продажби я радваха. Всъщност продажбите бяха от изключително значение.
	Огледа се и видя, че ресторантът бързо се пълни. Беше запазила маса още в началото на седмицата, но и да нямаше резервация, пак щяха да я настанят.
	Преди Дулси да замине за Америка, бяха превърнали грил салона в тяхна „закусвалня“, както го наричаше Дулси. Освен че харесваха храната и атмосферата, хотел „Дорчестър“ беше на няколко минути пеша от галерията, което беше още едно предимство. Липсваше й малката сестричка — най-дръзката и забавна от четирите, и се надяваше, че подхвърлените думи за връщане ще се окажат верни.
	Подсмихна се, като си помисли как Сесили и Дидри винаги ходеха в „Риц“ по същите причини, а Дафни предпочиташе хотел „Браун“ за обяд и следобеден чай, както и леля Шарлот. Не че работеха и имаха нужда от ресторант в близост до работата им, но и двете обичаха тихата, интимна атмосфера на „Браун“.
	Потънала в мислите си, Дилейси се стресна, когато чу познат глас:
	— Здравей, скъпа! Имаш ли нещо против да седна при теб за малко?
	Като впери очи в последното си гадже Питър Мъсгроув, който беше застанал пред нея, възкликна:
	— Питър! Мислех, че си заминал рано сутринта за Париж.
	— Е, мога ли да седна при теб или не? — попита той направо.
	— Разбира се, седни — отговори тя, направи знак на сервитьора и попита Питър: — Какво ще пиеш?
	— Шампанско розе — поръча на сервитьора и седна до нея.
	— Моят клиент промени часа на срещата. Ще се видим за вечеря. Затова ще взема по-късен влак. Всъщност отивам на гарата.
	— Разбирам — промълви тя.
	— Знам, че ще дойде сестра ти, затова няма да се бавя. Само исках да те попитам нещо важно — рече Питър.
	Дилейси се отпусна, като видя, че се държи естествено. Беше започнала да осъзнава през последните няколко месеца, че е избухлив и нетърпелив, и тези черти не й се нравеха. Донякъде беше свикнала с тези гневни изблици и все пак бяха дразнещи.
	— Цялата съм в слух.
	Усмихна се предразполагащо и отпи от лимонадата.
	— Има една къща в Сайъръсестър, за която ти казах, много е красива. Искам да дойдеш с мен да я видиш. Следващия уикенд. Кажи „да“, Дилейси.
	— С удоволствие бих дошла, но през следващите няколко недели не съм свободна. С Дафни работим по специален проект, което е особено важно.
	Усмивката му угасна и заядливо попита:
	— Защо никога не си свободна през уикенда, за да бъдеш с мен?
	— Защото отивам в Кавендън и знаеш причината. През последните месеци баща ми не е много добре и се радва, когато съм с него — отговори тя и осъзна, че за стотен път му го обяснява. — Освен това имаме работа със сестра ми.
	Тъкмо щеше да й вдигне скандал, понеже обичаше да я дразни и да я провокира. Но забеляза стиснатата й челюст и студенината в огромните й сини очи. Тя можеше да бъде безпощадна. По-добре да не я притиска много, иначе щеше да го изрита, без да й мигне окото, така че се усмихна най-чаровно и взе ръката й.
	— Няма значение. Ще отидем през следващата седмица, съгласна ли си?
	— Да, мисля, че няма проблем — отговори тя, облегна се и го загледа внимателно.
	Суетен и егоистичен, надут и безочлив, не забеляза как го преценява, нито как се отдръпна от него.
	— Знаеш, че отдавна искам да си купя къща и мисля, че тази може би е мечтаната — каза той, възприемайки спокоен тон.
	Дилейси само кимна, като с нетърпение очакваше Дидри да дойде.
	— Ще разбереш, ако къщата е за теб — каза тя с безразличие. — От твоя Реноар ли се интересува клиентът? Или от Сисле?
	Питър Мъсгроув вдигна чашата шампанско, която се появи пред него.
	— За теб, скъпа моя.
	Дилейси мълчаливо вдигна своята чаша с лимонада и се облегна, заслушана в обясненията му за значението на импресионизма и в самохвалството му как ще продаде картините на клиента си, един от най-богатите хора във Франция. Защото в края на краищата, както добре й било известно, никой не уговарял по-високи цени от него и нямало по-преуспял търговец на картини от него в международния свят на изкуството.
	След няколко минути, докато все по-бомбастично се фукаше, пристигна Дидри.
	Все пак имаше достатъчно здрав разум и добри маниери, за да стане веднага. Каза на Дидри с усмивка:
	— Моля ви, лейди Дидри, седнете до Дилейси.
	Понеже знаеше, че Дидри не е особено очарована да види Питър, сестра й я изгледа продължително и обясни присъствието му:
	— Питър само минава оттук на път за Париж. — Погледна часовника си, след това и Питър и каза остро: — Мисля, че е време да тръгваш, Питър, иначе ще изпуснеш влака. — След това прибави, обръщайки се към Дидри: — Питър е най-добрият търговец на изкуство, както знаеш. Кани се да уговори много изгодна продажба. Реноар и Сисле, не е шега работа.
	Питър обожаваше да го ласкаят и засия. Също така знаеше как да се измъкне, докато моментът е още благоприятен. Не искаше да загуби Дилейси — секси мацка, която с едно щракване на пръстите вкара в леглото си. Допи шампанското и стана.
	— Какво щях да правя без теб, Дилейси? — Погледът му се плъзна по фигурата й многозначително. — Винаги се грижиш за мен… по един или друг начин, нали?
	Дилейси потрепна вътрешно от отвращение и наклони леко глава.
	— На добър път, господин Мъсгроув — каза с толкова хладен тон Дидри, който у никого не остави съмнение, че иска той да си тръгне веднага.
	— Благодаря, лейди Дидри. — Доближи главата си до страната на Дилейси и прошепна: — Нямам търпение да дойде следващата седмица. Ще останем за през нощта. О, да.
	След това си отиде с пълното съзнание, че не е желан. Щом останаха сами, Дидри погледна Дилейси и каза:
	— Не мога да повярвам, че още се навърта около теб. Мислех, че си се отървала от него.
	— Отървах се. Ще го разкарам напълно. Да си кажа честно, като поиска, е чаровен и забавен, пък и ми прати много клиенти. Не ми се ще да бъда прекалено груба с него или да го изритам.
	Дидри въздъхна.
	— Знам, че е хубав, прилича на филмова звезда. Въпреки това е… противен. Знам, че е учил в Итън и всичко останало, но е… ами, елементарен е, Лейси.
	— Да, такъв е — отговори Дилейси и си помисли, че в леглото направо е необикновен. — Ще го разкарам, обещавам.
	— Не искам да се лишаваш от мъжка компания, скъпа Лейси. Бог вижда, че преживя достатъчно. — Поклати глава. — О, добре, умна си и знаеш какво да направиш и кога да го направиш. Ще си взема питие.
	— Личи ти, че имаш нужда от питие, Дидри. Сигурно седмицата ти е била много натоварена. Виждам, че си ужасно изморена.
	Дилейси явно се притесни за сестра си.
	— Изтощена съм и се радвам, че ще заминем за Кавендън със следобедния влак. Нямам търпение.
	Повика сервитьора и поръча водка с тоник. Дилейси каза:
	— Този уикенд всички ще се съберем… — Млъкна и направи физиономия. — Е, не всички. Дулси и Джеймс ще ми липсват. Но чух, че са на път да спечелят битката с господин Луис Би Майер.
	Дидри не можа да не се разсмее, както винаги, когато Дилейси наричаше човека с пълното му име.
	— И на мен ми липсват и нямам търпение да се върнат в Лондон. Копнея да ги видя.
	— Чувството ми е познато. — Дилейси се приближи до сестра си и продължи: — Днес успях да продам едни картини на много добра цена и ще внеса доста значителна сума във Фонда за реставрация на Кавендън. Папа се тревожи за изронените стени и повредените ограждения. С Майлс от месеци се разправят за тях.
	Дидри погледна по-малката си сестра и си помисли: „Колко много работи, без да се оплаква, и как великолепно се държа през тези години. Всъщност цели девет“.
	— Какъв успех постигна с галерията, скъпа Лейси — възкликна тя, — работи като вол. За да помогнеш на Кавендън, направи чудеса. Наистина заслужаваш всичко, което поискаш, включително… — Гласът й спадна с една октава и тя завърши: — Противния господин Мъсгроув, който без съмнение е спечелил одобрение… в някои отношения.
	Макар че почувства как се изчервява, Дилейси се разсмя.

	* * *

	Дилейси наблюдаваше сестра си, която заспа във влака. Лицето й беше бледо и тя виждаше колко изтощена е Дидри. Също така по време на обеда беше отнесена и напрегната.
	Когато стюардът надникна, за да предложи следобеден чай, Дилейси му направи знак, усмихна му се топло и погледна сестра си.
	Той кимна и продължи към другите купета.
	Дилейси потъна в своите мисли, понеже не можеше да спи, и неизбежно вниманието й отново се насочи към Питър Мъсгроув. Работата беше по-сложна, отколкото изглеждаше. Беше красив като идол от театралната сцена, макар и да не беше толкова висок, колкото трябваше, за да е наистина елегантен. И очите му не бяха особено големи. Но имаше чар, беше образован и от добро семейство. Освен това преуспяваше като търговец на произведения на изкуството. От друга страна, имаше странни импулси и на Дилейси изведнъж й стана ясно, че Дидри има право. Той беше елементарен.
	„Няма да отида с него в Сайъръсестър — реши тя. — Той каза, че ще останем за през нощта и ще поиска да ме подмами в леглото си. Трябва да скъсам с него. Тази афера доникъде няма да стигне и аз не съм влюбена в него. Само желание и страст — спомни си изведнъж какво каза брат й за Хари. — Да, точно това е. Питър знае да ме възбужда, както никой мъж не ме е възбуждал, дори скъпият ми Тревърс…“
	Реши повече да не се задълбочава по този въпрос и решително взе едно списание. Няма повече да се занимава с Питър Мъсгроув. През следващата седмица ще уреди отношенията си с него. Въпреки всичко дълбоко в себе си знаеше, че ще отиде в Сайъръсестър. Нямаше да се сдържи. Само още веднъж ще прави любов с него, после ще скъса. „Длъжна съм.“

	* * *

	Сесили се изненада, като видя Дидри на вратата на своя кабинет в пристройката, и веднага й направи впечатление колко е бледа. И снощи не изглеждаше добре. Очевидно беше безумно изтощена.
	Стана, заобиколи бюрото и попита:
	— Дидри, добре ли си? Изглеждаш страшно изморена.
	— Здравей, Сеси. Да, малко съм изморена. Трябва да говоря с теб. Само няколко минути. Да отидем в павилиона. Искаш ли?
	— Да.
	Сесили я хвана под ръка и тръгнаха към парка. Докато вървяха, се чудеше дали не се е случило нещо лошо.
	Мълчаха, докато стигнат до павилиона. Утрото беше прекрасно — хладно, понеже слънцето още не беше се издигнало и небето беше синьо-лилаво, без нито един облак.
	Като седнаха, Сесили каза:
	— Имам чувството, че ще ми съобщиш нещо много лошо. Не греша, нали?
	Тя не откъсваше очи от лицето на Дидри.
	— Причината да изглеждам толкова изтощена е, че в момента не спя добре — обясни приятелката й. — В бюрото имам много работа, пък това, което ще ти кажа, не е особено приятно.
	Сесили мълчеше и чакаше тя да продължи. Дидри позамълча замислено и най-после заговори:
	— Ще ти обясня няколко неща и предпочитам да не ме прекъсваш. След като чуеш историята докрай, ще ме питаш всичко, което те интересува. Съгласна ли си?
	— Да, ще седя и ще слушам — обеща Сесили.
	— Както знаеш, Тони Дженкинс попадна случайно на човек, който заедно с други помага на евреи и дисиденти да избягат от Берлин. Мислех, че от цялата работа нищо няма да излезе, защото той повече не спомена за случая пред мен. В понеделник Тони ми се обади. Съобщи ми, че тръгва от Берлин във вторник, тъй като мандатът му там приключил по-рано, отколкото очаквал. На следващия ден, сряда, отново ми се обади, този път от хотел „Плаза Атене“. Обясни ми, че заедно с негов приятел придружили професор Щайнбренер, жена му и децата, когато тръгнали от Берлин. Живи и здрави са пристигнали в Париж. В момента са там и утре ще тръгнат за Лондон. Грета ще ги посрещне и ще ги отведе в дома си. — Дидри въздъхна и добави: — Но се опасявам, че госпожа Щайнбренер няма да дойде с тях.
	Макар и Сесили да се изненада в първия момент от неочакваната новина, след това лицето й грейна от радост.
	— О, това е прекрасно, Дидри! Много ти благодаря!
	— Аз нищо не съм направила, Сеси, нито Тони. Семейство Щайнбренер дължи спасението си на група млади антинацисти, които действат в международен мащаб, уреждат документите и всичко необходимо.
	— Разбирам. Грета ще бъде много щастлива. Почти не ми се вярва, че близките й благополучно ще пристигнат при нея в неделя. Тя беше много разтревожена. А защо мащехата й няма да бъде с тях? — попита най-накрая Сесили.
	— Наистина не знам.
	Сесили се поколеба, преди да попита:
	— Някакъв проблем ли се е появил?
	Дидри не отговори на този въпрос, само каза:
	— Мисля, че е по-разумно човек да не се меси в семейните работи на другите.
	Сесили се вгледа в Дидри и каза тихо и загрижено:
	— Има нещо, което не ми казваш, Дидри. Познавам те много добре и веднага се досещам, когато премълчаваш нещо. Какво премълчаваш?
	Дидри пое дълбоко дъх и започна да говори:
	— Според мен бракът на семейство Щайнбренер не върви.
	Разказа цялата история за Хеди Щайнбренер.
	— Колко странно — изуми се Сесили. — Поведението й е необяснимо, не мога да повярвам.
	— Повярвай, защото всичко това се случи.
	— Само това ли знаеш?
	— Откъде да знам друго? — добави Дидри. — Мога да си правя догадки и предположения, но какъв смисъл има?
	— Няма смисъл — промърмори Сесили. След това каза изведнъж: — Възможно ли е и преди да е изчезвала по същия начин, за да се среща с някого? Какво мислиш, Дидри?
	— Мисля, че си прекалено умна, госпожо Майлс Ингам! Трябва да призная, че дойдох до същото заключение. Иначе нямах обяснение за нейното изчезване.
	Сесили поклати глава.
	— И аз като теб съм смаяна, но по-скоро съм подозрителна. Да предположим, че има друг човек в Берлин, с когото не иска да се раздели. Как този човек изведнъж се е озовал в Париж?
	Дидри се смръщи и й напомни:
	— Убедена съм, че Хеди Щайнбренер е проблем, но на професора. Не твой или мой. Не бива да се месиш, Сесили. Обещай ми.
	— Обещавам.
	— Кой може да каже защо е изчезнала и защо рискува да остане в Европа, вместо да дойде в Англия със съпруга си и децата. И предполага ли някой какво й струва всичко това?
	Дидри поклати глава с непроницаемо изражение. Сесили каза тихо:
	— Обзалагам се, че в дъното на историята има мъж. Жените са готови на странни и ненормални неща заради мъжете. — Загледа внимателно Дидри и продължи: — А сега ще ми кажеш ли защо не можеш да спиш? Нещо друго ли те тревожи?
	— Какво ли не, Сеси. Работата, предстоящата война, как ще отгледам Робин, много неща, които като че ли изведнъж стават непоносимо тежки.
	— Ще направя всичко възможно да имаш хубав, спокоен и щастлив уикенд, Дидри. Кавендън ще ти върне силите. — Сесили стана. — Хайде да вървим да пием чай и да потърсим децата. А да кажа ли на Майлс новината за Щайнбренер?
	Дидри кимна и се усмихна пресилено.
	— Какво по-хубаво от това да сме вкъщи с децата и семейството. Наистина ще се успокоя и ще си почина.
	Но дали наистина щеше да се отпусне? Проблемът със семейство Щайнбренер беше отчасти разрешен, но Уилям Лоусън дълбоко я смущаваше. Беше започнала да осъзнава, че е влюбена в него и нищо не можеше да направи в случая. За нищо на света. Тази любов беше забранена.


>>	Трийсет и осма глава

	Чарлс Ингам изкачи високото пусто поле до огромните монолитни скали, датиращи от ледниковия период, когато целият Йоркшир е бил покрит с глетчери.
	Голите чукари бяха любимото му място още от детството и често идваше тук, когато трябваше да избистри и подреди мислите си.
	Но днес дойде да търси Дидри. От Хенсън знаеше, че е тръгнала към Хай Скел, както се казваше тази безкрайна пустош, простираща се до Северно море.
	За него беше очевидно, че е разтревожена, макар че другите навярно не го забелязваха. Познаваше по-голямата си дъщеря много добре. Беше наследила много от неговите черти и също като него не споделяше тревогите си със семейството или с приятелите си. Носеше сама товара си, както и той.
	Когато стигна до платото, я откри седнала на издатината, на която бяха седели през вековете други от фамилията Ингам, отдавна мъртви и изчезнали.
	Тя го погледна изненадано, но все пак се усмихна, когато той се запъти към нея. Веднага забеляза, че е плакала.
	— Папа! — възкликна тя. — Без позволение се натрапих в твоето лично пространство.
	— Не, не си — отговори той и седна. — Често те водех тук, когато беше малка. Може би затова мястото те привлича, когато търсиш някакво решение. Нито една от сестрите ти не идва тук. И Майлс не идва.
	Хвана ръката й и я стисна.
	— Виждам, че нещо много те измъчва, Дидри, затова не отричай.
	Тя кимна.
	— Разтревожена съм, но колкото и да е странно, тишината и спокойствието, възможността да помисля, ме успокояват. Толкова бях заета напоследък, че изоставих личните си проблеми.
	— Знам за какво става въпрос, понеже приличаш на мен. От години правя същото. Някак е по-лесно да се справя с чужди грижи, отколкото с лични.
	— Както постъпваше, когато мама се държеше лошо. Това имаш предвид, нали? — отбеляза Дидри.
	— Да. — Погледна я внимателно и се взря в очите й, днес така сини, та чак смайваха. — Само в един случай силна жена като теб може да стане уязвима. Когато е замесен мъж. — Чарлс леко се усмихна, поклати глава и продължи: — Мъже. Жени. Толкова сложно е всичко. И въпреки това сме нужни едни на други. Не можем едни без други. Дори когато си причиняваме толкова болка и мъка.
	— Не мога да скрия нищо от теб, папа, веднага схващаш същината на проблема.
	— Може ли да поговорим за това? Моля те.
	— Да, разбира се — отговори тихо тя. — Открих, че съм влюбена в мъж, с когото ми е забранено да имам връзка. На това отгоре не знам дали споделя моите чувства. Поне никога не се е държал различно от общоприетото.
	— Забранено? Да не би да е женен? — Чарлс вдигна вежда озадачено.
	— О, не, не, нищо подобно. Бил е женен и бракът му не е бил особено щастлив. Жена му е починала преди петнайсет години. Повече не се е женил.
	— Тогава сигурно има връзка?
	— Не знам — промълви Дидри.
	— В такъв случай защо е забранено? Нещо не разбирам.
	Когато тя не отговори, баща й каза:
	— Имам странното чувство, че си влюбена в мъж, с когото работиш. Твоят шеф, както го наричаш. Не греша, нали?
	— Да — отговори тя едва чуто.
	Чарлс се изправи и й подаде ръка.
	— Хайде, Дидри, трябва да се връщаме, веднага.
	Тя сви вежди, стана и тръгна до баща си.
	— Защо трябва да се връщаме? Говориш, сякаш има нещо спешно.
	— Не е спешно, но е важно. Уилям Лоусън се обади преди малко. Когато Хенсън му казал, че си излязла на разходка, поискал да говори с мен. Обясни ми, че е у капитан Джолион и пита дали е удобно да намине да те види. Поканих го на обяд. Казах му, че ще изляза и ще те намеря. И ето че те намерих. Хайде, скъпа, побързай. Той вече те чака в библиотеката.
	В първия момент Дидри се закова на място и зяпна баща си. Когато той отново тръгна, тя се затича след него, викайки:
	— Не мога да си представя защо Уил е тук. Сигурно е заради нещо наистина важно. И защо е ходил при капитан Джолион? Пред мен не е споменавал, че ще идва в Йоркшир този уикенд.
	— Всичко това няма значение, Дидри. Сигурен съм, че той ще ти каже. Пристигна с куфар, затова останах с впечатление, че се връща в Лондон.

	* * *

	Когато влязоха през главния вход, Дидри се запъти към стълбището, но баща й я задържа.
	— Не, не, не е необходимо да ходиш в твоята стая. Изглеждаш идеално, Дидри, красива си.
	Тя го погледна втренчено.
	— Очите ми не са ли зачервени?
	— Не, не са, няма за какво да се безпокоиш. И ако господин Лоусън трябва да говори с теб за нещо служебно, предлагам ти да го заведеш в къщата Скелдейл. Ванеса и Ричард няма да идват този уикенд и там ще бъдете най-спокойни.
	Дидри погледна баща си за миг, след това каза:
	— Мога да те уверя, че Уилям Лоусън е дошъл по работа, папа. Затова е по-добре да говорим на спокойствие. В библиотеката постоянно влизат и излизат.
	— Точно така — отговори той, стисна ръката й, запъти се към стълбището и подхвърли през рамо: — Обедът е в един, както обикновено.
	Дидри остана за момент в средата на фоайето, загледана след баща си, след това пое дълбоко дъх, отвори вратата на библиотеката и влезе.
	Уил стоеше с гръб към камината и се усмихна, като я видя. Веднага забърза към нея и се срещнаха в средата на стаята.
	— Каква изненада — каза тя и се зарадва, че гласът й прозвуча уверено, макар че краката й трепереха.
	— Извинявай, че се натрапих така, Дидри — каза Уил. Хвана я под ръка и я поведе към камината. — Имах среща с капитан Джолион заради нещо, което после ще ти обясня. След като говорих с него снощи, трябваше непременно да говоря и с теб. Надявам се, че не си ядосана и…
	— Не, не, не съм. Само съм много изненадана. Но приятно изненадана. И се радвам, че папа те е поканил на обяд — успя да изрече тя.
	— Той е очарователен и веднага ме накара да се почувствам добре дошъл.
	— Такъв е, също така е изключително тактичен. Предложи да отидем в къщата на сестра му. Тя не е тук в момента. Предположи, че искаш да говориш с мен насаме.
	— Няма проблем, Дидри, наистина…
	Тя го прекъсна:
	— Необяснимо е, но всички от семейството имат навика да надникват тук за едно или за друго. — Усмихна му се, обяснявайки: — Къщата е съвсем близо, хайде, да вървим.

	* * *

	— Каза ми, че в Йоркшир винаги вали — каза Уилям. — Но не и днес. Времето е чудесно, почти като пролет.
	— През септември времето винаги е хубаво, понякога и през октомври… тогава казваме, че имаме циганско лято.
	Уилям кимна, като се оглеждаше, докато вървяха през парка. След малко отбеляза:
	— Разбирам защо обичаш да идваш тук. Толкова е спокойно, а паркът е великолепен. Онези дървета ми се струват много стари.
	— Стари са, първият граф ги е засадил — обясни Дидри. — Наел е известния специалист по паркове и градини Ланселот Браун да планира и оформи парка.
	Усмихна му се неуверено. През изминалите десет минути беше успяла да дойде на себе си след шока да види Уилям Лоусън тук, в Кавендън, и вече можеше да разговаря нормално. Отначало се почувства объркана. Но годините на подготовка и работа в разузнаването я бяха научили бързо да се съвзема и да си налага спокойна фасада.
	За да наруши мълчанието, започна светски разговор:
	— Леля Ванеса е омъжена за Ричард Бауер. Той е на някаква ръководна длъжност в Скотланд Ярд. Може би се е случвало да се срещнеш с него.
	— Името ми е познато и мисля, че е важна личност, с много високо положение, но не го познавам. — Уилям говореше спокойно, въпреки че както винаги нейното присъствие го вълнуваше. Трябваше му малко време, за да свикне с красотата и елегантността й. След малко Дидри каза:
	— Ето, пристигнахме.
	Поведе го по павирания път през добре оформената градина. Къщата беше разположена встрани от главната алея в парка, пред горичка от високи дървета, които образуваха естествен свежозелен фон за сивата каменна къща.
	Дидри отвори вратата и влязоха. До антрето имаше малка гостна и тя го покани там.
	— Да седнем тук.
	Тя се настани на кресло пред камината и му посочи другото срещу нейното. Уилям се замисли за момент, за да се съсредоточи върху работата, което му беше трудно. Покашля се, овладя чувствата си и най-после каза:
	— Минавам направо по същество. Знам, че се чудиш защо съм ходил при капитан Джолион.
	— Да, никога не си споменавал, че го познаваш. Не се досещам и защо искаш да се видиш с мен — отговори Дидри и се издаде, че е неспокойна заради появата му в Кавендън. Всички и особено Сесили имаха остър поглед и бяха любопитни за нейния живот.
	— Нека да обясня, виждаш ли…
	Тя го прекъсна:
	— Моля те, кажи ми.
	— Исках да чуя мнението на капитан Джолион за Вилхелм Канарис, Дидри. Твоят приятел Рицаря ме озадачава. Не заради сведенията от странни източници, които ни предава, като например Ватикана. Озадачава ме преценката му за бъдещето на Испания.
	Млъкна и я погледна изразително. Преди да продължи, тя уточни:
	— За предположението му, че Испания ще запази неутралитет ли говориш?
	— Да. През изминалата седмица този въпрос ме измъчваше и после изведнъж се сетих, че капитан Джолион е участвал в Световната война и е командвал кораб по време на войната за Фолклендските острови през 1914 година. Също така знам, че Рицаря е герой на Германия в тази война. Бил е обещаващ млад офицер от разузнаването на борда на „Дрезден“, когато корабът с игра на криеница се е измъкнал под носа на Кралския флот.
	— Колко интересно, че познаваш капитана, нашия добър съсед — удиви се Дидри.
	— Да, наистина. Не сме близки приятели. Срещали сме се в обществото. Но с брат ми Амброуз са приятели. Спомних си, че Едгар Джолион веднъж ни разказа как „Дрезден“ се измъкнал от Кралския флот, и тогава ми хрумна, че може да знае за Канарис повече от мен и теб. Затова дойдох в Йоркшир.
	Дидри не каза нищо. Не можеше да се начуди защо Уилям не е споделил с нея. Щеше много лесно да му уреди среща. От друга страна, навярно не е искал да издаде истинското й занимание.
	— Телефонирах на капитана в началото на седмицата и той ми определи среща в петък вечер, понеже в неделя заминавал за Портсмут. Щял да поеме командването на нов кораб. Настоя да дойда за вечеря и да остана да спя у тях. Нямах друга възможност.
	— Може би се е питал защо се интересуваш от шефа на Абвера. Знае ли, че си в М16?
	— Не, не знае, че съм от разузнаването. Сигурен е, че съм в администрацията на Министерството на войната. Прикритието ми е желязно. Мисли, че с теб сме в управата на войскови части по света.
	Дидри избухна в смях, клатейки глава. Уилям също се разсмя и продължи:
	— Когато го попитах дали познава Канарис, ми каза, че го е срещал случайно един-два пъти, преди Световната война. Но знаеше, че Канарис е бил флотски кадет в Чили и говори испански с чилийски акцент. С времето бил създал сериозни връзки с Испания. С банкери, финансисти.
	— Това сведение е много интересно — замислено промърмори Дидри. — Няма да те прекъсвам повече, Уил. Моля те, разкажи до края историята.
	— Искам да разбереш как оправдах интереса си към шефа на германското военно разузнаване. — Казах на капитана, че до мен е стигнал слух, че Хитлер не се интересува от Испания, а най-вече от Русия и Великобритания. Намекнах, че информацията е дошла от самия Канарис чрез М16. И тук вече минах по същество… Попитах Джолион дали според него Канарис знае истинските намерения на Хитлер.
	Дидри възкликна:
	— И той каза „да“, нали?
	— Именно. Понеже всички в Германия знаели колко силен е Канарис и че Фюрерът държи изключително на неговото мнение. Капитанът ми каза и нещо друго, че Канарис правел всичко, което пожелае, лети по цяла Европа, среща се с когото си поиска и посещава постоянно някои страни. Добави, че никой в нацистка Германия не знае как да управлява на практика разузнаването. Объркани са. Само Канарис знае и има уменията и опита. Затова получава, каквото пожелае. Всички вярват, че е ненадминат специалист. И той наистина е.
	— Капитан Джолион говори ли подробно за връзките на Канарис с Испания?
	— Не точно. Все пак се позамисли. Каза, че се носели слухове за близкото приятелство на шефа на германското военно разузнаване с генерал Франко, и че са близки от доста години, направо били много „гъсти“, както той се изрази.
	— Ами, ето ти отговора — промълви Дидри и погледна колегата си красноречиво.
	Уилям от своя страна я изгледа изпитателно.
	— Мислиш ли, че Франко скоро ще дойде на власт?
	— Да. Представи си само — да се ползваш с благоразположението и на Франко, и на Хитлер. — Разсмя се от сърце. — Не е ли за възхищение? Браво, Рицарю!
	— Наистина е за възхищение. — Той погледна часовника си. — Един без десет е. Да не закъснеем за обеда. После ще приключим този разговор.


>>	Трийсет и девета глава

	Точно когато влязоха във фоайето на Кавендън, Дидри и Уилям попаднаха на лейди Гуендолин, която говореше с Дилейси до широкото стълбище.
	Лицето на възрастната дама грейна, като я видя, и Дидри веднага изтича при нея. Целуна я, поздрави Дилейси и помаха на Уилям да се приближи.
	Беше посрещнат необикновено сърдечно от лейди Гуен, което накара Дидри да се подсмихне тайничко. Леля й имаше набито око за хубавите мъже.
	След като го представи и на Дилейси, чу стъпки и се обърна. Изведнъж цялото семейство ги обгради. Баща й и Шарлот, Сесили и Майлс, Дафни и Хюго. Запозна Уилям с всички и после влязоха в трапезарията.
	Въпреки че се усмихваха и се държаха спокойно, Дидри знаеше, че сестрите й са трескаво възбудени заради присъствието на Уилям в Кавендън. Понеже бяха Ингам, поведението им беше естествено и гостоприемно. Сесили по нищо не им отстъпваше.
	И все пак именно Сесили я погледна многозначително и повдигна вежда, когато другите се разсеяха. Дидри запази сериозно изражение и поклати глава.
	Шарлот, както винаги очарователна домакиня, поведе Уилям към масата. Дидри изостана след тях. Сесили я хвана за ръка и я задържа.
	— Какъв хубав мъж… много представителен. Сигурно е трудно да се работи с него.
	Усмихна се лукаво на Дидри.
	— Не, грешиш — отговори тихо Дидри. — Пък и той пътува много. Да сядаме, Сеси.
	Седна на обичайното си място отляво на баща си. Той тъкмо настаняваше лейди Гуендолин от дясната си страна. Дидри забеляза, че Шарлот посочи на Уилям място отдясно до себе си, Дилейси седна от другата й страна. Дидри му се усмихна неуверено и реши по време на обеда да остане в сянка.
	Мислеше си за Уилям. Нахълта в нейния свят неочаквано, макар и да беше поканен, но не знаеше каква беля можеше да си докара. Представителите на Ингам и Суон понякога бяха безкомпромисни. Бяха любопитни за близките си и техните приятелства, пъхаха си носовете навсякъде. И все пак не се тревожеше за него. Той беше възрастен мъж и можеше да се пази. Освен това беше шпионин и положително беше попадал в далеч по-лоши ситуации.
	Недоумяваше защо се е обадил по телефона тази сутрин. Като се върна мислено към това, което й беше казал наскоро за Рицаря и Испания, въпросът не й се видя особено спешен, нито пък в действителност Уил имаше нужда от нейния съвет. Не се налагаше да се взема някакво решение.
	Майлс, който седеше до нея, наруши мислите й:
	— Защо не ми каза, че шефът ти ще дойде на обяд?
	— Не знаех, очевидно е имал среща с капитан Джолион и се е обадил по телефона да ме поздрави според папа. Бях излязла на разходка, затова папа го поканил. Както изглежда, днес следобед ще се върне в Лондон.
	Той се наведе към сестра си и тихо попита:
	— Разбрах от Сеси, че професор Щайнбренер и децата са успели да се измъкнат. Вярно ли е, че фрау Хеди не е с тях?
	— И аз така чух. — Дидри говореше неопределено. — Не знам нищо повече от Грета. Очаква ги да пристигнат от Париж утре.
	— Тя е късметлийка. Едва ли много евреи са се измъкнали напоследък, след онова, което видяхме и чухме в Берлин.
	Дидри не се изненада от коментара на брат си и отговори уклончиво:
	— Радвам се за нея и децата.
	След малко Хенсън влезе, следван от двама прислужници и две прислужнички. Първото блюдо — пушена сьомга — беше сервирано, виното и водата налети, и обедът започна.
	Дидри, наблюдателна както винаги, видя, че Шарлот и Дилейси отрупват с внимание Уилям, докато се хранеха.
	Остро усещаше присъствието му, но пък той беше мъж с внушаващо респект държание и харизма. Не само имаше привлекателна външност и естествен чар. Беше от сой, възпитан и самоуверен. Веднъж й каза, че ако един шпионин е джентълмен, занятието им не изглежда толкова низко.
	Леля Гуендолин улови погледа й и каза:
	— Надявам се, че информацията, която ти съобщих наскоро, ти е била полезна, Дидри.
	— Да, беше полезна и много ти благодаря.
	— Щастлива съм, ако мога да помогна.
	Дидри й се усмихна, като си мислеше, че изглежда много добре, направо цъфтяща. Може би леля й ще отпразнува стотния си рожден ден в края на краищата. Надяваше се. Обичаше много лейди Гуендолин.
	Графът се обърна към дъщеря си:
	— Мисля, че имаш голям късмет да работиш с човек като Уилям Лоусън. От най-висока класа е.
	— Така е — отговори Дидри. — Всеки ден научавам от него много.
	Дидри погледна тайно към другия край на масата и видя, че Уилям се чувства като у дома си, и без съмнение очарова Шарлот и Дилейси, които го гледаха възхитени. „О, боже мой — помисли си Дидри, — дали пък не е женкар.“ Досмеша я и едва се сдържа да не се разсмее.
	Всички разговаряха оживено и се смееха. Явно им беше приятно. Дидри осъзна, че е най-мълчалива, но беше твърде увлечена в мислите си за Уил, за да се впуска в разговори.
	Като видя, че той се справя и всъщност е очаровал всички за кратко време, тя се отпусна. Онова, което почувства, я изненада. Беше нещо като гордост от него. Но пък тя никога не беше се съмнявала, че ще подхожда на семейството й.
	През многото й безсънни нощи, когато си мислеше за него, когато физически го желаеше, беше разбрала, че той ще отговаря на стандарта във всяка ситуация, където и да попадне. Вече не се колебаеше. Беше влюбена в Уил. Тревожеше я само фактът, че нямаше представа какви са неговите чувства към нея.
	„Страхува се да не бъде отхвърлен — помисли си тя. — На никого не му се иска да бъде отхвърлен. Да се осмеля ли да направя първата стъпка?“ А защо я беше потърсил тази сутрин по телефона? Защото е бил съвсем наблизо и се е надявал да бъде поканен на обяд ли? Тя, която беше толкова проницателна в работата си, нямаше представа.
	Баща й я сепна, когато заговори Уил:
	— Надявам се, че въпросът ми не е неуместен, Лоусън. Какво мислите за последните неразбории около Судетската област и за начина, по който судетските немци прекъснаха преговорите на чешкото правителство? Какво ви е мнението за безредиците там? Не е ли тревожно това положение?
	— Въпросът не е неуместен, Ваша светлост. Имате право, положението там е опасно. В пресата ще се появят много материали за проблемите там. Сигурен съм, че Чембърлейн отново ще се опита да постигне споразумение с Хитлер, но в края на краищата то ще бъде без тежест. — Позамълча, после добави: — По мое мнение Фюрерът ще завладее всички околни страни, включително Полша. Въпрос на време е.
	Настъпи тишина. „Всички изглеждат смаяни“ — помисли си Дидри и погледна Уил.
	Той отвърна на погледа й и вдигна вежди. Тя кимна и след малко той продължи:
	— Слуховете за война не са празни слухове, а предвиждане. Не искам да ви плаша, но трябва да бъдете подготвени. До следващия септември или октомври Великобритания ще бъде във война с нацистка Германия.
	Дидри се намеси:
	— Папа, ти вярваш на Уинстън Чърчил, всички знаем, ние също вярваме в него. Жалко, че е депутат от задните банки в момента. Но поне има ясен поглед върху събитията в света. Поне не страда от излишни фантазии. Затова е ангажиран в строежа на бойни кораби и в създаването на военна авиация.
	Лорд Мобри кимна с мрачно изражение.
	— Имате право, Лоусън, трябва да сме готови да се бием. Какво беше казал Нелсън при Трафалгар? Опасявам се, че забравих.
	— „Англия очаква всеки мъж да изпълни дълга си“ — обади се Майлс. — И ние ще го изпълним.

	* * *

	След десерта Шарлот стана и покани всички в жълтата гостна за кафето.
	В това време Дидри забеляза, че баща й отиде при Уилям и тихо му каза нещо. Двамата излязоха заедно. Видя, че влязоха в библиотеката и затвориха вратата.
	Не можа да не се учуди какво става, но после реши, че баща й иска да обсъдят въпроса за военната повинност. Знаеше колко дълбоко се тревожи заради Чарли и близнаците. Страхуваше се, че те ще постъпят в армията веднага щом могат.
	Дидри влезе в гостната със Сесили. Седнаха на дивана до прозореца и Хенсън нареди на прислужничките да поднесат кафето.
	Дидри се изненада, като видя баща си да влиза заедно с Уилям. Очевидно каквото и да е искал да обсъдят, разговорът е бил кратък. Баща й поведе госта към камината, за да седнат при Шарлот и леля Гуен. Изведнъж на Дидри й мина друго през ума. Защо баща й беше толкова внимателен с Уилям Лоусън? Винаги е бил любезен домакин, но днес беше подчертано внимателен към госта. Може би защото Уил й е шеф ли?
	Дафни, Дилейси и Хюго седнаха при тях, след което пристигна и Майлс.
	— Имате ли нещо против да се присъединя? — Седна до Сесили и хвана ръката й, но гледаше сестра си. — Твоят шеф е много симпатичен и добре информиран. Всички се надяваме, че в действителност няма да има война, и се стараем да не мислим за това. Но той днес го изрече направо. Колкото до мен, доволен съм, че го каза без заобикалки. Не можем да си затваряме очите и да се преструваме, че няма да ни сполети това бедствие. Ще ни сполети. Хари постоянно го повтаря. Младите мъже от трите села ще заминат на война, знаете го. Ще се запишат доброволци, преди да получат повиквателни.
	Хюго въздъхна дълбоко и примирено:
	— Имаш право, Майлс. Страхувам се, че войната е игра за младите.
	— Те са храна — каза Дидри тихо. — Храна за оръжията. Толкова милиони загинаха преди двайсет години, че не мога да понеса да мисля за това.
	Майлс и Хюго продължиха да говорят дали ще нарекат бъдещата война Втора световна. След малко Дидри стана и се извини.
	Мина през стаята и се обърна към Шарлот:
	— Обедът беше прекрасен. Благодаря, че поканихте Уилям. Но сега трябва да вървим. Имаме работа. Нали ще ни извините, лельо Шарлот, папа.
	— Разбира се, Дидри — усмихна се графът на първородната си дъщеря, на която искрено се възхищаваше и много обичаше.
	Уилям стана. Благодари, взе си довиждане изключително учтиво и двамата с Дидри напуснаха жълтата гостна. След това излязоха навън. Докато отиваха към Скелдейл, той каза само едно нещо:
	— Трябва да говоря с теб по много важен въпрос.


>>	Четирийсета глава

	Вратата на къщата още не беше заключена. Уилям отвори и влязоха. Тя отиде направо в малката гостна и застана до прозореца. Той се позавъртя до вратата и се облегна на рамката.
	Мълчаливо се загледаха.
	Уилям най-после каза:
	— Имаш ли нещо против да си съблека сакото? Много ми е топло.
	— Нямам нищо против, съблечи го.
	Той не сваляше очи от нея, докато събличаше сакото и го оставяше на един стол. Тя забеляза мускулите на ръцете му и на гърба, очертаващи се при всяко движение, и по изключение видя какъв беше в действителност. Обикновено се стараеше да не вижда колко безумно привлекателен мъж е, гледаше го като през воал.
	Но този следобед очите й бяха широко отворени. Призна пред себе си, че е много красив. Излъчваше мъжественост, която в този момент й се стори като прииждаща към нея вълна. Погледът му беше остър, дори груб, и изведнъж й мина мисълта, че прилича на онзи актьор, по когото Джеймс се превъзнасяше и с когото бяха станали добри приятели в Холивуд. Кларк Гейбъл. Да, на него приличаше Уил. На световноизвестната филмова звезда.
	Уил имаше същата гъста черна коса, пригладена назад, изразителни черти и блестящи бели зъби. Беше висок, строен, с широки гърди. И все пак беше грациозен и елегантен. Точно това й направи впечатление още първия ден, когато се запознаха.
	Неочаквано той излезе от гостната. Дидри стоеше съвсем неподвижно. Чу, че заключва и спуска резето.
	Когато се върна в гостната, беше развързал вратовръзката си и разкопчаваше горните копчета на ризата си. Тя го погледна втренчено и на лицето й за миг пролича изненадата й. Но не каза нищо. Нали спомена, че му е топло? А да се заключи вратата не беше нещо необичайно и за двамата. Беше професионален навик.
	Той се подпря на полицата над камината и така напрегнато я загледа, че тя почувства как се изчервява. Покашля се и попита:
	— Баща ми за какво искаше да разговаря с теб?
	Уилям не отговори. Искаше му се да каже: „За теб. Искаше да говорим за теб“, но не се осмели. Тя малко го плашеше. Не заради това, което беше — дъщеря на граф. Нейната необикновена красота го плашеше или по-скоро смайваше и понякога го караше да се чувства като надут глупак.
	Въпреки всичко я желаеше. Винаги я беше желал, от първия миг, когато я видя. А тя беше толкова разкошна с нейната златисторуса коса, красиви черти, тен като праскова и сметана, живи сини очи, че се страхуваше да я докосне, понякога дори да я доближи.
	Дрехите й бяха великолепни и тя ги носеше с такава неповторима елегантност, че той изпитваше възхита. Във всяко отношение се различаваше от другите жени, с които беше имал връзка. За него беше съвършената жена.
	Наричаше я мислено „госпожица Недосегаема“. И въпреки всичко копнееше да я докосне. С усилие на волята не посягаше към нея. Беше влюбен в нея от онзи първи ден. Копнееше да я притисне в прегръдките си, да бъде негова. Всъщност страстно я желаеше, но и я обичаше дълбоко и искрено заради цялата й женска същност. Изключителна жена, с изключителна външност, стил и грация, и с остър ум. Имаше състрадателно сърце, беше толерантна и грижовна. Ако изобщо отстъпи пред него, никога няма да може да я напусне…
	— Защо се умълча изведнъж?
	Той се стресна от унеса си.
	— Извинявай, замислих се за момент. Баща ти искаше да говорим за военната повинност. Тревожи се, че твоите племенници веднага ще отидат на война, щом се обяви.
	— И аз така предположих.
	— Имам да ти казвам нещо важно. Трябва да замина. 
	Тя се смръщи и се взря в него.
	— Какво имаш предвид?
	— Трябва да изпълня едно поръчение. Свързано е с работата.
	Дидри настръхна и тихо попита:
	— Къде ще отидеш?
	— В Судетската област и Чехословакия. Целта ми е да разбера какво точно става там.
	— Не, не, не бива да ходиш там! Няма да те пусна! — извика тя. Думите й се изплъзнаха. — Нещо може да ти се случи. Прекалено опасно е и… — Млъкна изведнъж, осъзнавайки, че разкрива чувствата си. Вкопчи се в облегалката на креслото, до което стоеше, за да се задържи. Чувстваше, че коленете й се подгъват.
	Уилям не откъсваше очи от лицето й. Като събра кураж, каза:
	— Баща ти искаше и за друго да говорим. Всъщност ме смъмри, че разбивам сърцето ти, понеже си влюбена в мен. А пък аз не съм се отнасял към теб както му е редът. Той…
	— Папа каза това! Не биваше да издава пред теб какво съм споделила с него!
	Искаше й се да си отхапе езика, че се изпусна. Знаеше, че се изчервява, и се наруга наум. Да се изчервява на четирийсет и пет! Колко нелепо. Обърка се и загуби самообладание.
	Уилям направи няколко крачки към нея. Като видя, че тя отстъпва към прозореца, спря. Усмихна се леко и каза:
	— Всичко това чух от баща ти и макар че очевидно съм интелигентен, бил съм толкова тъп, че не съм забелязал какво има пред очите ми. Той сподели с мен, че някога и на него му се е случило същото. Искаш ли да разбереш какво още каза?
	Дидри успя само да кимне.
	— Баща ти спомена Шарлот. Отишъл веднъж у тях, влязъл в дневната и я заварил в горния край на стълбището. Тя се стреснала от неочакваната му поява и се подхлъзнала. Той се втурнал и успял да я грабне на ръце. В този миг разбрал, че е влюбен в нея, при това от години.
	Дидри така се изуми, че баща й е споделил толкова интимни неща с Уилям, че изгуби дар слово.
	Той се приближи още малко.
	— Влюбена ли си в мен, Дидри?
	Тя не му отговори.
	— Когато баща ти ме попита дали съм влюбен в теб, му отговорих, че съм влюбен. След това се поинтересува какви са намеренията ми, обясних, че зависят от теб. Признах, че имам сериозни намерения, но не зная какви са чувствата ти към мен.
	Тя все така мълчеше. Уилям отиде до прозореца, взе ръката й и дръпна пердетата. После я отведе в средата на стаята и веднага пусна ръката й.
	Застанаха един срещу друг и лицата им почти се допряха. Тя беше висока, но не колкото него. И двамата мълчаха.
	Очите им се срещнаха.
	Първи проговори той:
	— Кажи го, Дидри. Кажи по изключение истината. Влюбена ли си в мен?
	Тя усети, че не й достига въздух, и се разтрепери. Пое дълбоко дъх.
	— Да.
	— Изречи го. Кажи ми го. Искам да чуя думите от твоите уста.
	— Влюбена съм в теб, Уил.
	Очите й се напълниха със сълзи и се разтрепери, поддавайки се на силата на чувствата си.
	Той най-после направи това, за което копнееше. Взе я в прегръдките си и така силно я притисна към себе си, че почти я задуши. Изрече ясно:
	— И аз съм влюбен в теб, Дидри. Влюбен съм, откакто те видях за пръв път.
	Дидри се облегна на него, изпълнена с доволство, че най-после е в прегръдките му. Почувства се сигурна.
	Той се наведе и я целуна. Тя отвърна на целувката му. Дълго стояха така, преди да се олюлеят към дивана и да паднат върху него. Той галеше лицето й, целуваше веждите й, нашепваше й колко много я обича и че иска да бъде негова завинаги. Продължиха да се целуват все по-пламенно и той каза:
	— Мисля, че трябва да си намерим легло.
	Качиха се на горния етаж. Тя го заведе в спалнята за гости, запали лампата на нощната масичка и се обърна да го погледне. Свари го неподготвен и видя любовта му към нея в тъмнокафявите му очи, нежното му изражение. Отиде при него и докосна леко лицето му.
	— Обичам те много, Уилям Лоусън, и съм щастлива, че имаш сериозни намерения, понеже никога няма да те пусна да си идеш.
	Прегърнаха се и останаха така. После той отново я целуна и непохватно се опита да съблече коприненото й сако, като същевременно разкопчаваше ризата си.
	Изведнъж се отдръпна.
	— Съблечи се.
	Гледаше я, докато се събличаше. След това много бързо се избави и от своите дрехи. Легнаха един до друг, без да говорят. После той се подпря на лакът и я погледна.
	— Никога не съм вярвал, че това ще се случи.
	— Нито пък аз. Но постоянно си мислех и го желаех всяка нощ.
	Той се подсмихна някак дръзко.
	— Аз също.
	Уилям я гледаше с почуда, нежно докосваше тялото й, възхищавайки се на копринено гладката й кожа. Тя имаше дълги, стройни крака, деликатен торс и красиви гърди. Обгърна я, привлече я до себе си, вдъхна аромата й, заслуша се как сърцето й бурно тупти до неговото. Скоро щяха да се слеят, да станат едно, но искаше да се наслади на този миг, когато държеше в прегръдките си жената, за която копнееше от толкова дълго време.
	Гласът й беше нисък, когато каза:
	— Докосвай ме, Уил. Искам да ме докосваш навсякъде, искам да почувствам ръцете ти по тялото си, да ме опознаеш.
	Той започна да я гали и го изпълни радост. Госпожица Недосегаема беше негова. Да я обсипва с ласки. Да я обича. Да я направи своя. Потрепери, когато тя плъзна ръце по корема му и стигна между краката. Остави я да го гали няколко секунди и изведнъж постави ръка върху нейната и я спря. Тя разпалваше възбудата му и бясното желание и тогава усети, че и двамата са готови да се слеят. Този беше мигът.
	Той се претърколи върху й, пъхна ръцете си под нея, повдигна я към себе си и незабелязано се плъзна в нея бързо и малко грубо. Тя извика от изненада. Уви дългите си крака около него и той изпадна в екстаз, също като нея. Знаеше, че изпитва върховно удоволствие, понеже го умоляваше да не спира.
	Двамата бяха в пълна хармония, с еднакъв ритъм, и тогава Уилям изведнъж почувства като че ли пада в пропаст. Тя изкрещя от удоволствие и започна да повтаря името му отново и отново. Уилям престана да се контролира и й се отдаде, както и тя на него.
	Отне му известно време да дойде на себе си. Лежеше върху нея съвсем неподвижно.
	— Боже мой, о, боже мой, какво се случи с мен? — най-накрая успя да промърмори, като я прегръщаше силно.
	— Прави любов с мен и аз с теб — каза Дидри. — Не беше ли прекрасно?

	* * *

	Уил я държеше в прегръдките си и двамата се наслаждаваха на интимната близост, която току-що откриха. На Дидри й харесваше допирът на неговата кожа до нейната, силата на тялото му, радостта, че са заедно. Познаваше го добре в много отношения, отдавна беше разбрала някои черти на характера му. Но сега го оцени като мъж и като човек.
	Колкото до Уил, той не можеше да повярва, че съвършената жена сега е негова. Принадлежеше му и той й принадлежеше. Дидри си заслужаваше годините очакване. Надяваше се, че и тя чувства същото към него. Най-после наруши мълчанието:
	— Ще се омъжиш ли за мен, Дидри?
	— Да, от все сърце искам да се омъжа за теб.
	Той почувства усмивката й до гърдите си, докато говореше.
	— Може ли да се оженим скоро? Искам да си моя жена.
	— Да. Възможно най-скоро. Но има една пречка. Бих искала всичките ми сестри да присъстват на нашата сватба. Знам, че Дулси и Джеймс ще се върнат през декември. Тя ми каза, че Джеймс приключва преговорите с „Метро Голдуин Майер“ и ще тръгнат за дома.
	— Ето нещо, което ще очакваме с нетърпение в мрачните времена, в които живеем. Коледна сватба.
	— Наистина ли трябва да ходиш в Чехословакия?
	— Да, но ще пратя Гарет Джоунс. Ще го изтегля за седмица от Париж.
	— Можеш да изпратиш Тони — предложи тя малко колебливо.
	— Той не е готов. Не е достатъчно опитен. Правилно се досети, че сигурно ще бъде опасно.
	— Какво ще правим със служебното си положение?
	— Не те разбрах.
	Уил изглеждаше озадачен.
	— Имам предвид, че сме любовници, а работим заедно. Няма ли да създаде проблеми?
	Той избухна в смях.
	— Не ставай глупава. Това няма значение. Аз съм висшестоящ. Твой шеф съм, както постоянно ме наричаш. Отговарям само пред един човек — министър-председателя.
	И тя се разсмя така безгрижно, както не я беше чувал да се смее от цяла вечност.
	— Не вярвам, че Невил Чембърлейн ще се интересува от любовния ти живот — отбеляза тя.
	— Точно така. Всъщност и никой друг.
	— Как мислиш, дали баща ми ни изпрати в къщата на Ванеса, за да правим любов?
	Уилям пак се разсмя.
	— Не знам със сигурност. Но ми каза, че трябва да те отведа на изолирано място, за да оправя бъркотията, която сме надробили. Точно така се изрази.
	— Знам, че много ме обича, Уил, както обича всичките си деца и внуци. Може би е усетил, че е необходима намеса в тази ситуация.
	— Усетил го е. Знаеш, че е така. Не бяхме ли и двамата абсолютни загубеняци?
	— Да, и загубихме много време. О, влакът! Не искам да си тръгваш.
	— Не си тръгвам. Баща ти ме покани да остана тази нощ. Когато му казах, че нямам чиста риза, той ме успокои, че неговите ще ми станат.
	— Боже мили, той наистина те е харесал. Само си представи, Уил. Дойде, видя, победи.
	— Доколкото съм победил теб, само това има значение за мен.
	— Бях най-лесната ти победа — отвърна бързо тя и го погледна.
	— Това не е вярно и ти го знаеш. Както и да е, в живота ми няма много победи.
	Тя дълго и внимателно го изгледа, но не каза нищо.
	— Миналото е мъртво и безвъзвратно отлетяло. Започваме заедно нов живот. Ти, аз и Робин. Той как ще се почувства? Ще ме приеме ли, Дидри?
	— Разбира се, изобщо не се съмнявам. Той има вуйчовците си и баща ми, но знам, че дълбоко в себе си иска да си има баща, мъж, на когото да казва „татко“.
	— Ще бъда добър баща на Робин, Дидри, обещавам. И добър съпруг. — Позасмя се похотливо. — И любовник.
	Тя му се усмихна и само кимна.
	Изражението на Уилям се промени и стана сериозно.
	— Идват трудни времена, както добре знаеш. Скоро ще бъдем във война и Хитлер ще се опита да нахлуе в страната ни. Искам да знаеш, Дидри, че съм щастлив и ми олекна. Заедно сме и ще мога да се грижа за теб и за Робин, да ви пазя през тежките години, които ни очакват.


>>	Без прощални думи

E>
	Има два дни в седмицата, за които никога не се тревожа. Два безгрижни дни, необременени със страх и мрачни предчувствия. Един от тези дни е вчерашният… Другият, за който не се тревожа, е утрешният.
@	Робърт Джоунс Бърдет
@@	„Златният ден“
E$


>>	Четирийсет и първа глава

	Холивуд, Калифорния, САЩ. Харесваше Холивуд и все пак често се чувстваше смутен и напрегнат от тази своеобразна вселена. Искаше да остане. Искаше да си замине. У него имаше известна двойственост и колебливост. И все пак дълбоко в себе си знаеше, че трябва да замине. Наистина нямаше избор.
	Онова, което Джеймс Брентууд не харесваше в Холивуд, бяха някои очевидни неща. Клюките, злословието, самохвалството, злобата, отровната завист. Списанията за почитателите на филмовото изкуство бяха пълни с лъжи и грозни намеци. Титаните в тази индустрия, които управляваха, както пожелаят в този по същество фабричен град. Мъже, които можеха да унищожат кариерата ти, да устроят нечий живот или да го съсипят с едно щракване на пръстите. И още много други неща, които граничеха с евтиното, мръсното и просташкото. И все пак беше най-необикновеното място в целия свят, единствено по рода си. Друго като него нямаше.
	Онова, което Джеймс Брентууд харесваше в Холивуд, беше работата; неговите приятели актьори и актриси, тези посветени на изкуството хора, които обичаха професията си, всеки ден ентусиазирано се трепеха с него и даваха всичко от себе си. Харесваше талантливите сценаристи, които слагаха думите в устата им, блестящите режисьори, които изваждаха наяве най-доброто от един актьор, продуцентите, без които всичко това нямаше да бъде възможно; операторите, които запечатваха всичко на кинолента.
	Обичаше грамадните празни, звукоизолирани пространства, където се снимаха филмите. Светлина, камера, звукозапис, режисьор и актьори. Всички събрани, за да създадат особен вид магия, уловена на лента, за да я види целият свят. Драма. Мистерия. Любовна история. Знаменитите холивудски мюзикъли, които бяха тяхна запазена марка.
	Джеймс се усмихна на себе си, докато прекосяваше студиото на „Метро Голдуин Майер“ в Калвър Сити към една от звукоизолираните сцени. Искаше за последен път да погледне любимата си сцена, преди да замине.
	1939 година беше в началото си; след седмица с Дулси и малобройното им семейство щяха да заминат за Ню Йорк, откъдето щяха да се качат на кораб за Англия. Напускаше Холивуд и много неща щяха да му липсват, без да се споменава времето. Но се радваше, че скоро ще бъдат в Лондон. Тревожеше се за войната и за всичко, което означаваше.
	Феликс Ламбер беше се върнал миналата седмица в Лос Анджелис, след като беше тук през август, за заключителните преговори и подписването на споразумението с Луис Б. Майер, шеф на Ем Джи Ем. В края на краищата постигнаха взаимноизгодно споразумение. Дублирането на кадрите от последния му филм беше заснето. Но този нямаше да е последният му холивудски филм. Отново беше обвързан с договор с господин Майер за още четири филма в бъдеще. Двата можеха да се снимат в Англия, но Майер искаше да се върне тук за следващите два, щом свърши войната. Господин Майер прие клаузата, независимо от това, че никой не знаеше кога ще започне и кога ще свърши.
	Войната. Не беше обявена. Все още. Джеймс знаеше, че е неизбежна. Идваше към тях като торнадо и щеше да ги засмуче във вихъра си.
	Като приближи студиото, видя Патрик Кели — пазачът, който винаги бдеше тук.
	Пат му помаха и му се усмихна сърдечно.
	— Добро утро, сър Джеймс.
	— Добро утро — отвърна Джеймс и му се усмихна също толкова сърдечно. — Какъв прекрасен ден. Пат, искам да погледна любимото си студио за последен път, ако е възможно.
	Пазачът кимна, отключи вратата и въведе Джеймс. Включи електричеството от контролния панел и в същия миг просторното звукоизолирано студио се изпълни с ярка светлина.
	— Прекрасна гледка — промълви Джеймс, като пристъпи напред и се завъртя, съзерцавайки пространството с щастливо изражение. — Ще ми липсва това студио, Пат, наистина ще ми липсва.
	— А пък на мен вие ще ми липсвате, сър Джеймс, на всички ни ще липсвате. Вие сте истински джентълмен, ако нямате нищо против, че го казвам. Един от малкото доблестни господа, които са минавали напоследък оттук. Вие и господин Гейбъл, разбира се.
	— Благодаря за милите думи. И ти ще ми липсваш, както и всичките ми приятели тук. Но трябва да се прибера у дома. Да се сражавам във войната.
	— Значи наистина ще има война? — попита Пат и в гласа му изведнъж прозвуча тревога.
	— Опасявам се, че ще има — отговори Джеймс с натежало сърце. — Иска ми се да не е вярно. Но се страхувам, че ще бъде по-страшна от последната, Пат.

	* * *

	Джеймс излезе през портала на „Метро Голдуин Майер“, изпълнен с хубави спомени, и се насочи към Бевърли Хилс. Имаше среща с Феликс в ресторант „Чейзън“, което в известен смисъл щеше да бъде още едно сбогуване.
	Паркира колата, влезе в ресторанта и осъзна, че е подранил. Но Феликс вече беше седнал и го чакаше.
	— Е, как се чувстваш, Джейми? Казахте ли си прощални думи? — попита Феликс, след като го поздрави.
	Джеймс се засмя и седна до него.
	— Не казах прощални думи, Феликс, защото знам, че един ден ще се върна.
	— Ще се върнеш, момчето ми. Гарантирам. Договорът ти го осигурява. И между другото никога няма да те пуснат да се биеш, знаеш, нали, Британската армия. Ще работиш на бюро или ще правиш рекламни филми.
	— В никакъв случай! — възкликна сърдито Джеймс и загледа втренчено своя най-добър приятел, агент и мениджър. — Искам да се запиша доброволец.
	— Знам, че няма да ти е приятно това, което ще ти кажа. Твърде стар си, за да се биеш на огневата линия. На четирийсет и пет си, Джейми, да не го забравяме. В окопите пращат осемнайсетгодишните, не такива като теб и мен.
	Джеймс въздъхна.
	— Знам, знам. Така е. Онзи ден Дулси ми каза, че Сесили се тревожи за Майлс и дори за Хари. Нищо чудно да се запишат доброволци. И за още много други неща се тревожи. Ако се наложи графът сам да управлява имението, може да се окаже твърде тежко за него.
	Феликс сви устни и кимна.
	— Много добре я разбирам. Но по един или друг начин момичетата от Кавендън, изглежда, винаги се справят, нали? Фамилията Ингам е известна не само с красотата на жените си, но и със силата на духа на тези жени, на които очевидно винаги може да се разчита.
	Джеймс леко се подсмихна.
	— Няма да споря с теб. Моята Дулси е живо доказателство… красива, силна, с творческа дарба, любяща. Великолепна е. Също като сестрите си и снаха си.
	— Какво ще прави Дулси с галерията в Лондон? Констанс е останала с впечатление, че възнамерява да я затвори. Вярно ли е?
	— Какво друго й остава по време на война, Феликс. Картините ще бъдат в опасност при бомбардировки. Дулси спомена, че Хенсън й е подготвил подземен склад в Кавендън, където да прибере всичко от галерията, докато трае войната.
	Прекратиха разговора си, когато Дейв Чейзън дойде да ги поздрави. Сърдечен и вежлив, той беше съвършеният съдържател на ресторант. Понеже познаваше всеки, който влиза в неговия ресторант, Джеймс определяше атмосферата като „задушевна“. След като си размениха любезности, Дейв отиде да говори с Найджъл Брус и Роналд Колман, други двама от английската колония, които обядваха в срещуположния край на салона с Дейвид Нивън, още един англичанин, който скоро потегляше за дома, за да служи на родината си.


>>	Четирийсет и втора глава

	Феликс доволно се беше отпуснал до Джеймс след превъзходния обяд. Докато Джеймс шофираше през Бевърли Хилс към Бел Еър, той се загледа през стъклото.
	Кварталът му харесваше. Атмосферата беше провинциална, почти пасторална с красивите къщи, скрити сред портокалови и овощни градини. И все пак беше индустриална зона. И продуктът на тази индустрия беше най-търсеният в света — филми с главно „Ф“. Публиката не можеше да им се насити, хората се бяха пристрастили към филмите. И много актьори за една нощ се превръщаха в кинозвезди, обожавани от тези запалени и често френетични почитатели, които искаха постоянно да се възхищават на своите любимци.
	Феликс отлично съзнаваше, че в момента бизнесът преуспява. Знаеше, че ще продължи в същия дух. Нищо не можеше да попречи. Най-странното беше, че тази индустрия беше създадена от евреи, емигрирали от Европа в Щатите. Някои са били доведени от родителите си в началото на века, когато са били деца. А други са имигрирали в тийнейджърска възраст.
	Феликс се сети за Луис Б. Майер, шеф на „Метро Голдуин Майер“, най-могъщият от всички магнати. Пристигнал с родителите си от Русия на тригодишна възраст. Тези еврейски имигранти започнали филмовия бизнес като собственици на киносалони или като разпространители на филми. Въпреки че Майер експлоатирал в Ню Йорк грамадно пазарище за филми, както сам го наричал, бързо осъзнал, че ще бъде много по-доходно, ако сам прави филми, и заминал за Холивуд.
	„Животът е странен“ — помисли си Феликс, поглеждайки Джеймс. Преди трийсет години с Констанс отидоха на детско представление и откриха петнайсетгодишно момче на име Джими Уд, син на докер от Ийст Енд. Но на представление на детската театрална школа на мадам Аделия Фостър станаха свидетели на появата на истински гений.
	Малкият Джими Уд не само беше надарен с талант, но имаше изключителен външен вид и харизма дори на тази крехка възраст. Под тяхно ръководство и опека и с помощта на трите му сестри той стана Джеймс Брентууд, един от най-големите актьори на английска сцена. Сега беше сър Джеймс, посветен в рицарство от краля, а също и световноизвестна кинозвезда.
	Джеймс Брентууд завладя сцената и не се възгордя. В известен смисъл остана какъвто си беше. Неговият глас и красота бяха най-ценните му качества и жените по целия свят го боготворяха.
	— Много си мълчалив, Феликс — каза Джеймс, без да откъсва очи от пътя.
	— Мислех си за Холивуд. На теб ти хареса тук, нали, Джейми?
	— Хареса ми. Моите приятели артисти и актриси бяха прекрасни. Освен това научих много за това как се прави филм. Това е особен занаят; дори за мен е изкуство.
	— Значи твърдиш, че тук знаят най-добре… как се прави филм? — попита Феликс.
	— Не най-добре, а повече от най-добре. Тук има толкова таланти, студията работят изключително ефикасно, има напрежение, амбиция, ентусиазъм и решителност, каквито не съм виждал. Забележително е.
	— Да не забравяме и парите, които спечели тук — отбеляза Феликс. — Тези няколко години бяха наистина добри за твоята банкова сметка.
	След няколко минути свърнаха към Бел Еър, където Джеймс и Дулси живееха с трите си деца.
	Ани Фаръл, асистентката на Джеймс, ги посрещна във фоайето и Джеймс веднага забеляза, че е объркана и нейната обичайна сдържаност се е пропукала.
	— Какво се е случило? — погледна я любопитно той. — Нещо лошо ли?
	— Не, не, не е лошо. Неочаквано… бих казала. Всъщност неочакван посетител.
	По пламналото лице и грейналите очи Джеймс веднага се досети кой е наминал да го види.
	— Хайде, кажи ми кой е гостът, за бога. Още малко и ще се пръснеш от вълнение.
	— Господин Гейбъл — отговори тя с благоговение. — Имам предвид Кларк Гейбъл.
	— Нима има друг господин Гейбъл? — пошегува се Феликс.
	Ани поклати глава.
	— Ами има, неговият баща Уил Гейбъл. — Джеймс им се ухили и попита: — И така, Ани, хайде, кажи ми къде го приюти за по-сигурно?
	Феликс се разсмя високо. Асистентката му се намръщи.
	— На терасата е, разговаря с лейди Дулси. Мами им сервира студен чай.
	Джеймс тръгна към терасата.
	— Отдавна ли чака?
	— Не повече от петнайсет минути — отговори тя. — Каза, че ще се радва да ви почака.


>>	Четирийсет и трета глава

	— Иди при Кларк — каза Феликс, — а пък аз ще се кача в спалнята да си почина.
	— Не ставай глупав, той ще се обиди, ако не се покажеш поне да го поздравиш — възмути се Джеймс. — Когато се запознахте миналата година, той много те хареса.
	— Добре де, но само за няколко минути. Очевидно иска да говори с теб за нещо важно.
	— Да, Феликс, и съм почти сигурен, че ще стане въпрос за „Отнесени от вихъра“. Снимките ще започнат скоро и той е неспокоен.
	Феликс попита, явно изненадан:
	— Защо? Всяка жена по света иска да го види в ролята на Рет Бътлър. Само той може да я изиграе.
	— Кларк не мисли така. Ще изпълни ролята, така че да не разочарова публиката, запалените любители на киното, и да не създава проблеми в студиото. Но се опасява, че няма да отговаря на очакванията, които са невъобразимо големи. Честно казано, знам как се чувства. И аз щях да бъда изнервен за тази роля.
	— Луис Би ми каза, че доколкото му е известно, за пръв път в историята на киното публиката има толкова съществено участие в избора на актьор за ролята. Не иска никой друг, освен Кларк Гейбъл.
	— Идентифицират го с Рет Бътлър и той, разбира се, има всички отличителни черти — висок, тъмнокос и красив — отговори Джеймс. — Мъж от глава до пети. На всичкото отгоре в погледа му има нещо дръзко и порочно, което подлудява жените.
	Феликс кимна.
	— Няма две мнения, в момента е най-известната кинозвезда в света. И сред мъжете, и сред жените. Това е магията на киното.
	Когато се запътиха към гостната, Феликс добави:
	— Да отидем да му повдигнем духа.
	— Мисля, че ако му вдъхнем ентусиазъм и го насърчим, ще бъде най-добре, Феликс — говореше Джеймс, докато отиваха към терасата. Тя опасваше задната страна на къщата и гледаше към пищната градина, плувния басейн и парка.
	Дулси седеше с Кларк и щом зърна Джеймс, стана и се затича към него с грейнало лице.
	Роклята й беше с прасковен цвят, с какъвто той най-много я харесваше, и докато тя се носеше към него, сърцето му се сви както винаги, когато беше отсъствал няколко часа, и отново я виждаше. На осемнайсет, когато за пръв път се срещнаха, беше красиво момиче. Сега, на трийсет, тя беше разкошна жена, светлината на неговия живот. В очите му беше като най-ярката звезда на небосклона или на която и да е снимачна площадка. Затъмняваше и превъзхождаше всяка актриса от филмовото съзвездие. Ако изобщо имаше разлика, обичаше я повече от всякога след единайсет години брак. Друга като нея нямаше и, слава богу, беше негова.
	Дулси спря пред Джеймс, повдигна се на пръсти и го целуна по страната.
	— С Феликс след няколко минути ще ви оставим сами. Кларк наистина има нужда да поговори с теб.
	— Знам — прошепна Джеймс в косата й.
	— За мен няма ли целувка, госпожичке? — попита Феликс.
	Дулси се отдръпна от Джеймс и се разсмя. Обърна се към Феликс, прегърна го и го целуна по страните.
	— Няколко минути и си тръгваме, нали?
	— Да, да, тръгваме си — въздъхна Феликс.
	Тримата отидоха на терасата при Кларк Гейбъл, който беше станал и ги очакваше широко усмихнат. След като се здрависа с Феликс, с Джеймс се прегърнаха и здраво се потупаха по гърбовете.
	— Знам, че ми стана навик да наминавам у вас без предупреждение — каза гостът, — но красивата ти жена ме успокои, че нямаш нищо против, Джейми.
	— Да, разбира се. Все пак не искаш ли нещо по-силничко от студен чай, Кларк? Шампанско, вино, скоч?
	— Благодаря, не искам.
	Като се усмихна на Кларк, Дулси съобщи:
	— Оставям ви, но ще се върна, преди да си тръгнеш.
	— Надявам се — отговори той, изпускайки кълба дим от цигарата си.
	— И аз ще дойда малко по-късно — подхвърли Феликс. — Трябва да се обадя в Лондон, преди там да е станало прекалено късно.
	Феликс и Дулси прекосиха терасата и влязоха в къщата.

	* * *

	Джеймс и Кларк бяха еднакви по ръст и фигура. Седяха един до друг на терасата и пушеха, загледани мълчаливо в парка. Всеки си мислеше за нещо свое. Двама красиви актьори кинозвезди, които не знаеха как да започнат разговор.
	Кларк каза ненадейно:
	— Наистина се нуждая от твоята помощ. Отново съм раздвоен за ролята на Рет Бътлър.
	— Хайде да седнем и да разгледаме въпроса от всички страни — предложи Джеймс и се настаниха на столовете.
	Седнаха един срещу друг и Джеймс започна:
	— Знам, че никога не си искал да играеш в „Отнесени от вихъра“ и знам защо. Милиони жени са заявили, че не желаят да видят никой друг в ролята на Рет, освен теб. Не греша, нали? И ти се страхуваш да не ги разочароваш.
	— Улучи право в целта. Все ще разочаровам някъде някого и не зная как да вляза в образа.
	Джеймс кимна, но остана мълчалив. Вече познаваше добре Кларк и макар да не беше интелектуален тип, беше много интелигентен и образован. Знаеше, че Кларк е прочел романа на Маргарет Мичъл много пъти, разгадавал е образа на Рет Бътлър и е размишлявал как да го интерпретира на екрана. Изведнъж Джеймс се досети какво да го посъветва.
	Изгаси цигарата си в пепелника и каза с убедителен и настойчив тон:
	— Струва ми се, че ми хрумна идея. Ще излезеш на снимачната площадка и ще бъдеш себе си. В писмата си до студиото жените са писали, че искат Кларк Гейбъл. С други думи, искат теб. Да, те искат ти да играеш Рет Бътлър. Но в действителност кой е той? Кой е този Рет? Персонаж от роман и както го е описала Маргарет Мичъл, той прилича на теб, така както седиш срещу мен. Мъж от глава до пети, енергичен, силно въздействащ сексуално. Номер едно си. Само си спомни изминалите две години.
	От 1937 година се превърна в нещо като национална мания, толкова си популярен. Също и мъжете като теб. Публиката е избрала теб, любовта й към теб е безусловна. Ти си нейният герой, Кларк. Виждал съм как те посрещат хората, когато се появяваш на обществено място. Изпадат в еуфория. Не заради Рет Бътлър, а заради теб. Отивай и… — Джеймс млъкна и се подсмихна, преди да продължи: — … и бъди Блеки Нортън от „Сан Франциско“, ако мога образно да се изразя по този начин. Дълбоко развълнува зрителите в този филм, а играеше себе си.
	Кларк остана поразен и някак смаяно се взираше в Джеймс. След това отметна глава назад и се разсмя гръмогласно. Все още му беше смешно, когато каза:
	— Значи така? Това ли е всичко, което трябва да направя? Да бъда себе си!
	— Да.
	Кларк отново се засмя.
	— Казах на Дейвид Селзник, че никога няма да мога да говоря като южняк. Няма да мога да имитирам техния акцент. Ще стана за смях.
	— Съгласен съм. Просто бъди себе си. Кажи на Карол какво говорихме, накарай я да разбере.
	— Мисля, че тя ще се съгласи с теб — отговори Кларк. — Във всеки случай мисля, че внезапното разрешение на моя проблем заслужава да вдигнем наздравица. Да отидем до твоя бар и да си налеем по едно питие.
	Джеймс веднага стана с доволно изражение.
	— Според мен случаят изисква шампанско.

	* * *

	Двамата мъже влязоха в къщата и се запътиха към мъжкото убежище. В кабинета преобладаваха убити и тъмни нюанси като наситено коралово и тъмночервено. Барът беше в дъното на стаята.
	Когато Джеймс и Дулси даваха прием, мъжете постоянно гравитираха около бара и сега Джеймс се отправи натам. Обърна се към Кларк и го попита:
	— Шампанско или нещо по-силно?
	— Бих предпочел „Джак Даниелс“, моля — отговори той.
	— Чудесно. И аз ще пийна от същото.
	Кларк се приближи до прозореца и като се загледа в парка, отбеляза:
	— Радвам се, че не продаде къщата, Джеймс. Това ме успокоява, че ще се върнеш в Холивуд.
	Джеймс се засмя.
	— Трябва да се върна, след като съм подписал договор с Ем Джи Ем.
	— Знам, че си подписал, но Ем Джи Ем са най-голямото, най-доброто и най-могъщото студио в града. То доминира в индустрията и в него ти е мястото. И аз работя с тях. А цената на тази къща ще расте, понеже индустрията ще се разраства. — Кларк погледна Джеймс. — Бел Еър е хубаво място за живеене. Убедих се, че е тихо и уединено, когато миналата година наех къща тук. И Карол нае, както знаеш, и сега никой не ни безпокои.
	Джеймс отнесе питиетата до прозореца и подаде едното на Кларк. Двамата мъже се чукнаха и гостът каза:
	— За твоята гениална идея, Джеймс. Рет Бътлър в ролята на Кларк Гейбъл.
	Джеймс се захили.
	— Просто си представи как успя по този начин в „Сан Франциско“. Филмът стана един най-касовите в историята на киното, а ти беше великолепен… като игра себе си в ролята на Блеки Нортън.
	— Благодаря, но заслугата е на Спенс. Невероятен е, най-добрият.
	— С Трейси работите отлично заедно. Страхотен екип сте. Но все се чудя защо Джанет Макдоналд беше избрана да играе във филма. Странен избор.
	Кларк изпъшка и после направи гримаса.
	— Не съм вманиачен по нея. Няма значение, Спенс беше великолепен. Беше достатъчно просто да стои, да не прави нищо и да не казва нищо. Само с погледа си може да играе и да внушава чувство.
	— Знам какво имаш предвид.
	Джеймс седна на едно кресло, Кларк също. Извади от джоба си златна табакера, взе си цигара и я запали.
	Джеймс го гледаше и си мислеше какъв необикновен човек е Кларк Гейбъл. Жените по цял свят го боготворяха. Мъжете му се възхищаваха. Беше пръв между мъжете и единствен за жените. Всички се отнасяха към него с уважение, като към крал, и затова го наричаха „Краля“. Хвалебствията на публиката бяха феноменални, каквито никога не бяха отправяни към нито една кинозвезда, спортист или политик. И независимо от това и от славата, Джеймс знаеше колко стеснителен човек е и как за всичко се тревожи. Беше също така земен, деликатен и вежлив към хората. Снимачният екип го обичаше, беше истински професионалист. През живота си нито веднъж не беше закъснявал за снимки; знаеше репликите и даваше всичко от себе си. Беше изключително сдържан, независимо дали някой от актьорския състав постоянно закъснява, или бърка ролята си.
	Кларк изведнъж усети критичния поглед на Джеймс.
	— Джеймс, така си се вторачил в мен. Ще ми се да разбера какво си мислиш. Хей, приятелю, какво става?
	Той впери светлосивите си очи в Джеймс.
	— Мислех си, че си един от най-свестните хора, които познавам. Когато ние, англичаните искрено се възхищаваме от някого, казваме, че е „със синя кръв“. Щастлив съм, че се срещнахме и станахме добри приятели.
	— Е, благодаря за тези сърдечни думи. — Изведнъж Кларк взе да се смее тихичко и след като едва се овладя, каза:
	— „Срещнахме“ е странна дума при онези обстоятелства. Ти буквално се спъна в мен.
	Джеймс също се разсмя.
	— О, боже мой, да! Никога няма да забравя онзи съботен следобед в сервиза на Рори Челънджър в Санта Моника. Бях отишъл при него заради един подозрителен шум от моя ягуар. След като прегледа мотора, ме повика да отида с него в задната част на сервиза, за да ми покаже нещо. И какъвто бях тромав, се спънах в два дълги крака с джинси и лъснати до блясък тексаски ботуши, които стърчаха изпод една кола. Проснах се по лице на пода. И тогава чух един от най-прочутите гласове на Холивуд: „Какво, по дяволите, става тук?“ и Кларк Гейбъл ми помогна да стана, като се вайкаше за раната на челото ми и за кръвта, която се стичаше по лицето ми. Беше много разтревожен.
	— Познах те. Знаех, че в момента снимаш филм. Естествено, че се разтревожих. Затова веднага те заведох при моя лекар.
	— И пак ти благодаря, че ме заведе. — Джеймс поклати глава и в очите му блеснаха весели пламъчета, когато отбеляза: — Представи си колко изненадан бях, като попаднах на Кларк Гейбъл, проснат под автомобил да рови чарковете му.
	Кларк отново се разсмя.
	— Машинарии. Хоби ми са. Знаеш ли, Джейми, ти си един от нас, един от свестните, които не се надуват и нямат претенции. Стигна до звездните небеса, без да си продадеш душата. — Той млъкна, отпи от уискито и смени темата. — Ако имах сценарий, щях да съм по-спокоен за ролята на Рет.
	— Разбирам те. Чух, че са предложени десетки ръкописи, най-различни версии. Вярно ли е?
	— Не чак десетки, но много. Струва ми се, че първият е най-добрият. Преди две години го предложи Сидни Хауард. Но на Селзник не му хареса нито един. Все пак вярвам на неговата преценка. Той е добър продуцент.
	— Нали работата започва следващата седмица? Още ли не е одобрен постановъчен сценарий?
	— Не, доколкото знам — отговори Кларк. — Но за щастие няма да изляза пред камерата преди трийсет и първи януари. До тогава може да стане чудо. Засега разчитам само на книгата. Както съм споделял с теб толкова много пъти, не искам да разочаровам публиката, това е главната ми грижа.
	— Виж, Кларк, няма как да се провалиш. Пак повтарям, ти си Рет Бътлър за публиката. Мисли по този начин… Капитан Рет Бътлър, понесен от вихъра на Гражданската война. Смел. Съвестен. Джентълмен, очарователен, авантюрист, мъж, който никак не е безразличен към жените, а те трудно устояват на чара му. Мъж от глава до пети. Ако си го представиш като елегантен комарджия на увеселителен речен кораб от онова време, няма да сбъркаш.
	— От твоите уста в божиите уши — отговори Кларк. — И благодаря за ценните съвети.
	— Ще успееш, просто се старай и гледай по-спокойно на нещата.
	— Да, ще успея. И, да си кажа честно, за мен няма измъкване от Ем Джи Ем. Могат да ме пратят във всяко друго студио, само да поискат.
	Кларк добави тихо:
	— Но в известен смисъл спечелих, понеже Луис Би и Дейвид О ми помогнаха с моите брачни проблеми. Постигнаха споразумение с Риа за приятелски развод.
	На красивото лице на Кларк се появи усмивка и с усмивката — трапчинки. Наведе се до Джеймс и каза:
	— Само между нас, ще се оженя за Карол Ломбард съвсем скоро. Когато срещнах Карол, се влюбих за пръв път в живота си. И тя се влюби в мен.
	Погледна внимателно Джеймс и продължи тихо:
	— Ще се оженим веднага щом ми се отвори пролука. Може би през март. Тиха сватба, само двамата с Карол, двама свидетели и съдията. Жалко, че няма да сте тук с Дулси, иначе вие щяхте да ни станете свидетели.
	— Наистина жалко. Моите поздравления, създадени сте един за друг. Странно, но това е още една причина да се върнем в Лондон, колкото е възможно по-скоро. Трябва да присъстваме на сватба.
	Джеймс се изправи и потупа приятеля си по гърба.
	— Кой ще се жени?
	— Дидри, сестрата на Дулси. Очаква нас, за да определи датата.
	— Мога да я разбера. — Кларк се усмихна на Джеймс с леко огорчение. — Няма да ми липсваш само на сватбата, но и на рождения ми ден. През февруари ставам на трийсет и осем. — Той също стана. — Ще пийна едно за из път и ще се разкарам. И запомни, няма да си казваме прощални думи, Джеймс.
	— Без прощални думи, Кларк, само ще си пожелаем „на добър път“ и „доскоро“.

	* * *

	— Сигурна съм, че си помогнал на Кларк — каза Дулси. — Като си тръгна, вече не изглеждаше толкова тревожен.
	— Казах му да бъде себе си, защото това искат неговите почитатели. Просто Кларк Гейбъл.
	Дулси се усмихна.
	— Едва ли е чак толкова просто. — Облегна се на Джеймс и каза тихо: — Този град ще ми липсва в много отношения, но нямам думи да изразя какво успокоение е за мен, че си отиваме у дома.
	Джеймс я прегърна и я притисна до себе си. Стояха на терасата след вечеря. Захладня, светлината отдавна беше угаснала и вечерта беше прелестна. В чистия въздух звездите ярко блестяха на нощното небе.
	— Мълчалив си като гроб — промърмори Дулси и потръпна. — Мразя да се сещам за смърт, но само за това четем във вестниците и слушаме в новините. Мислиш ли, че ще ни нападнат, Джеймс?
	— Не се съмнявам. Затова искам да се върнем в Лондон. Искам да дам своя принос. Наистина се чувствам отвратително. Стоя тук в това райско място и не правя нищо, за да помогна.
	След кратко мълчание Дулси каза:
	— Според Феликс си твърде стар за бойното поле, а аз ще се тревожа, ако си на фронта.
	— Знам, че ще се тревожиш, и всъщност Феликс има право. Съмнявам се, че ще ме вземат, но трябва да правя нещо полезно, не мога просто да си стоя тук и да играя във филми, когато над нас е надвиснала война.
	— Знам. Пък и всички в семейството ще се почувстват по-спокойни, като се върнем. Хората ще кажат, че децата са в безопасност в Калифорния, но знам също така, че като пристигнем в Англия, ще се почувстваме сигурни. И на децата ни нищо няма да се случи.
	— Липсват ти сестрите ти и Шарлот, и баща ти, също както на мен ми липсва Руби и всички останали. Ще бъде най-разумно да си отидем и ако няма да се връщаме след войната, лесно ще продам къщата. Това не ме безпокои. Искам час по-скоро да отпътуваме.
	— Всъщност Дидри ми съобщи, че децата ще живеят в Кавендън. За тях ще бъде много по-добре в провинцията, отколкото в Лондон. Нейният Робин е там.
	— Баща ти ще бъде щастлив — отвърна Джеймс, наведе се и я целуна по страните. — Чувствам се някак нелепо в Калифорния, след като съм толкова родолюбив.
	— Англичанин си до мозъка на костите си, Джеймс Брентууд, и мястото ти е в твоята страна. Скоро ще се приберем, така че престани да се чувстваш страхливец, че досега не си тръгнал.
	— Имаш право, прекалено много се измъчвам. Но не беше лесно да се оправя с Луис Би. За момент си помислих, че ще ме принуди да остана тук до изтичането на договора.
	— Аз също, но после оставих всичко на Феликс и си казах молитва.
	— Животът тук хареса ли ти? — попита ненадейно Джеймс и я свари неподготвена.
	Тя се позамисли, после отвърна засмяно:
	— След като свикнах с жените, които те гледаха влюбено, и след като аз свикнах с мъжете, които гледаха влюбено мен, и с продуцентите, които ми предлагаха пробни снимки, най-накрая ми хареса. През повечето време беше много хубаво. Но се радвам, че си отиваме вкъщи.
	— Аз също.
	Той я целуна по страните, после по шията и изведнъж страстта им пламна. Той стана и й подаде ръка.
	— Да отидем в нашата стая. Искам те близо до мен Много близо.
	— И аз те искам.

	* * *

	Джеймс беше съвсем буден, лежеше в тъмното с вперен в тавана поглед и в главата му се въртяха разни мисли. Дулси заспа дълбоко, след като бурно правиха любов. Погледна я и се усмихна. Каква радост беше тя. Великолепна жена, прекрасна майка, невероятна съпруга, сговорчива и жизнерадостна.
	Знаеше, че от време на време страдаше от носталгия и копнееше да бъде със сестрите си, баща си и Шарлот. И за Кавендън тъгуваше, разбира се. Но не се издаде нито пред него, нито пред когото и да било друг. Много неща й харесваха в Холивуд, но все повече я теглеше към дома, особено след като войната беше надвиснала над Англия.
	Английските актьори в Холивуд се чувстваха по същия начин и възнамеряваха да се завърнат в родината. Но тук не всеки разбираше, че заплахата от война е реална или че тази война ще подпали света. Американците винаги са били на по-различно мнение. Вярваха, че войната ще засегне само Европа. Всъщност грешаха. Слава богу, президентът Рузвелт подкрепяше Уинстън Чърчил, доколкото можеше. Бяха започнали да изпращат муниции и храна в Англия, но дали мъжете щяха да тръгнат на война, беше съвсем друг въпрос.
	Един от малкото хора, които разбираха какво означава войната, беше Кларк Гейбъл. Дори заяви, че ако Америка влезе във война, ще отиде да се бие и Джеймс знаеше, че говори искрено.
	Изведнъж си спомни Ийст Енд, където беше отрасъл, за доковете, където баща му и братята му бяха работили, за „Олд Вик“ и за другите театри, където беше играл, за клуба си. Но всъщност само семейството му липсваше, на Дулси също. Нямаха търпение да се приберат у дома.


>>	Четирийсет и четвърта глава

	Сесили и Дороти Пинкертон бяха в кабинета на Сесили над магазина в пасажа „Бърлингтън“. От самото начало й беше любимото място; повечето от работата вършеше тук и скицираше моделите си в ателието до кабинета. Дороти работеше на долния етаж и това беше още едно предимство, понеже винаги можеше да се посъветва с нея.
	Дороти знаеше, че Сесили е много разстроена в тази студена февруарска сутрин на 1939-а, и се чудеше как да я успокои. Сесили измънка:
	— Толкова съжалявам, Дот, много съжалявам.
	— Стига, Сеси. — Дороти стана, седна на дивана до нея и я прегърна. — Престани да се обвиняваш. Не си направила нищо нередно. Дори лекарите не знаят защо една жена помята във втория месец.
	Сесили преглътна сълзите си, избърса с ръка очите си и отпусна глава на рамото й.
	— Добре съм. Здрава съм. Моят лекар каза, че пак ще забременея. Но съм толкова разочарована, Майлс също. Толкова отдавна искаме да си имаме още едно дете.
	— Разбирам те, но д-р Дентън е бил прав, пак ще забременееш — отвърна Дороти.
	— Все пак се притеснявам, Доти, заради възрастта си. Тази година ще навърша трийсет и осем. Още малко и ще бъда стара да имам бебе.
	Дороти сложи пръст под брадичката на Сесили, повдигна лицето й и я погледна в очите.
	— Не си твърде стара. Пък и не бива да забравяме, че не си бездетна. С Майлс имате три прекрасни деца — Дейвид, Уолтър и Вениша, ако случайно не си спомняш. Така де, да погледнем от добрата страна.
	Възрастната жена говореше толкова строго, че Сесили изведнъж се почувства ужасно глупава.
	— Да, знам, че трябва да съм благодарна за много неща, както и Майлс. А децата растат толкова бързо. Това лято Дейвид ще стане на десет. Как лети времето.
	Ядосана на себе си заради самосъжалението, тя веднага се овладя, стана и се премести на бюрото. Погледна часовника и извика:
	— Божичко! След няколко минути трябва да тръгвам. Дулси ме покани на обяд. Може ли набързо да прегледаме някои задачи, лельо Доти?
	Дороти кимна и седна срещу нея, зарадвана, че успя да я накара да престане да тъгува. Отвори бележника си.
	— Прегледах продажбите за последния месец през уикенда. Най-много се продават аксесоари и парфюми. Опасявам се, че с облеклото сме изостанали.
	— За тоалетите уникати ли говориш? — попита Сесили.
	— Не. Имам предвид конфекцията. Продава се много слабо. Хората се въздържат да харчат… Страхуват се от войната; знаят, че наближава, но не знаят какво да очакват. Спестяват си парите.
	— Да, така е. Всички са предпазливи. — Сесили се смръщи. Знаеше, че положението ще се промени. — Може да се дължи и на мрачното настроение, което носи зимата. Времето наистина е ужасно. Ще се постарая да подновя лятната колекция, и то бързо. Жените обикновено си купуват по нещо за лятото. Този уикенд ще прегледам скиците.
	— Струва ми се, че няма да можеш, Сеси. Сватбата е в събота.
	— Какво ми става? За момент забравих. Няма значение, лятната колекция ще остане за следващия уикенд. — Телефонът зазвъня и прекъсна разговора им. — Ало? Дафни, как си? — каза Сесили и се заслуша за момент, лицето й се промени и стана напрегнато.
	Дороти веднага разбра, че се е случило нещо лошо, но мълчеше.
	— Шарлот кога си е счупила крака? — Докато говореше, тя погледна Дороти и направи гримаса. После продължи: — Значи Гоф е закарал нея и баща ти в болницата в Хароугейт… — Заслуша се още няколко секунди и отново заговори: — Да, разбирам, Дафни. Обади ми се, ако трябва нещо друго да свърша, и моля те, не се притеснявай. Всичко ще се нареди. Дочуване, скъпа.
	Остави с въздишка слушалката.
	— Шарлот се спънала и паднала тази сутрин. За щастие се е случило в библиотеката, където навсякъде е постлано с килими. Счупила си е крака горкичката. Иначе е добре и няма наранявания. Но е на седемдесет, за бога. Графът я е завел в болницата и Дафни се е заела с управлението на Кавендън, а със сватбата на Дидри има много работа. — Сесили потърка челото си и взе слушалката. — Помоли ме да кажа на Хюго и Майлс, понеже и двамата са тук, в града. Не е успяла да ги намери. Не знам къде е Хюго. Майлс отиде на преглед при очния лекар.

	* * *

	Сесили носеше морскосиньо палто и кашмирен шал с цвят, подхождащ на синьото. Беше се облякла топло заради студа. Почти към края на пасажа се сети, че не се е обадила на Майлс, но не се върна в магазина. С Хюго деляха един кабинет и някой от тях все беше научил за инцидента с Шарлот.
	Денят беше мрачен, ветровит, с надвиснало оловносиво небе. Студът пронизваше костите й, докато вървеше по Пикадили към хотел „Риц“.
	Топлината във фоайето беше много приятна след мразовития вятър. Съблече палтото си и отиде до дамската тоалетна. След няколко минути вървеше през красивия ресторант, който гледаше към станцията на метрото.
	Три от четирите „Д“ вече я чакаха. Дулси й помаха, тя й отвърна и се усмихна. Всички в семейството бяха много радостни, че Джеймс и Дулси се върнаха с трите си деца — Розалинд, Жулиет и Хенри. Най-вече им беше липсвала la joie de vivre на Дулси в тези мрачни времена.
	След като си размениха поздрави, Сесили им разказа какво се е случило с Шарлот. Притесниха се за нея и за Кавендън, макар да знаеха, че Дафни държи командването като адмирал Нелсън Британската флотилия. Любимото мото на Дафни беше: „Искам всичко да е под конец за десет минути“. Колко пъти се бяха шегували с нея по този повод и пак щяха да се шегуват.
	— След като дойде и ти, Сеси, можем да вдигнем наздравица за Дидри.
	Докато говореше, Дулси направи знак на сервитьора да им налее шампанско. Дулси вдигна чашата си.
	— За теб, наша скъпа Дидри. Пожелавам ти много щастие и радост с Уилям — идеалния мъж за теб. Пожелавам ви дълъг живот заедно.
	Чукнаха се и Дидри, поруменяла от радост, отпи глътка и им благодари за подаръците, които й бяха изпратили — копринени нощници и копринено бельо.
	— Нямам търпение да ги облека.
	— О, но само за няколко минути, нали знаеш! — възкликна Дулси. — После трябва веднага да бъдат съблечени.
	Намигна на Дидри и изведнъж усети, че се изчервява, засрамена от себе си.
	Останалите също се изкискаха. Дилейси погледна Дулси и попита:
	— Уилям наистина ли прилича на Кларк Гейбъл? Само ти можеш да ни кажеш.
	— Всъщност са от един тип — отговори Дулси веднага.
	— И двамата са високи, добре сложени и стройни. Косите им са черни, имат мустачки и са много мъжествени. Но очите на Кларк са светлосиви, почти прозрачни, а на Уилям са кафяви. Освен това Кларк има трапчинки, когато се смее. Да ви кажа честно, виждала съм такива трапчинки само на дебели бебета — завърши тя и се разсмя от сърце.
	— Дебели бебета, а? — повтори Сесили и отбеляза: — Дали прилича на Кларк Гейбъл, или не прилича на Кларк Гейбъл, мисля, че Уилям е най-разкошното същество на два крака от мъжки пол. С изключение на Майлс, разбира се.
	Още по-шумно се разсмяха и продължиха да се шегуват с Дидри, но тя нямаше нищо против. Не й се вярваше, че след години на вдовишка самота я очаква щастлив живот.

	* * *

	След като обядваха, Дидри се върна в Министерството на войната, Дулси и Дилейси — в галерията, Сесили — в магазина. Щом влезе, Дороти възкликна:
	— Току-що лейди Гуендолин звъня за втори път, откакто отиде да обядваш.
	Сесили съблече палтото и попита:
	— Каза ли защо ме търси?
	— Не, но гласът й звучеше нормално. Надявам се да съм като нея, ако стигна до тези години. Тя е цяло чудо.
	— Ще й се обадя от кабинета. Друг обаждал ли се е?
	— Майлс се обади. Каза, че знае за Шарлот от Хюго. Обядвали са заедно и после щял да ходи да огледа трактора.
	Сесили разказа на Дороти клюки от обяда и се качи в кабинета си. Седна, взе телефона и набра номера на лейди Гуендолин.
	За нейна изненада се обади майка й.
	— Мамо, какво правиш там? Всичко наред ли е?
	— Естествено, че е наред — отговори Алис Суон. — Шарлот е обещала да дойде тук и да изберат тоалет на лейди Гуендолин за сватбата. Негова светлост вдига голяма врява за счупения крак на Шарлот, затова дойдох аз вместо нея.
	— О, добре, слава богу. Мисля, че най-подходяща за сватбата е онази от виолетова коприна.
	— И аз избрах нея. Сега ще дам телефона на лейди Гуендолин. Тръгвам, Сеси, закъснявам за събрание на Женското дружество. До утре, миличка.
	— До утре. — Сесили поздрави лейди Гуендолин и попита: — Нещо специално ли искаш да обсъдиш с мен, лельо Гуен? Може би за тоалета?
	— Не, Сеси, няма нищо общо с тоалета. Исках да говоря с теб и с Шарлот за моето завещание. Но Чарлс няма да разреши на Шарлот да дойде при мен днес следобед заради крака й. Ще уговоря среща с моя адвокат и се надявам с Шарлот да ме придружите. Е, може би без Шарлот при тези обстоятелства.
	— Аз ще дойда с теб. Следващата седмица ли?
	— О, скъпа, защо не по-рано?
	Гласът на лейди Гуендолин й се стори тревожен.
	— Заради сватбата. Нали не е нещо спешно? — попита Сесили.
	— Когато човек е на моите години, е спешно. Мога да умра в съня си. Или на масата, докато вечерям.
	— О, лельо Гуен, недей така. Няма да пропуснеш стотния си рожден ден. Каза ми, че си планирала приема до последната подробност.
	Лейди Гуендолин се разсмя, после продължи оживено:
	— Искам да променя завещанието си, затова щом пристигнеш, ела при мен. Ще го подпиша, а ти и майка ти ще бъдете свидетели, в случай че си отида, преди да се срещна с адвоката.
	Сесили възприе шеговития й тон и се подсмихна.
	— Не мисля, че ти е дошло времето. Предполагам, че новото завещание ще бъде легално, но ще попитам Майлс.
	— Много ти благодаря, Сеси. Вярвам ти, понеже ти си деловата жена в семейството. — След кратко мълчание продължи: — Ще завещая къщата на Дидри, понеже трябва да остане в семейството. Бях я завещала на Хюго, но той наскоро ми каза, че не я иска. Както и да е, завещавам я, както си му е редът. Също така искам да завещая някои от бижутата си и други ценни вещи на… — Млъкна, после добави тихо: — … на Маргарет, защото тя е моя дъщеря. Искам да ме помни и да знае, че съм я обичала през всичките тези години. Каза ми, че не иска нищо от мен. — Гласът й потрепери. — Само да ме познава.
	— Разбира се, че трябва да го направиш, разбирам те, лельо Гуен. Утре след чая ще дойда при теб.
	— Чудесно, Сесили. Благодаря ти, скъпа. Сега отивам да напиша завещанието.
	Сбогуваха се, Сесили затвори телефона и седна. Изведнъж почувства колко е горда заради лейди Гуендолин. Беше прекрасна жена, пример за всички тях. Беше съвсем с разума си и в добро здраве досега. Да открие отдавна загубената си дъщеря, беше цяло чудо, даже нещо повече, и Сесили знаеше, че това дава стимул на лейди Гуендолин да живее поне още известно време.
	След трогателното запознанство отношенията им се развиха. Маргарет заобича лейди Гуен и редовно я посещаваше, винаги придружена от Шарлот заради прислугата.
	Но първото впечатление на Шарлот и Сесили не ги подведе.
	Още от първия момент Сесили хареса Маргарет и тя наистина се оказа мила и добра жена. Но една стара дама беше най-щастлива, понеже най-после намери душевен мир.


>>	Четирийсет и пета глава

	Майлс Ингам си помисли, че най-голямата му сестра Дидри никога не е била по-красива. Носеше рокля от червена коприна, която я правеше грациозна и елегантна, и колието от камеи, принадлежало някога на Полин, сестрата на Наполеон, стоеше идеално на шията й.
	Бяха се събрали в жълтата гостна да изпият по чаша шампанско и да вдигнат наздравица за Дидри и Уилям. Беше петък, вечерта преди сватбата. Младоженците бяха застанали до камината и разговаряха с Хари и Палома, която беше бременна в петия месец. Колко си подхождаха и колко щастливи бяха заедно. Също като Суонови се радваше, че са се намерили. Старият му приятел през целия си живот не беше изглеждал по-добре.
	Сесили стоеше малко по-напред от Майлс и той я прегърна през талията, дръпна я до себе си и я целуна по страната.
	— Браво, скъпа, Дидри направо е поразителна, ти също. — Притисна я малко повече и прошепна: — Всичко ще бъде наред, обещавам ти.
	Сесили кимна и се облегна на него, за да го усеща колкото е възможно по-близо. По-рано през деня се почувства уморена и малко тъжна, очевидно заради помятането, но се постара да не й личи. Знаеше, че Майлс не се съмнява, че ще си имат още едно дете. Беше й казал, че го чувства по интуиция. „Божия воля“ — помисли си тя и се усмихна на съпруга си.
	Като сведе поглед към жена си и видя тъмните кръгове около очите й, Майлс си спомни онази ужасна нощ преди години, когато беше минал през малката й шивачница на Саут Одли стрийт. Макар и да знаеше, че тя няма да бъде там, отиде, за да почувства присъствието й.
	На вратата висеше табела с надпис „Дава се под наем“ и той се беше паникьосал. Тогава осъзна, че ще се тревожи за нея и ще я обича до края на живота си. Осъзна и че жребият е хвърлен и за него няма измъкване.
	Едва наскоро започна да разбира, че жребият е бил хвърлен много преди онзи момент, когато Сесили беше на тринайсет, а той на петнайсет. Почувстваха, че се обичат вече не платонично, по детски.
	Последваха години на терзания след катастрофалния му брак с Клариса. След това му стана ясно до болка, че трябва да избяга, за да бъде със Сесили най-накрая, както е било речено да бъде. Завинаги.
	С радост се замисли за пълноценния си и щастлив живот, което му помагаше да запази хладнокръвие, въпреки ужасните грижи напоследък. Но Майлс реши, че тази вечер бъдещето няма да го тревожи. Искаше уикендът да е щастлив, най-вече заради Дидри. Може би последният щастлив за дни напред.
	Погледна още веднъж сестра си и се почувства горд заради нея. Със стоицизъм понесе неочакваната смърт на Пол. Майлс се усмихна в себе си, като си помисли как тя запази независимостта си и как изпитваше необходимост да контролира съдбата си, доколкото това е във възможностите на човек. Досмеша го, че тя настоя да плати вечерята, което доста ядоса баща й. Но поне му разреши да плати сметките за сватбения прием.
	Майлс се огледа и видя, че всички са пристигнали. Освен Ингам и четирима от фамилията Суон, забеляза Едуард Глендънинг, бащата на Палома, майка й Адриана Белами, семейство Джолион с Ноуъл, брата на Уилям Амброуз и жена му Вероника. Бяха поканени още Марк Стентън като член на семейството, Тони Дженкинс — приятел на Дидри, с когото се запозна в Берлин, и още един неин приятел — Александър Дюбе. Стана му много приятно, че Констанс и Феликс Ламбер са включени в списъка с гости.
	— Голяма навалица стана — каза на Сесили, — макар че Дидри искаше скромна сватба.
	Сесили се разсмя.
	— Списъците все се разрастват… Само погледни леля Гуен. Наистина изглежда великолепно с нейното кралско виолетово, както го нарича. И е във форма в момента.
	Майлс кимна.
	— Обзалагам се, че ще направи сто години.
	— О, да. Не се съмнявам — отговори Сесили.
	След малко при тях дойдоха Констанс и Феликс, после се появи и Дулси, която съобщи:
	— Джеймс си намери приятел. Той и Едуард Глендънинг буквално засияха, а пък Алиша ги зяпа с отворена уста и не вярва на очите си, че вижда срещу себе си двама велики актьори.
	— Не знаех, че в това семейство има толкова много деца — каза Констанс и погледна Майлс. — Преброих десет.
	— Пропуснала си няколко — обясни й той. — Папа има дванайсет внуци и внучки, а тази вечер децата са с две повече — племенникът и племенницата на Уилям.
	— Една малка армия… — започна Сесили, но млъкна веднага, като забеляза, че Майлс я гледа втренчено. Не довърши изречението. Чарли и близнаците можеха да бъдат мобилизирани веднага, щом избухне войната.
	Феликс наруши неловкото мълчание:
	— Много се радвам, че Алекс Дюбе е поканен. Той ще направи звезда от Анабел. Боже мой, момичето свири гениално на пиано.
	След малко Дидри дойде при тях и веднага след нея се появи Уилям. На Сесили й олекна, че заговориха на други теми.
	Скоро след това Хенсън съобщи, че вечерята е сервирана, и всички вкупом излязоха от синия салон, който беше преобразен в бална зала за сватбата. Шарлот отново беше сътворила магия с цветя из целия салон. Огънят в камината ярко грееше, в един ъгъл тихо свиреха трима музиканти.
	— Прелестно е — прошепна Констанс на Дулси. — Вечерта ще бъде незабравима за Дидри и Уилям.

	* * *

	След закуска сестрите на Дидри и Сесили отидоха в спалнята на Дидри и следвайки старата традиция, щяха да подарят на булката по нещо за спомен — нещо старо, нещо ново, нещо назаем, нещо синьо.
	— Ето нещо старо — подаде Сесили на Дидри кутийка. В нея имаше дантелена носна кърпичка и миниатюрни златни карфици. — Ще я забода от вътрешната страна на колана ти и няма да се вижда.
	— Благодаря, Сесили — каза Дидри и взе подаръка на Дулси. Отвори кутията и възкликна: — О, боже! Великолепни чорапи!
	— Купих ги от Бевърли Хилс — обясни Дулси. — От чиста коприна са, идеални за красива булка. Вече имаш нещо старо от Сеси и нещо ново от мен.
	— Ето нещо назаем, което да носиш днес — съобщи Дафни и й даде малка кадифена кутийка.
	Дидри отвори кутийката и възкликна:
	— Обици с диаманти и рубини! Невероятни са, Дафни. Твои ли са?
	— Не, наши са. Вчера папа ме заведе в трезора, за да избера бижу, което да носиш на сватбата, и щом видях обиците, разбрах, че са твоите. Но утре трябва да ги върнем в трезора.
	Разсмяха се, спомняйки си за изгубените бижута преди години. Най-накрая Дилейси подаде на Дидри копринена кесийка.
	— Ето и нещо синьо.
	Дидри извади от кесийката син ластик за чорапи, обточен с дантела.
	— Нещо синьо да го носиш над коляното. — Дилейси се подхили. — И за разлика от рубините няма нужда да го връщаш. Твой е завинаги.
	— Ще си го пазя.
	Отново се разсмяха, после Дидри подреди подаръците на леглото.
	— Благодаря ви. Бяхте много мили с Уилям, за което също ви благодаря. Всъщност мисля, че той се влюби във всички вас.
	— Но ти си единствената му истинска любов — каза Дулси и я прегърна. След това всички я запрегръщаха и тръгнаха да излизат.
	Изведнъж Дидри каза:
	— Не мога да повярвам, че днес ще се омъжа. И през ум не ми е минавало, че отново ще се влюбя.
	— Но се влюби. И това само доказва, че никога не знаеш какво ще ти се случи. Животът е пълен с изненади — отбеляза Дилейси.
	— Но не всички изненади са толкова хубави като тази.
	— Това е самата истина — съгласи се Дафни. — А сега те оставяме на спокойствие за малко.

	* * *

	Сесили се върна в един часа да помогне на Дидри с грима и прическата. След това й помогна да облече сватбения тоалет.
	Понеже за втори път се омъжваше и беше зима, булката реши да носи костюм с дълга пола, а не булчинска рокля, и Сесили се съгласи с нея. Като отхвърлиха бялото, кремавото и вечното синьо, се спряха на тъмнорозово, което най-много подхождаше на нежния тен на Дидри и на русата й коса.
	Като се огледа във високото огледало, Дидри се усмихна и се обърна към приятелката си:
	— Много ми харесва костюмът! Благодаря, Сеси. Толкова е шик, а цветът е прекрасен. Не нося често розово, но вече ще ми стане любим цвят.
	— Наистина ти отива, Дидри, както и червеното. Червеният цвят също много те отваря. Сложи си шапчицата, но точно отгоре на главата и не я наклонявай.
	Дидри нагласи шапчицата, огледа се и се хареса. След това си сложи обиците. Освен годежния пръстен от Уилям и часовника си с диаманти, други бижута не носеше. Мразеше да не знае колко е часът. „Сигурно се дължи на професията ми“ — помисли си тя и пак се обърна към Сесили:
	— Как изглеждам, Сеси?
	— Екстра, както би казала Дулси.
	След миг в стаята влетя Дулси и извика:
	— Идвам на инспекция, Сесили. Боже мой! Дидри, изглеждаш екстра!
	Сесили и Дидри нямаше как да не се спогледат развеселени. Сесили каза:
	— Ела, Дулси, искам да проверя гърба на роклята ти.
	Дулси застана пред огледалото, прибра кичур коса и попита:
	— Одобряваш ли ме?
	Очите на Сесили проблеснаха насмешливо и тя кимна.
	— Напълно.
	За Дулси беше изработила дълга рокля с най-бледия розов цвят. Също като на Дидри, полата беше до глезените. Роклята беше с дълги ръкави, семпла, но елегантна. Дулси носеше само перлени обици, годежния си пръстен и брачната халка. За да не е като булката, Сесили беше изработила бледорозова панделка за косата на Дулси, а не шапчица.
	— Одобрявам и двете ви — усмихна се щастливо Сесили. Тя също носеше костюм с дълга пола от сребристосин фин вълнен плат и харесваше творението си.
	— Тръгваме ли? — попита Дулси със светнали от вълнение очи. — Папа ни чака в библиотеката.

	* * *

	Графът стоеше пред камината, когато Дидри и Дулси влязоха.
	Чарлс, с официален костюм и роза в бутониерата, беше още хубав мъж, въпреки седемдесетте си години. Днес изглеждаше жизнен и енергичен, което радваше момичетата.
	Целуна Дидри и Дулси по страните и каза:
	— Какъв щастлив човек съм с две толкова красиви дъщери.
	— Имаш няколко повече — засмя се Дулси.
	— Да, наистина, Сеси е моята пета дъщеря. — Погледна ги и продължи: — А тоалетите, които е създала за вас, са великолепни. Трябва да призная, че много ми харесва този розов цвят, Дидри, и твоят също, Дулси. Каква приятна промяна, след като толкова години ви гледах само в синьо.
	Дулси се усмихна.
	— Леля Гуендолин днес няма да може да ни дразни, че носим синьо, за да отива на очите ни.
	Чарлс се усмихна.
	— Трябва да тръгваме. Закъсняваме.
	Дулси извика:
	— Отивам, папа, ще се видим в църквата.
	Чарлс и Дидри тръгнаха след нея.
	— Много се радвам за този брак, Дидри — каза Чарлс и потупа нежно ръката й. — Харесах Уилям още щом го видях, и веднага разбрах, че се интересува от теб като от жена, а не само като колега. Много съм доволен, че реших да се намеся…
	Не довърши изречението и я потупа по ръката.
	— Твоята намеса дойде съвсем навреме, папа. Благодаря ти и че поговори с Робин. Той също хареса Уилям, но след разговора с теб се почувства спокоен и без задръжки повярва на Уилям.
	— Добро момче е, интелигентно и чувствително… дори мъдро като възрастен. Днес ще бъде до теб.
	Мълчаливо изкачиха възвишението и след секунди влязоха в малката църквица. Четиримата шафери ги посрещнаха. Бяха много елегантни, всеки с роза в бутониерата. Робин беше най-отпред, приближи се, целуна майка си и каза с широка усмивка:
	— Красива булка си, мамо.
	Чарли и братята му близнаци — Томас и Андрю, усмихнати като Робин, също поднесоха комплиментите си на булката.
	Шаферите въведоха булката в църквата, където чакаше Дулси с булчинския букет. Тя беше шаферка, единствената, която Дидри пожела.
	Дулси подаде букета от бледорозови карамфили и рози на Дидри, а нейният беше от розови пъпки със същия цвят като роклята й.
	Чарлс поведе дъщеря си.
	Дидри се радваше, че денят е ясен и слънчев. Светлината нахлуваше през прозорците с витражи и изпълваше църквата с цветовете на дъгата. Погледът й се спря за момент на тези витражи, на които бяха изобразени предците й с хералдически знаци на воини.
	Тя беше една от многото младоженки Ингам, които се бяха венчавали тук, и беше доволна, че сватбарите не са много, за да се венчае в семейната църква. Тя беше много по-скъпа на сърцето й, отколкото голямата църква в Литъл Скел. Беше пропита със семейната история, с миналото, с наследеното от поколенията… и с бъдещето. С Пол се ожениха в Лондон. Днес сватбата й имаше съвсем различен характер.
	Госпожа Паркингтон все още беше органистка и свиреше „О, съвършена любов“. Музиката кънтеше в цялата църква. Но Дидри беше потънала в своите мисли и сякаш нищо не забелязваше.
	Спомни си Пол. Той имаше специално място в сърцето й и завинаги щеше да си остане там. Знаеше, че би поискал добър мъж за нея и любящ баща за Робин.
	Началните акорди на сватбения марш я накараха да подскочи и тя погледна стреснато баща си. Той прошепна:
	— Любимият момент на госпожа Паркингтон… свири с все сила, за да раздруса булката.
	Баща й я потупа по ръката и двамата тръгнаха по пътеката към олтара с вперени право напред погледи.
	До олтара ги очакваше Уилям с брат си Амброуз, който беше негов кум.
	Когато баща й я предаде на Уилям и се отдръпна, тя погледна своя любим и се усмихна. Той също й се усмихна и Дидри почувства как неспокойствието й преминава и душата й се умиротворява.

	* * *

	Според местната традиция селяните от Литъл Скел, Хай Клиф и Мобри се бяха събрали пред църквата и ги посрещнаха с радостни възгласи, пожелания за щастлив семеен живот и дъжд от конфети и розови листенца. Дидри и Уилям вървяха по пътеката, благодаряха с усмивки, махаха им и им благодаряха. Скоро след това прекосиха двора и отвориха вратата на Кавендън Хол.
	Грамадното фоайе беше тихо, чуваше се само тиктакането на високия стенен часовник. Уилям прегърна Дидри, притисна я до себе си и се целунаха.
	Той я загледа.
	— Моя съпруга си… толкова ми е трудно да повярвам.
	— Повярвай — прошепна тя. — Залепен си за мен вече.
	— С много силно лепило — разсмя се той.
	— Хайде, Майлс ми каза да отидем в зеления салон в южното крило. Ще ни чака там със Сеси и фотографа.
	Салонът беше празен и докато отиваха към подредените за семейната снимка столове, Уилям спря изведнъж.
	— Сигурна ли си, че искаш да отидем в Париж за нашия меден месец?
	— Да, сигурна съм.
	— Добре, скъпа. Аз обичам Париж. И това може би ще бъде последната ни възможност да посетим Града на светлината, преди адът да се отвори.
	Майлс и Сесили пристигнаха с фотографа и асистента му. Малко след тях се събра и цялото семейство.
	— Надявам се, че снимките няма да продължат безкрайно — тихо каза Дидри на Майлс.
	— Ще се погрижа — отговори той. — Остави на мен.


>	Втора част
>	Жени и война 
>	1939–1945

>>	Независимо от възможностите за успех


E>
	Няма да униваме и да се предаваме. Ще отидем до края, ще се сражаваме във Франция, по морета и океани, ще се сражаваме с все по-голяма увереност и мощ във въздуха, ще защитим нашия остров, каквато и да е цената, ще се сражаваме по бреговете, в десантните зони, по полета и по улици, по хълмовете; никога няма да се предадем.
@	Уинстън Чърчил
@@	Реч пред Камарата на общините от 4 юни 1940
E$


>>	Четирийсет и шеста глава

	Алис Суон слезе в избата, за да вземе конфитюри, компоти и консервирани зеленчуци, складирани по рафтовете. Напълни кошницата си с продукти, които имаха етикет „1939 година“.
	Върна се в кухнята, нареди бурканите един до друг и поклати глава. Как само измина една цяла година. Беше май 1940, а имаше още запаси. Но като всички в страната и тя не разхищаваше храна.
	Много продукти не достигаха, понеже нямаше внос. Всички се изхранваха само с произведеното във Великобритания.
	Бяха във война с Германия от 3 септември 1939, но нищо особено не беше се случило. Всички вършеха всекидневната си работа, слушаха радио, четяха вестници и обсъждаха новините. Наричаха войната „фалшива“ и според Алис името беше точно.
	Седмица след обявяването на войната правителството пусна в обращение купони за храна. Организацията беше отлична, тъй като мерките бяха предвидени отдавна.
	Дрехите също се продаваха с купони, както и бензина, въглищата и почти всяка стока. Всяка жена в трите села имаше повече от едно задължение. Грижеха се за домовете си, гледаха децата, готвеха, приготвяха конфитюри.
	Шарлот много им помагаше и внесе професионализъм в работата им. 1939 се оказа много плодородна и тя купи два апарата за консервиране, Сесили купи още два и вече не се налагаше да взимат назаем от Женското дружество в Хароугейт.
	След като отново нареди бурканите в кошницата, Алис я взе и излезе.
	Пресече главната улица на Литъл Скел и след минутка почука на вратата на къщата на Шарлот, и влезе.
	Палома изтича да я посрещне, прегърна я и я целуна.
	— Точно навреме, Алис — прошепна тя и посочи люлката.
	Алис не можа да устои, остави кошницата на пода и отиде да види внука си. Той спеше дълбоко с пухкава ръчичка до розовата си бузка.
	Алис се усмихна на Палома и кимна с поглед, изпълнен с обич. Детето беше вече на годинка. Преди две седмици, на 10 май, празнуваха първия му рожден ден. За Алис този рожден ден предвещаваше добро, тъй като точно тогава Уинстън Чърчил влезе на Даунинг стрийт като министър-председател. По тази причина никога нямаше да забрави 10 май 1940 година.
	Палома каза тихо:
	— Приготвих чай и подносът е ей там. Има и малко шоколадови бисквити, нищо друго. Напоследък е трудно да се намери каквото и да е.
	— Благодаря, мила — каза Алис и се загледа след Палома, докато тя минаваше грациозно през стаята, за да излезе в градината. Отиваше в старата градинска барака в края на ливадата, която Хари беше преустроил във фотографско ателие с тъмна стая, за да проявява тя филмите си. Засега любимият й обект беше момченцето, кръстено на двамата си дядовци Едуард Уолтър Суон.
	Въпреки войната, тревогите, тежката работа и мрачното бъдеще Алис винаги чувстваше прилив на щастие, като влезеше в тази къща. Палома я беше подредила красиво, но не тази беше причината за нейната радост.
	Беше заради Палома, която промени живота на Хари, оттам нейния и на Уолтър. И двамата обичаха неговата млада съпруга. Не само защото беше хубава и от добро семейство, но защото беше искрена и естествена, обожаваше сина им и това го изпълваше с щастие. Палома излъчваше спокойствие и ведрост. Беше мила и интелигентна. Дълбоко в себе си Алис Суон знаеше, че ще бъде добра съпруга и майка.
	Палома беше благословия и се появи в живота на Хари в точния момент. И бебето се роди в точния момент. Алис се надяваше, че ще имат още деца и Хари ще се радва на голямо семейство, за каквото винаги беше копнял. Палома щеше да бди над съпруга си.
	Въздъхна тихичко и се замисли за войната. Британският експедиционен корпус беше пратен във Франция да се сражава с германците, които бързо напредваха в страната. Младите мъже от трите села бяха мобилизирани. На мобилизация подлежаха всички на възраст от осемнайсет до четирийсет и една, с изключение на женените. Засега. Алис знаеше много добре, че с напредването на военните действия ще бъдат избити много мъже и много мъже ще се издирват като безследно изчезнали.
	Чарли, синът на лейди Дафни, беше мобилизиран, неговият най-добър приятел Кени Борн, синът на нейните съседи Ивлин и Томи — също. Кени беше един от добрите стипендианти на Сесили и беше учил в Оксфорд с Чарли. И двамата бяха по на двайсет и две, още момчета. На Алис й ставаше ужасно мъчно при мисълта, че Чарли, когото помнеше като бебе, е отишъл на война.
	Хари беше на четирийсет и две, Майлс — на четирийсет и една, и засега не бяха повикани, ако изобщо се наложеше да ги мобилизират. И двамата бяха женени, управляваха голямо селскостопанско имение, затова бяха освободени от военна повинност. По тази причина може би нямаше да отидат на фронта. Молеше се да не се наложи да се бият. Спомни си момчетата, които загинаха в предишната война, както и по-големия брат на Майлс Ги, и много се разтревожи.
	Тихо шумолене сепна Алис и тя обърна глава. За нейна изненада видя Ивлин Борн на вратата на гостната. Изглеждаше ужасно разстроена и Алис стана, и веднага отиде при нея.
	Хвана ръката й и каза тихо:
	— Бебето спи, да излезем в градината.
	Докато говореше, изведе Ивлин навън.
	— Какво се е случило? — попита Алис. — Като че ли си изпаднала в шок.
	— О, Алис, чух една новина. Когато бях в Хароугейт по-рано днес… чух, че всички наши момчета са стоварени на френския бряг и че ще умрат там. Германците ще ги избият.
	— Мисля, че е преувеличено, ако изобщо е вярно — започна да я успокоява Алис. — Експедиционният корпус има трудна задача и е изтеглен на френския бряг, но нашите момчета ще бъдат спасени.
	— Не това чух — избъбри Ивлин и преглътна сълзите си.
	— Не ме интересува какво си чула — каза Алис самоуверено. — Сега министър-председател е Уинстън Чърчил. Той няма да ни разочарова. В сигурни ръце сме. Имай малко вяра, мила. Той ще спаси нашите момчета.
	Ивлин се подпря на вратата.
	— Извинявай, Алис, не исках да те разстройвам. Но много се тревожа за Кени и за Чарли… лейди Дафни сигурно също е с разбито сърце. И Чарли е там, както знаеш. Насред бойното поле с моя Кени.
	— Ще се върнат у дома невредими — заяви твърдо Алис, тъй като искаше да успокои приятелката си и всъщност вярваше в това… понеже много отдавна беше повярвала на Уинстън Чърчил. Вярваше, и то без капчица съмнение, че той е лидерът, от когото имаха нужда, за да спечелят войната. Лидерът, от когото имаха нужда, за да се спаси цивилизацията.


>>	Четирийсет и седма глава

	Дълбоко в недрата на земята, в многото тайни тунели под Дувърския замък, кипеше постоянна дейност. Прокопани във варовика на известните Бели скали, тунелите всъщност бяха бункери, в които се подслоняваха офицерите и мъжете, защитаващи Великобритания, пролива при Дувър и Ламанша.
	Бяха изградени по поръка на Уинстън Чърчил и в тях беше разположена артилерия, която да обстрелва нацистки кораби, ако навлязат в пролива, или да потопяват подводници. Вицеадмирал Бъртрам Рамзи, флагман в Дувър, ръководеше евакуацията на френски и английски войници от Дюнкерк. Беше 24 май 1940 година.
	Един от старшите офицери беше капитан Едгар Джолион. Пристигна тук по молба на вицеадмирал Рамзи, на когото беше добре известна безупречната му репутация и че е запознат в най-големи подробности с особеностите на френския бряг. Джолион познаваше също така Ламанша и Атлантическия океан в този район.
	Комодорът пиеше чай и си мислеше какъв късмет има, че е тук в този момент. Пристигна през март 1940, за да служи с Рамзи при отбраната на Канала. С назначението дойде и повишението в чин.
	Корабът, който му беше предоставен, през 1938 беше върнат на сух док за ремонт. Нямаше кораб, нямаше и назначение. Трябваше да чака нов кораб и нямаше търпение да получи назначението.
	Вместо това му предложиха нова служба под командването на вицеадмирала и най-неочаквано беше повишен в чин комодор — звание, премахнато след 1899 и временно възстановено през войната. След погрома при Дюнкерк вицеадмирал Рамзи беше натоварен с командването на операция „Динамо“. Комодор Джолион, офицер от военноморския флот, обичаше морето, но и тази работа му харесваше. Спасението на войници, повечето на възрастта на сина му, беше благородна мисия.
	Синът му Ноуъл беше патриот като него и като всички Джолионови, но избра въздушните битки пред морските. Ноуъл служеше в Кралските военновъздушни сили, пилотираше „Спитфайър“ и бомбардираше напредващата във Франция германска армия. Базата на неговата ескадрила беше в Бигин Хил, съвсем близо до Лондон, и винаги когато имаше отпуск, отиваше при сестрата на Едгар Адриана Белами. Тя се записа доброволка в Червения кръст заедно с дъщеря си Клодия.
	Замисли се за Фийби и изведнъж се сети, че е забравил да пише на сестра си да изпрати Фийби и нейните братя и сестри в Бърнсайд. Там щяха да бъдат в по-голяма безопасност, когато нахлуят чужди войски, а те щяха да нахлуят.
	Хиляди деца вече бяха евакуирани в провинцията, в села и градове. От племенницата си Палома знаеше, че са започнали да пристигат евакуирани и в трите села — Литъл Скел, Хай Клиф и Мобри. Бяха най-различни, едни веднага се адаптираха, други безумно страдаха от носталгия. Малко село в Йоркшир представляваше огромна промяна в сравнение с големия град.
	Прекрасната Палома, която му роди първия внук. Бракът й с Хари Суон много го зарадва, Хари беше солта на земята.
	Едгар стана, поразкърши се и реши да пообиколи тунелите. Така поддържаше форма. Излезе от кабинета си и тръгна по дългия коридор към телеграфната секция. Свързаните тунели, които се простираха на хиляди квадратни метри площ, бяха укрепени с метални подпори и мрежи. Цялото пространство беше като малък град със спални помещения, бани, кухни, трапезарии. Никак не беше зле при тези обстоятелства. И работата, която вършеха, беше съдбоносна. Трябваше да спасят колкото е възможно повече хора, войници, които да бранят родината. Едгар се изплаши, когато научи колко малобройна е британската армия, особено военновъздушните сили. Но пък те бяха островна раса; от векове тяхното тайно оръжие беше флотът. „Не чак толкова тайно“ — помисли си той и се подсмихна, като си спомни Хорейшо Нелсън.
	Тъкмо щеше да се запъти пак към кабинета си, когато чу, че го викат.
	Погледна през рамо и видя един младши лейтенант от телеграфистите, който бързаше към него.
	— Тъкмо идвах при вас, комодоре. Това съобщение току-що пристигна.
	Едгар кимна и взе бележката от младежа.
	— Благодаря, Джъдсън.
	Морякът кимна, отдаде чест и си отиде. Едгар се върна в кабинета, седна на бюрото си и прочете краткото съобщение. След това се взря в него, намръщи се и пак го прочете.
	— Какво е това, по дяволите? — изрече на глас. Съобщението според него нямаше смисъл.
	Изведнъж се досети. Скочи и се спусна към кабинета на вицеадмирала. Почука силно и когато Рамзи се провикна „Влез“, Едгар влезе.
	Рамзи го погледна внимателно.
	— Какво има, Джолион?
	— Ще се изразя така — има нещо странно. Току-що получих съобщение от щаба в Дюнкерк. Генерал Рунстед току-що е заповядал дивизията на генерал Клайст да спре танковете на фронтовата линия. Да не напредва. В никакъв случай. Да остане на място с други думи.
	Рамзи остана смаян и викна:
	— Но те ни виждат. Страхувах се, че ще продължат напред и ще пленят нашите момчета в онзи чувал, където бяха изтикани от танковете. — Рамзи поклати глава. — Наистина е странно, Джолион. — След кратко мълчание вицеадмиралът добави: — Информацията сигурна ли е?
	— Мисля, че е сигурна. Но все пак ще проверя. Ще изпратя съобщение в щаба във Франция.
	— Веднага го изпрати. Искам да разбера как изведнъж се сдобихме с информация за плановете на Вермахта.

	* * *

	След няколко часа Рамзи и Джолион получиха отговор от подполковник лорд Бриджман от стрелковата бригада на Континента, който работеше с лорд Гърт, главнокомандващ Британския експедиционен корпус.
	Полученото сведение беше вярно.
	Генерал Клайст беше спрял на възвишенията над Фландрия, точно преди Дюнкерк. В края на краищата неговата танкова дивизия потеглила, но не към Дюнкерк, за да избие британските и френските войници, хванати в чувал там. Вместо това се оттеглила.
	Каквато и да беше причината за внезапното изтегляне на нацистките танкове, лорд Гърт, Рамзи и Джолион се възползваха от възможността, за да започнат евакуация от Дюнкерк веднага. Комодор Джолион нарече това стечение на обстоятелствата „божия благословия“. За четирийсет и осем часа при спокойно и слънчево време хиляди британски и френски войници бяха натоварени на грамадни британски кораби, хвърлили котва край Дюнкерк.
	Джолион беше паднал духом, като знаеше, че почти цялата Британска армия е във Франция. Не бяха останали много войници в Британия, които да я защитават срещу врага. А нападенията на танковите дивизии щяха да започнат отново и немските войски щяха да напредват неумолимо.


>>	Четирийсет и осма глава

	Капитан Чарли Стентън от пехотния полк Колдстрийм знаеше, че трябва да се изтеглят от малкия град Поперин, колкото е възможно по-скоро. Всъщност веднага.
	Намираха се южно от Дюнкерк и беше време да се върнат на брега. В далечината вече се чуваше германската артилерия и нямаше да мине много време, когато отвсякъде ще ги заобиколят немски военни части. Британският експедиционен корпус беше обграден. Беше обречен.
	От щаба снощи му наредиха да се върне в Дюнкерк с оцелелите от взвода. Бяха останали двайсет мъже, които бяха готови да тръгнат.
	Видя, че Кени Борн идва към него. Двамата заедно напуснаха Оксфорд и отидоха в тренировъчен лагер в Сандхърст през трийсет и девета. Бяха зачислени в един и същи полк. Кени имаше чин лейтенант и беше единственият жив офицер от взвода.
	— Потегляме — съобщи Кени и Чарли кимна. Според плана всички трябваше да се качат на два камиона и с най-голяма бързина да се придвижат. Така и направиха и вече пътуваха към френския бряг, където беше останалата част от полка. На котва ги очакваха британски бойни кораби, медицински кораби и катери, които трябваше да охраняват конвоя.
	Много скоро стана нетърпелив, осъзнавайки, че може би щеше да е по-добре, ако бяха тръгнали пеша. Имаше много оттеглящи се войници, които от време на време блокираха пътя.
	Кени шофираше камиона „Хамбър Снайп“ и не отделяше очи от пътя. По едно време се обади:
	— Ама че гадост! Заваля. Дъждът още повече ще ни забави.
	— Може би — отговори Чарли и се захили. — Но нека да си го кажем. Дъждът гони Луфтвафе от небето. Ако беше слънчево, щяха да ни обстрелват като на лов за патици.
	— Добре че не е сезонът на патиците — засмя се Кени.
	По едно време ги спря военна полиция. Чарли свали стъклото и попита какво има.
	— Съжалявам, капитане, но трябва да изоставите камионите хей там на полето и да ги подпалите. Добре, че спря да вали.
	— Защо трябва да ги изоставим?
	— Заповед, капитане. Шефовете искат да се избегне задръстване в Дюнкерк.
	Чарли кимна и каза на Кени да кара към полето. Като слязоха от камиона, видяха, че много от изоставените коли и камиони още горят или тлеят. Някои бяха напълно изгорели. Чарли и Кени погледнаха вещите си и се спогледаха.
	— Мразя да си оставям нещата, но нямам избор — промърмори Чарли и взе раницата си.
	— И аз, но ще вървим пеша и трябва да ни е леко — отвърна Кени и също взе раницата си.
	Останалите ги последваха. Чарли нареди да запалят камионите и те изпълниха заповедта доста неохотно.
	Чарли не се стърпя и отиде до един от изоставените камиони, който не беше изгорял. В каросерията откри оръжия и храна. Очевидно в бързината ги бяха изоставили.
	Направи знак на Кени и на другите мъже и им каза да вземат по една пушка и храна, колкото могат да носят, което ги зарадва.
	Хората му стояха в очакване и гледаха Чарли, сякаш искаха да подразберат какво е намислил. Повечето се чудеха защо се мотаят в поле, пълно с техните горящи камиони и коли.
	Понеже се взираха в Чарли и бяха с гръб към пътя, не знаеха какво наблюдава отвъд пътя.
	Всъщност наблюдаваше струйка дим. Не стелещия се дим от горящите камиони, а спираловидна струйка, издигаща се към небето, явно от комин, който не виждаше.
	— Слушайте, не искам да се блъскаме в навалицата. Ще прекосим това поле зад вас и ще видим какво ще намерим.
	Джо Уортли, ефрейторът, веднага разбра:
	— Предполагате, че там има селска къща, нали?
	— Почти е сигурно, че всички се нуждаем от почивка, от храна и ако е възможно, от сън, преди да вървим пеша до главното назначение. Като виждам стотиците войници по този път, ми е ясно. Тази нощ на пристанището в Дюнкерк ще бъде пълно с хора. Искам да съберем малко сили и да тръгнем за пристанището на сутринта.
	Ефрейторът кимна.
	— Планът е добър, капитане. Предполагам, че говорите френски. Да вървим да потърсим тази къща.
	Чарли се разсмя.
	— Учил съм френски в училище. Да тръгнем по онзи път, без да се блъскаме с войниците.
	Минаха през редиците маршируващи войници не наведнъж, а по двама и по трима.
	След минути Чарли се подпираше на дървената порта и говореше със селянина, собственик на фермата, която не се виждаше от пътя.
	В първия момент, като видя Чарли и неговите войници, той се разтревожи, но Чарли веднага заговори на френски. Обясни, че е англичанин, и се представи. Помоли селянина да прекарат нощта във фермата, ако има плевник. Добави, че са крайно изтощени, след като са се били с немците в окопите.
	Селянинът се изплю и викна гневно:
	— Les bodies! Merde! („Шваби! Мамка им!“) Отвори портата и покани Чарли и войниците му да влязат. Заобиколиха къщата и им показа стар плевник. Беше пълен с бали сено.
	— Voilà!
	Ухили се и каза на Чарли, че са добре дошли и че ще им донесе одеяла, вода и хляб.
	Чарли горещо му благодари и обясни на хората си, че ще прекарат нощта тук.
	Селянинът се оказа много гостоприемен. Скоро се върна със сина си и жена си. Той носеше две големи стомни с вода, а синът му и жена му — подноси с чаши. Селянинът излезе и след малко се върна с няколко багети и чинии с големи парчета сирене.
	Чарли поблагодари на селянина и на семейството му и след това всички се нахвърлиха на хляба, сиренето и на храната, която бяха взели от изоставения камион.
	— Селянинът каза, че не са виждали немски войски още… — обясни Чарли, — но аз обещах рано сутринта да тръгнем. Беше много отзивчив към положението ни.
	— Ами — обади се Кени. — Бил е очарован, не, може би „поласкан“ е по-точната дума, че говориш френски, Чарли. Харесва им, че знаеш езика им.
	— Помага ти, като знаеш френски — отвърна Чарли и направи физиономия. — Знаеш какво имам предвид.
	— Тази проклета раница тежи — отбеляза по едно време Кени. — Ще изхвърля всичко от нея.
	— Но не тук — предупреди го веднага Чарли. — Може да застрашим живота на селяните. Ако дойдат швабите, ще намерят вещите ти и веднага ще разберат, че са английски.

	* * *

	Чарли лежеше буден в сеното и слушаше как войниците му спят. Бяха капнали от умора още преди часове и от седмици насам за пръв път спяха нормално.
	През прозорче високо в стената се процеждаше лунна светлина. Чарли стана и тихо излезе навън.
	„Мълчанието е злато“ — спомни си старата поговорка, която казваше майка им, когато бяха малки. Е, в случая ставаше въпрос за тишина, но пак беше безценна.
	Знаеше, че трябва да оцелее, за да се върне при нея, иначе тя никога нямаше да му прости. Усмихна се на нелепата мисъл. И Ивлин Борн, майката на Кени, нямаше да му прости, ако не го върне жив и здрав вкъщи. Сигурно всички майки са такива.
	Запали си цигара, вдъхна дълбоко и седна на ниския каменен дувар да се наслади на цигарата.
	Неусетно се замисли за сестра си. Алиша нямаше търпение да се запише в Териториалната служба, женско формирование към Британската армия, но после промени мнението си и се присъедини към Червения кръст. За ужас на родителите си избра поделение, което служеше в чужбина.
	Но явно беше още в Лондон и се обучаваше. Чарли знаеше защо предпочете да се грижи за ранените. Беше нежно и състрадателно дете, грижеше се за болните домашни любимци и за всяко животинче и птиче, хванато в капан. Щеше да стане добра медицинска сестра, имаше такава склонност… в известен смисъл й беше призвание.
	Дочу някакъв шум и погледна към двора. На лунната светлина видя, че Кени излиза от плевника. Дойде при него и седна на дувара.
	— Не съм свикнал да спя толкова много — каза Кени тихо и си запали цигара. — Кога смяташ да тръгнем?
	— Ще ми се да сме на път в пет, най-късно в шест. Като стигнем главната квартира, ще ми олекне.
	— Дали ще ни евакуират веднага? В края на краищата нашият полк пръв пристигна във Франция. Най-дълго време сме тук. По право трябва да сме първи.
	Чарли се подсмихна.
	— Вероятно ще бъдем последни! Но скоро ще разберем. Ако тръгнем рано, следобед ще стигнем до крайбрежието.
	— На хората ще им бъде тежко, Чарли.
	Кени пуши мълчаливо известно време и прошепна:
	— Ако нещо се случи с мен и не успея да стигна до корабите, моля те, кажи на родителите ми и на сестра ми, че ги обичам.
	— Обещавам. Но не ми се вярва, Кени. И ти си корав тип, като мен. А пък аз непременно ще успея.
	Кени не обърна внимание на забележката и продължи:
	— Искам да предадеш на Сесили колко много й благодаря и колко много е означавала за мен нейната подкрепа. Нае ми частен учител, даде ми стипендия, за да отида в Оксфорд, и това беше най-прекрасното нещо в моя живот.
	— Ще предам. Но ти сам ще й кажеш. Ще ни евакуират в следващите четирийсет и осем часа, Кени.
	— И аз вярвам — отговори Кени. — Но просто исках да ми олекне, да го изрека на глас.
	Чарли кимна и се загледа в небето. Зазоряваше се и денят обещаваше да бъде хубав. Един хубав ден, за да изминат пътя до Дюнкерк, да отидат в главната квартира и да планират евакуацията им. Която по всяка вероятност вече беше планирана.
	„Ще се върнем вкъщи — помисли си Чарли. — Длъжни сме да се върнем.“


>>	Четирийсет и девета глава

	На следващия ден стигнаха Дюнкерк. Забелязаха, че вече няма толкова войници на брега. В морето, по-далеч от брега имаше голям конвой от британски бойни кораби, охраняващи катери и други плавателни съдове. Бяха подсилени с въоръжение след сериозните загуби, които понесе Кралският флот през последните дни. По улиците имаше хиляди войници.
	Медицинските кораби също чакаха на котва и бяха ярко белязани с червени кръстове. Не че това ги предпазваше от бомбардировките на немските изтребители. Много от пациентите, лекарите, сестрите и екипажът бяха избити. Британските щети във всички области бяха огромни. Животът на толкова много хора беше погубен и това бе съкрушително.
	Чарли знаеше, че загубите са причинени от торпедата на немските подводници, от нападенията на изтребителите и боя в окопите.
	Войната беше страшна, водеше се по земя, вода и въздух срещу човек, въплъщение на злото, и неговия жесток режим в Третия райх. Чарли знаеше, че трябва да победят на всяка цена.
	— Да отидем до пристана — предложи Джо. — Познавам един, който работи при вицеадмирал Уилям Уоки-Уокър. По това време обикновено се разхожда по кея. Казва се майор Джак Ремингтън и е извор на информация.
	— Чувал съм за адмирала, но не съм го срещал — каза Чарли. — Той организира евакуацията, но за майор Ремингтън нищо не знам.
	— Може би ще научим туй-онуй от него, ако е тук — отговори Джо.
	— Тогава да го потърсим — намеси се Кени. — Иска ми се да разбера дали наистина ще потеглим тази вечер. Човек никога не знае, може да ни объркат с гренадирите.
	— Нашето мото е Nulli Secundus. Пред никого не отстъпваме — каза Чарли. — Ще се качим на кораба, ще видиш… не бъди неверни Тома, Кени. Бъди оптимист като мен.
	Чарли се засмя.

	* * *

	Джо Уортли не беше се излъгал. Майор Ремингтън беше на кея и пушеше, загледан в морето. Обърна се при шума от стъпките по кея и лицето му светна, като видя Джо.
	Поздравиха се приятелски и Джо му представи спътниците си.
	— Капитан Чарли Стентън и лейтенант Кени Борн. От Колдстрийм като мен. Излязохме да хвърлим последен поглед на Дюнкерк. Слава богу, тази вечер заминаваме.
	Ремингтън кимна.
	— Мисля, че… — Изведнъж млъкна и се взря в морето.
	— Ех, и през ум не ми е минавало, че ще видя подобно нещо! Трудно ми е да повярвам! — възкликна. — Боже мой, каква гледка за измъчените ми очи. За всякакви очи. Истинско чудо.
	— Сър, за какво говорите? — попита Джо объркано.
	— Ето там, погледнете, сержант.
	Джо проследи погледа на майора. Чарли и Кени също и всички замряха, после се развикаха недоумяващи и изненадани.
	— Прилича на малка армада — каза Кени смаян.
	— Малка армада ли, много повече — обяви Чарли. Майор Ремингтън кимна и се усмихна широко.
	— Вслушали са се в призива на адмирал Рамзи. Той ги помоли да дойдат: „Елате и помогнете на нашите момчета да отплават от онзи бряг. Елате и ги спасете. Изоставени са в Дюнкерк.“ И те дойдоха.
	Когато величествената малка армада се приближи, Чарли така се развълнува от гледката, от смисъла на тази изключителна операция, че за малко да се разплаче.
	Най-накрая каза тихо:
	— Тези обикновени хора са напуснали Англия, щом са ги повикали, с огромните си сърца и със случаен плавателен съд. И са доплавали дотук да ни спасят. Те ще бъдат герои. Няма да обърнат внимание на нашите благодарности и похвали. Само ще се усмихнат и ще кажат, че са направили каквото е редно.

	* * *

	Майор Ремингтън и много други морски офицери чакаха на кея и бързо обясняваха на първата група как ще протече евакуацията. На пристана вече бяха готови един китоловен кораб и голяма моторна лодка от цивилната армада, управлявана от нейния собственик, счетоводител от Дувър, с двама негови приятели. Моторницата се казваше „Летящият холандец“.
	— Ето как ще протече операцията — съобщи високо на войниците Ремингтън. — Моторницата ще изтегли китоловния кораб колкото е възможно по-близо до кея. Хората ще се качат на китоловния и „Летящият холандец“ ще го изтегли в открито море при големите кораби. Моторницата ще се върне да вземе още хора. Междувременно друг кораб от армадата ще дойде на пристана.
	Група след група пехотинци се качваха на китоловния кораб и на моторницата и след около час взводът на Чарли също се качи. Джо Уортли с друг взвод щяха веднага след тях да се натоварят на друг кораб.
	Като се отдалечиха от пристана и излязоха в открито море, Чарли погледна към Дюнкерк и поклати тъжно глава. Въздухът беше пропит с гъст дим и парлив мирис.
	След миг Чарли се приведе, когато самолетите на Луфтвафе откриха картечен огън по малките съдове и в далечината по големите кораби. Докато самолетите се приближаваха към „Летящият холандец“, Чарли извика на Кени и на другите:
	— Залегнете! Проклетите шваби бомбардират бойните кораби. А нашите мъже се катерят по мрежите отстрани на корабите. Обстрелват и нас.
	Няколко експлозии развълнуваха водата и разлюляха моторницата. Но тримата цивилни мъже не се обезсърчиха, твърдо решени да продължат операцията, за да спасят колкото се може повече хора.
	Беше 31 май. Спомни си, че спасителните операции трябваше да приключат на 1 юни. Значи на другия ден. Дали ще успеят.

	* * *

	Най-неочаквано самолетите на Луфтвафе се оттеглиха. „Летящият холандец“ увеличи скоростта веднага и се отдалечи от потъващите кораби.
	Щом пристигна до един разрушител със спуснати отстрани мрежи, по които да се изкатерят войниците, Чарли изпита облекчение. Всички от неговия взвод бяха в добра форма, като се изключи умората. Знаеше, че ще успеят да се изкатерят без особени затруднения.
	Чарли се зарадва, че Кени и неговият взвод вече се катереха. Той също скочи, хвана се за мрежата, запази равновесие и започна да се катери. Беше в по-добра форма, отколкото си мислеше.
	И тогава се случи. Самолетите се върнаха и започнаха да кръжат над разрушителя. Затрещяха картечниците, обстрелващи мъжете по мрежите. Бяха лесни мишени.
	Чарли беше улучен в краката. Той почувства удара, когато куршумите проникнаха в плътта, и после болката. Отчаяно се помъчи да се изтегли нагоре с ръце. Краката му бяха безполезни. Неочаквано видя лицето на един моряк, който го гледаше тревожно.
	— Проблем ли има, приятел? — извика морякът.
	— Краката ми. Ранени са. Негодни са.
	— Опитай се да се придвижиш още малко нагоре. Ще ти помогна. Ще изтеглим мрежата заедно с теб.
	Мъжете, които бяха пред него, сега ги нямаше. Висеше сам на мрежата. Погледна надолу с усилие. Слава богу под него нямаше други войници, което означаваше, че мрежата е олекнала.
	Изведнъж морякът се върна с още седем човека от екипажа.
	— Стискай здраво мрежата — извика той. — Ще изтеглим този участък от мрежите. Тежки са.
	Чарли беше започнал да чувства слабост. Знаеше, че има голяма опасност да падне или да кърви до смърт. Независимо от това увисна, вкопчен в мрежата. Затвори очи и се помоли.
	Осем яки моряци затеглиха мрежата и бавно я издърпаха до перилата. Най-накрая двама моряци успяха да хванат Чарли и да го изтеглят на палубата.
	— Успяхме! — извика един от тях.
	— Благодаря — промълви Чарли едва чуто и със сетни сили прибави: — Капитан Чарли Стентън, пехотен полк Колдстрийм…
	След това изгуби съзнание.
	За няколко секунди го наобиколиха медици и го сложиха на носилка. Един от лекарите каза:
	— Панталоните му са подгизнали от кръв. Веднага го свалете в операционната.


>>	Земя на надежда и слава

E>
P>
	Земя на надежда и слава, майка на свободни хора,
	как да възхваляваме теб, която си ни родила?
	Пределите ти се простират надалеч;
	Бог, който създал те е могъща,
		ти дава още повече могъщество.
	Бог, който създал те е могъща,
		с още повече могъщество ще те надари.
@	Куплет от марш на сър Едуард Елгар
@	Текст А. С. Бенсън
P$
E$


>>	Петдесета глава

	Операция „Динамо“, кодовото име за евакуацията от Дюнкерк, завърши на 4 юни 1940 година.
	Почти 400 000 английски и френски войници бяха изтеглени от бреговете на Франция и спасени. Успехът на операцията се дължеше главно на Кралския военноморски флот и на неговите 222 кораба, както и на дръзката малка армада, управлявана от храбри цивилни, която наброяваше 800 плавателни съда от най-различен тип. Операцията беше окачествена като най-мащабната евакуация на войски в историята. Цяла Англия ликуваше.
	Същия ден Уинстън Чърчил държа реч пред Камарата на общините и нацията. В началото заяви, че трябва да внимават да не приписват на това избавление качества на победа. „Войни не се печелят с евакуация“ — бяха думите му.
	След това ораторският му дар се прояви с пълна сила, когато произнесе най-достойните думи и може би най-възвишените. Тези думи ще останат в историята:
	„Няма да униваме и да се предаваме. Ще отидем до края, ще се бием във Франция, ще се бием по морета и океани, ще се бием с все по-голяма мощ във въздуха, ще защитим нашия остров, каквато и да е цената, ще се бием по бреговете, в десантните зони, по полета и улици, ще се бием по хълмове; ние никога няма да се предадем.“
	Дидри знаеше колко надарен човек е и колко е прозорлив. Само той можеше да спаси западната цивилизация от злото, от варварския нацизъм. Уилям беше на същото мнение.
	Отново се съсредоточи в работата си и загледа бележката, която Тони току-що й връчи. На нея пишеше: „Seelove also fly. In June“.
	Загледа Тони и каза:
	— Seelove на немски означава „морски лъв“. „Немецът ще полети. През юни.“ Това е предупреждение. Всеки момент ще ни нападнат.
	Смрази се при тази мисъл. Погледна календара на бюрото си. Беше четвъртък, шести юни.
	— Откъде дойде сведението? — попита най-накрая.
	— Чрез нашата свръзка във Ватикана. Абсолютно сигурен съм, че е от Рицаря.
	— Аз също. — Дидри стана. — Да отидем при Уилям.
	След малко Уилям прочете известието и веднага се съгласи с тях.
	— Веднага ще отида при министър-председателя. Той трябва да е запознат със случая. Макар че с неговата далновидност, той очаква Вермахтът да ни нападне всеки момент.
	Уилям вдигна телефона. Дидри седна, Тони се извини и излезе.
	Уилям говори с някого от кабинета на министър-председателя и стана.
	— Трябва да тръгвам. Веднага. — Усмихна й се. — Канарис ще бъде моят герой завинаги и знам, че ще се съгласиш с мен, че е смел.
	— Наистина не отричам. Той е изключителен. Винаги се старае да ни осигури време да се подготвим за тежки събития, които предстоят.
	Заедно излязоха от кабинета. Уилям я целуна по страната.
	— До скоро.
	Дидри се върна в своя кабинет, седна на бюрото и се замисли за Вилхелм Канарис — шеф на Абвера, немското военно разузнаване, за неговата ненавист към Хитлер и Третия райх. Той наистина рискуваше всичко, като помагаше на британците, както и много от неговите колеги и немски генерали, според които Хитлер унищожаваше Германия.
	Помисли си за ужасяващото нападение на Полша през миналия септември, преди почти година.
	„Затова решихме да обявим война на Германия — помисли си тя — и решението беше правилно.“ Те щяха да бъдат следващите. Знаеше, че Канарис е бил шокиран, ужасен и отвратен от онова, което е видял в Полша, и действително се е разболял. Ненавистта му към Хитлер растеше.
	На вратата тихо се почука и Тони влезе.
	— Спомних си нещо. Имаш ли минутка?
	Тя кимна.
	— Тъкмо си мислех за завземането на Полша и как Хитлер изби всички католически свещеници, и унищожи католическата църква. Нищо чудно, че Ватиканът е настроен толкова антинацистки.
	— Така е, но малко хора го знаят. Когато наскоро бях в Испания, Рицаря отбеляза най-безцеремонно, че кардиналите са избрали за папа Пачели, заради качествата му на прозорлив политик.
	— Не се изненадвам, тайните служби поддържат агенти във Ватикана. Знаем го, защото имаме работа с тях.
	Тони продължи:
	— Тази забележка ми беше убягнала и сега си я спомних. Помислих си, че трябва да ти кажа.
	— Добре че ми каза. На пръв поглед не изглежда нещо важно, но мисля, че има голямо значение. Съобщава ни какво ще бъде отношението на папа Пий XII към нас. Той ни е събрат.
	Тони се усмихна.
	— Папата ще се сражава индиректно, но ще се сражава с Хитлер.
	— Да. Трябва, ако има намерение да победи. Нацистите искат да заличат от света католическата църква. Папата ще я защитава с цялата си власт, каквото и да му струва.
	— Имам чувството, че Светият престол е развъдник на интриги — каза Тони. — Но като куриери положително са ни много полезни.
	— Именно. Имаш ли новини от Етоал? Как са нещата при нея?
	— Колкото и да е странно, обади ми се преди час. Вече е в Анеси, съвсем близо до границата, ако трябва набързо да бяга. При нея всичко е наред.
	Дидри беше доволна, че Етоал, нейната свръзка във Франция, е близо до швейцарската граница. От друга страна, може би щеше да се наложи да се придвижи на юг, по пътя на военните действия в момента. Прованс беше най-вероятното назначение за Етоал.
	Смарагд, другата й свръзка, беше останал в Париж, където имаше семейство. За него не се притесняваше. Поне в момента.
	Неочаквано мислите й се насочиха към съвсем друг обект. Наистина ли Канарис познаваше папа Пий XII? Или съобщението до Тони беше импровизация? В първия момент си помисли, че това е загатване, че папата е техен съмишленик. Но как би могъл да знае Канарис, след като не се познаваше лично с папата?
	Дидри имаше добра памет и сега си спомни годината преди пролетта на 1939. Ако не грешеше, кардинал Еуженио Пачели беше ръкоположен за папа в Рим през март или април. Беше римлянин по произход и възпитание. Преди да стане папа, е бил държавен секретар на Ватикана.
	Това беше всичко, което знаеше. Стана и отиде при Тони в съседния кабинет.
	— Канарис познава ли лично папата?
	— Нямам представа. Но мога да разбера. Ще се поразровя — отговори той и я покани да седне.
	— В чия градина? Трябва да внимаваме много — каза тя и седна.
	— На моя братовчед от бащина страна. Неговата майка е католичка и той е възпитан като католик. Всъщност е свещеник.
	— Идеята е добра.
	— Какво по-точно искаш да попитам? Не мога без повод да спомена името на Канарис, нали?
	— Не, разбира се, няма да е разумно. Кажи му, че трябва да напишеш сведение за папата и дали знае нещо, което ти не знаеш. Нещо необикновено може би. Даже клюка, за да придадеш живост на изложението. Хайде, обади се, веднага — каза нетърпеливо Дидри.
	Любопитството на Тони към интереса й се разпали и той се обади.
	— О, здравей, Айвър. Тони се обажда. Как си?
	След като си размениха обичайните новини, Тони мина на въпроса:
	— Виж, нуждая се от помощта ти и всъщност затова ти се обаждам. Трябва да пиша нещо за моя шеф. Темата е твоят шеф. Искам да кажа папа Пий XII. Ще ми се да включа по-неизвестни факти, нещо интересно или някой анекдот, за да стане по-пиперливо.
	Заслуша се и се разсмя:
	— Да, досещам се, че не знаеш нищо пиперливо за него. Може би необичайно… някое хоби? Например пътувал ли е в чужбина?
	В другия край на телефона, в Кардиф, Айвър възкликна:
	— Разбира се, че е пътувал. Беше в Америка!
	— В Америка ли? Боже мой, колко интересно. А в други страни ходил ли е?
	— В Германия със сигурност, защото там имаше служебен пост — обясни Айвър с известна гордост.
	— Служебен пост ли, къде в Германия? — попита Тони и погледна Дидри.
	— Посети Мюнхен като официално лице, ако си спомням правилно. Беше също нунций в Берлин в края на двайсетте, но повече нищо не знам.
	— Е, благодаря ти, старче. Все е нещо, откъдето да започна, а ти ако се сетиш нещо друго, обади ми се вкъщи през уикенда. Още веднъж благодаря.
	Тони обясни:
	— Преди да стане папа, кардинал Пачели е бил нунций в Берлин през двайсетте. Любопитно, нали?
	— Може би оттогава познава Рицаря. От Берлин. Мисля, че кардинал Пачели, когато е бил млад, се е движел в светското общество и е познавал всякакви хора. Може още малко да поровиш. Но много дискретно.
	— Мога ли да попитам на какво се дължи този интерес?
	Тони повдигна вежда.
	— Държа да знам какви връзки имат хората, кои са приятелите им. Това ми разкрива много. Не забравяй, Канарис познава Франко… дори много добре, от което ние се възползвахме. Изглежда, нашият приятел е така убеден във влиянието, което има над Франко, че е в състояние да запази неутралитета на Испания.
	— Не е необходимо да ми напомняш. Сега Рицаря наблюдава Каудийо и папата…
	Не довърши изречението, понеже на вратата се почука. Влезе Уилям Лоусън и затвори вратата.
	— Как е министър-председателят? — попита Дидри.
	— Бори се ожесточено. Изпраща благодарности на моя екип, т.е. на вас двамата. Показах му бележката, обясних му нашата теория и той изглежда се съгласи.
	Уилям седна до Дидри.
	— Попита ли как си се сдобил с информацията? — поинтересува се Тони, като се взираше внимателно в Уилям.
	— Не точно. Попита: „Източникът благонадежден ли е?“ и аз отговорих „Да“. Добавих, че е от Ватикана, той кимна и ме погледна много красноречиво, сякаш знае всичко за шпионите във Ватикана. Попита ме може ли да предаде сведението чрез „С“ на М16 и очевидно аз се съгласих.
	— А той обади ли се на Мензиз? — попита Тони.
	— Обади се. Пред мен. Каза на С, че съм при него и защо. М16 нямат информация за морските лъвове. Явно това отговори С. Но каза, че веднага ще се поинтересува. Преди да си тръгна, министър-председателят сподели, че по негово мнение германците ще ни нападнат след около месец. Когато го попитах това официално донесение ли е, той поклати глава и каза, че такова е предчувствието му. Хитлер първо трябва да приключи с Франция, преди да нападне нас.
	— Струва ми се вярно, Уил, понеже обикновено Рицаря ни дава месец предупреждение — каза Дидри тихо.


>>	Петдесет и първа глава

	Дафни седеше на писалището си в зимната градина и преглеждаше списък със задачи, които трябваше да свърши. Беше слънчево юнско утро, светлината се процеждаше през зеленината и тя потрепери леко… Спокойствие, да, това беше. Приятното чувство, че е в зимната градина, която от години беше станала нейно убежище. Защото беше нормално всекидневие, след като отново помагаше в управлението на Кавендън от това писалище, което наричаше „команден пост“. Когато беше заета, забравяше тревогите, макар и за кратко…
	— Дафни!
	Гласът на Хюго я сепна и тя се обърна. Съпругът й тичаше по пътеката и тя веднага се изправи. Беше бял като платно и ужасеното му лице я изплаши.
	— Какво се е случило? — извика тя и се спусна към него. — Какво има? Боже мой! Не, не Чарли! Не е мъртъв, не е, нали? — Докато говореше, се разтрепери.
	— Не! — извика той. — Не е мъртъв. Но е тежко ранен. Току-що получихме писмо от армията. — Показа й плика и продължи: — Чарли е бил спасен при Дюнкерк, но е бил ранен много тежко и в двата крака. — Хюго позамълча и добави с треперещ глас: — Наложило се е да ампутират единия.
	— О, Господи, не! Не, не Чарли! О, Господи! Това ще съсипе живота му.
	Хюго я взе в прегръдките си.
	— Знам, че е ужасяващо. Но има един крак, който казват, че ще оздравее напълно. Това няма да съсипе живота му. Обещавам ти. Като познавам Чарли, той ще се справи с нещастието.
	— Но какво ще прави? Как ще ходи? С патерици, нали?
	Дафни го погледна със замъглени от сълзи очи.
	— Само в началото — отговори съпругът й, опитвайки се да я успокои, въпреки че и той беше разтърсен. — Щом единият крак оздравее, ще се изработи протеза за другия и, както изглежда, протезите са много добри.
	В този момент в зимната градина влезе дъщеря им Анабел да потърси Дафни и като видя, че родителите й са разстроени, изтича при тях и се вкопчи в ръката на майка си.
	— Чарли мъртъв ли е? — попита по-малката им дъщеря разплакана, очаквайки винаги най-лошото в тази война.
	Хюго и Дафни се спогледаха. Веднага се отдръпнаха един от друг и баща й веднага енергично възрази:
	— Не, не, не е мъртъв, Анабел, благодаря на бога. Зле е ранен, но е жив и това е прекрасно. Жив е!
	Анабел попита:
	— А кога ще се върне у дома?
	— Не и през следващите няколко месеца — отговори Хюго. — Ампутираният крак трябва да оздравее, след което ще трябва да се изработи по мярка протеза. Чух, че протезите били превъзходни.
	— Като познавам Чарли, той ще се справи — усмихна се Анабел на майка си и баща си. — Да помоля ли Лейн да ни приготви чай?
	— Защо не, скъпа — отговори Дафни, която се беше поуспокоила. Обърна се към Хюго и продължи: — Ела да седнем на дивана и да поговорим за бъдещето на Чарли. В края на краищата той ще може да пише и дори да работи в редакцията на някой вестник, каквото винаги е било желанието му.
	Хюго погледна съпругата си и кимна, изпълнен с огромна гордост заради нея. Дафни винаги се овладяваше, независимо как.

	* * *

	След този ден в началото на юни Дафни всяка вечер благодареше на бога, че е запазил живота на сина й. Най-после Чарли им написа шеговито писмо. Обясни им, че ще му сложат протеза. Протезите били много удобни и леки и той щял да се научи да ходи нормално. Обещаваше им в писмото си, че дори ще танцува.
	С Хюго знаеха, че загубата на крайник е най-ужасното нещо за млад мъж. Но се е случило и Чарли е приел съдбата си. Знаеха още, че това няма да промени неговата позитивна нагласа или да го отчае. Бяха сигурни в това, както и цялото семейство.
	В средата на юни нацистите още не ги бяха нападнали, но сигурно нямаше да се забавят. Провинцията се беше подготвила добре, както и Кавендън.
	Преди шест месеца Хари Суон получи повиквателна и макар да беше на четирийсет и две, избра да служи в Кралските военновъздушни войски. Не летеше, а обслужваше изключително важния радар на летище на юг.
	Майлс беше освободен, защото управляваше стопанството в голямо имение. Повечето млади мъже от Кавендън отидоха на война, но бяха заместени от прелестната полска армия на момичетата. Младите жени помагаха на Майлс и работеха неуморно.
	„Имаме късмет, че живеем в провинцията — помисли си Дафни. — Набавяме си храна по-лесно, отколкото хората в градовете, където има недостиг, купони и опашки.“ По-старите мъже още работеха в имението, ловяха риба, ходеха на лов за зайци и птици, други отглеждаха кокошки главно за яйца и за тенджерата в края на краищата. Нейният баща от самото начало заяви, че жителите от трите села имат право на дял от всичко, което се произвежда на тяхната земя. Всяка седмица Алис и Ивлин разпределяха продуктите.
	„Папа.“ Замисли се за него, като още недоумяваше как изведнъж се подмлади. Случи се, след като Шарлот си счупи крака и той реши да се грижи за нея. Веднага се оживи и се нагърби със задълженията. Щеше да е щастлив, когато семейството се събере през уикенда. Напоследък пътуването не беше лесно. Но Дидри и Уилям щяха да пристигнат тази вечер от Лондон, Дилейси и Дулси вече бяха в Кавендън и проверяваха картините в склада. Очакваха Джеймс да пристигне утре от лагер, където снимаше пропаганден филм за армията.
	Чу, че някой идва, и се обърна да види кой идва. Зарадва се, като видя госпожа Алис и веднага стана да я посрещне. Бяха много близки от години. Дафни никога нямаше да забрави, че Алис Суон, майката на Сесили, й спаси живота и душевното равновесие, когато беше на седемнайсет.
	Прегърнаха се топло и Алис каза:
	— Имам прекрасна новина, лейди Дафни. Ивлин току-що ми съобщи, че Кени е вън от опасност. Операцията на гърба му е била успешна. Веднага дойдох да ви зарадвам.
	— Новината наистина е прекрасна и тази вечер ще пиша на Чарли. Той наистина ще бъде щастлив. Откакто ги разделиха при Дюнкерк, той много се тревожеше.
	— Пишете му, че го обичам, милейди.
	Дафни кимна, седна на писалището си и покани и Алис да седне срещу нея. След това Алис обясни:
	— Има още някои въпроси, които бих искала да спомена, лейди Дафни. Първият е за лейди Гуендолин. Да си кажа честно, не мисля, че харесва новата икономка госпожа Реймънд. С такова впечатление останах и се питам дали Пеги Суифт не би се съгласила да се грижи за лейди Гуендолин.
	Лейди Дафни каза:
	— Ще попитам Пеги и тя може би ще ни помогне. Но зависи от Гордън. Той е поел по-голяма част от задълженията тук и нищо чудно да не желае жена му да работи.
	— Същото каза и Уолтър — сподели Алис. — Но нищо не пречи да опитаме, нали?
	— Как е леля Гуен? — попита Дафни.
	— Постоянно я наблюдавам, добре е, особено след като стана топло. Но… — Алис млъкна нерешително.
	— Но какво? — подкани я Дафни. — Не е ли добре?
	— Все същата си е, но през последната седмица забелязах промяна у нея, милейди. През деня почти непрекъснато спи. Седи в своето кресло и гледа някъде много надалеч, нещо такова. Вече наистина е стара.
	— Знам и много ти благодаря, че всеки ден ходиш при нея. Тя ми каза, че много се радва, когато отиваш при нея.
	— И още нещо, лейди Дафни. — Замлъкна, сякаш търсеше думи.
	— Не млъквай пак. Моля те, кажи какво има. По лицето ти познавам, че има проблем.
	— Не зная дали е проблем. Както знаете, преди два дена поисках да се грижа за дете от сега евакуираните. Момичето, което беше при нас, се върна в Ливърпул. Новото момиче е миличко. Казва се Виктория. Срамежлива е, малко неуверена и много мълчалива. Както и да е, видях я разсъблечена за пръв път снощи и останах потресена. По тялото й имаше много синини, вече избледняващи. Мисля, че е била малтретирана на предишното място, милейди.
	Дафни възкликна:
	— Каза ли й нещо?
	— Не, замълчах си. Изведнъж тя разбра, че съм забелязала синините, загърна се с хавлия и ме погледна странно. Като че ли се смути. Беше се къпала.
	Дафни я посъветва:
	— Не й казвай нищо, все едно не си забелязала и се дръж нормално. Накарай я да почувства, че я приемате от сърце и че е в безопасност. Нека да се успокои и най-накрая ще ти се довери. Наистина вярвам, че така е най-разумно. Не бива да споменаваш синините.
	— Няма да ги споменавам.
	Появи се лорд Мобри и сложи край на разговора между Дафни и госпожа Алис, която се извини и си отиде.
	— По-късно ще говорим, госпожо Алис — прошепна Дафни и стана да прегърне баща си. След това му съобщи хубавата новина: — Кени ще оздравее. Операцията му е успешна и той ще ходи отново. Госпожа Алис току-що ми каза.
	— Наистина хубава новина — отговори той и хвана ръката й. — Да отидем да се поразходим. Денят е прекрасен.
	— Да, папа, с удоволствие.
	Погледна го, понеже долови особена нотка в гласа му. Тъга? Съжаление? Или разочарование? Не можеше да определи точно.
	— Да отидем до езерото, Дафни. Ще ми се да се пораздвижа и да подишам свеж въздух.
	Тя се взря в него и бързо попита:
	— Какво има? Стори ми се разочарован, дори малко… огорчен. — Когато той не отговори, тя каза тихо: — Не приличаш на себе си. Огорчен! Никога не съм те виждала огорчен.
	Той спря и я погледна. Неговата красива Дафни, която винаги е внасяла толкова много радост в живота му, и е била негова опора толкова много пъти. Още беше много красива и на повечето хора им изглеждаше нежна и крехка. Но той знаеше, че има желязна воля и як гръб. Нищо не я сломяваше. Нейният стоицизъм и кураж, след като научи за раняването на сина си и за ампутацията на крака му, бяха забележителни.
	Без да коментира забележката й, продължи:
	— Англичаните се биха толкова ожесточено, за да помогнат на Франция да отблъсне немците, когато нахлуха във Франция, и после организираха величествената евакуация от Дюнкерк. Хиляди френски войници бяха спасени… — Въздъхна тежко и каза: — Французите ме разочароваха…
	Остави изречението недовършено. Думите му я стреснаха и Дафни извика:
	— Боже мой, да не би французите да са се предали? Нали имаме там войски?
	— Да. Вторият експедиционен корпус е там. Не, не са се предали, но гръмко се оплакват от нас, твърдят, че сме се оттеглили, без да ги уведомим, че са влезли в бой, че сме изоставили френски войски на брега. Изоставихме ги заедно с британски части. Но не сме ги предали, както намекват.
	— Присмял се хърбел на щърбел. Хюго ми каза, че много от евакуираните, които пристигали от Дюнкерк, се оплаквали от държанието на френските войници.
	Чарлс най-неочаквано се разсмя и я притегли до себе си.
	— Моята прелестна практична дъщеря. Казваш ми: „Забрави, папа“. Каквото повикало, такова се обадило.
	И Дафни се разсмя, и го хвана под ръка.
	— Точно така. Трябва да мислим за по-важни неща. Например за Чарли, когато се върне у дома. Той ще има нужда от нас и знам, че ще бъдем до него.
	— Не се бой, цялото семейство ще го подкрепи.
	Той замълча.
	— Какви щастливци сме с такова силно и любещо семейство, Ингам и Суон. — Лицето му придоби замислено изражение. — Да се помолим късметът да ни съпровожда в тези трудни времена.

	* * *

	По-късно същия ден, точно преди вечеря, Дафни отиде да потърси баща си. Беше получила писмо от Чарли със следобедната поща и искаше да му го прочете.
	Почука на вратата на гардеробната му. Шарлот веднага отвори и сложи пръст на устните си.
	Дафни влезе и Шарлот й посочи Чарлс, който стоеше до скрина и внимателно слушаше по радиото новините в шест на Би Би Си.
	„Рано тази вечер германската армия влезе в Париж без нито един изстрел. Генерал Богислав фон Щудниц поведе 87-ма пехотна дивизия по безлюдните улици. Имаше граждани, които сподиряха войската и плачеха горчиво, наблюдавайки тези трагични събития. Други бяха избягали заедно с правителството на господин Пол Рейно.“
	Чарлс изключи радиото. И Шарлот, и Дафни забелязаха онзи негов сърдит израз.
	Жена му първа заговори:
	— Чарлс, това означава ли, че французите са се предали?
	— Не мисля, но ще се предадат. Не се съмнявам.
	— Значи просто ей така са избягали? — попита Дафни, загледана в баща си. — Няма ли най-после да стане ясно, че французите са страхливци?
	— Някои може и да мислят така, Дафни. Въпреки че ми е тъжно, аз лично не го вярвам. Има вероятност правителството, както и повечето парижани, да са се изтеглили, за да спасят Париж, техния прекрасен град на светлината. Като са изоставили целия град, за да влязат германците безпрепятствено, повече от вероятно е, че са предотвратили бомбардировки, обстрелване с артилерия, хаос и разрушаването на някои от най-прекрасните сгради в света.
	— Наистина ли го вярваш, скъпи? — попита Шарлот и загледана в съпруга си, пак забеляза онзи гневен израз. Лицето му беше толкова красноречиво.
	Той доста време мълча и най-накрая каза:
	— Иска ми се да мисля така… за предпочитане е пред всякакви други мотиви за внезапното им бягство, за дезертьорството, не си ли съгласна?
	Шарлот кимна.
	— Съгласна съм.

	* * *

	След вечеря всички се събраха в библиотеката да слушат по радиото новините в девет и речта на министър-председателя. Това се беше превърнало в ритуал и никой от семейството не го пропускаше. Като слушаха този неподражаем, енергичен глас с уникална интонация, винаги се ободряваха и окуражаваха.
	След няколко вечери отново се бяха събрали да чуят речта на министър-председателя след капитулацията на Франция пред Германия.
	Беше тихо, докато слушаха думите на Уинстън Чърчил. Чарлс се премести по-близо до радиото, за да не пропусне последните изречения, които според него бяха най-силни и най-вълнуващи.
	Гласът на Чърчил беше по-дълбок, когато след кратка пауза каза:
C>
	Онова, което генерал Веган нарече „битката за Франция“ приключи. Очаквам да започне битката за Британия. От тази битка зависи оцеляването на християнската цивилизация. Хитлер знае, че или трябва да ни разгроми на този остров, или ще изгуби войната. Ако му се противопоставим, цяла Европа може да бъде свободна и животът на света да се развива напред към широки, слънчеви висоти. Но ако се провалим, тогава целият свят, включително Щатите, включително всичко, което ни е скъпо, ще потъне в бездната на нови Тъмни векове, още по-мрачни… Затова нека да съберем сили да изпълним дълга си и така да се държим, че ако Британската империя и нейният народ просъществува хиляда години, хората все още да казват: „Това беше техният звезден миг“.
C$
	Никой не продума и някои от Ингамови и Суонови тихо плачеха, дълбоко развълнувани от думите на техния министър-председател. Упованието им в него се вкорени дълбоко в душите им и осъзнаха, че ще дадат всичко от себе си, за да бъде победата тяхна, както вярваше Чърчил.


>>	Петдесет и втора глава

	„Чували с пясък пред входа на «Дорчестър» — помисли си Сесили и погледна чувалите, докато влизаше в хотела, придружена от Хюго. — Виж ти. Все пак сме във война.“
	Докато минаваха през грамадното фоайе на хотела, Хюго се изуми:
	— Боже мой, колко народ! А пък аз си мислех, че всички лондончани са се изпокрили. Колко съм се лъгал!
	Сесили се засмя. Обичаше Хюго, беше страхотен и един от мъжете в семейството, на когото винаги разчиташе, освен на Майлс. Скъпият Майлс. Не искаше да й разреши да дойде в Лондон тази седмица заради разгарящата се война, но омекна, като му каза тайната си. Беше бременна в третия месец и имаше час за преглед при нейния лекар.
	— Но, моля те, не казвай още на никого от семейството.
	Той обеща да не казва нито дума. Но като си легнаха, я прегърна. Не можеше да скрие вълнението си и си говориха, докато заспят. Отдавна искаха да си имат още едно дете след спонтанния аборт и Сесили знаеше, че се е успокоил, също като нея. Майлс се съгласи тя да дойде в Лондон, понеже Хюго щеше да пътува с нея. Той щеше да се настани в тяхната къща на Саут стрийт и щяха да се върнат заедно в Кавендън за уикенда. Хюго имаше няколко важни делови срещи през тези два дена.
	Понякога Сесили се страхуваше, когато беше в Лондон, заради изтребителите, които кръстосваха небето. Но успяваше да овладее страха си. Във всеки случай Майлс щеше да настоява да върши работата си от Кавендън, и то съвсем скоро.
	Управителят на салона ги посрещна любезно на входа на ресторанта и ги съпроводи до хубава маса в тих ъгъл. Хюго поръча бутилка „Дом Периньон“.
	След като се настаниха удобно, Сесили каза:
	— Много се радвам, че Дафни склони леля Гуендолин да организира малък прием за рождения й ден. Няма смисъл да кани сто души, понеже ще стане на сто през октомври.
	Той се засмя:
	— Имаш право, но не беше никак лесно да я накара да се съгласи. Още си е тигрица добрата стара леля Гуендолин. Типична Ингам, разбира се.
	— В края на краищата какво споразумение постигна Дафни? — попита Сесили.
	— Двайсетина гости извън семейството и всички ние. Работата е там, че тя едва ли има живи двайсет приятели. Много е стара. Като се замислиш, приятелите й са покойници, и то отдавна. Ние, имам предвид цялото семейство и Суонови, сме нейният живот от много години.
	Хюго опита виното.
	— Можете да ни налеете — каза на сервитьора и като се обърна пак към Сесили, продължи: — Искаше да ми остави къщата и се изненада, че отказах. След това ме попита имам ли нещо против да я завещае на Дидри вместо на някое от моите деца. Естествено отговорих, че нямам нищо против.
	В първия момент Сесили замълча и той я погледна любопитно.
	— Да, знам — най-после изрече тя.
	— Нима?
	Смаян, Хюго я изгледа със свити вежди. Сесили му се захили.
	— Всъщност тя ме помоли да стана свидетелка на допълнението към завещанието й, също и Шарлот, и ние се съгласихме. Тя има много топли чувства към Суонови, Хюго, не си ли забелязал?
	— Всички го забелязват, при това от векове. Ингамови са сляпо влюбени в Суонови, каквато е мълвата в семейството.
	Докосна чашата си до нейната и каза:
	— И дано този прекрасен обичай да се запази. — Отпи от шампанското и попита: — Как е Хари?
	— Горе-долу е добре, макар че Палома ужасно му липсва. И как да не му липсва? Безумно е влюбен в нея… повечето от нашите мъже в униформа тъгуват за своите любими.
	— Но невинаги за съпругите си — подкачи я Хюго и й се ухили. — Само се шегувам, Сеси. Знам, че без моята скъпа Дафни ще се чувствам изгубен.
	За кратко се умълчаха, отпивайки шампанско. По едно време той се обади изненадано:
	— Като че ли не сме във война. Погледни фантастичните блюда и вина. Да се смае човек.
	Сесили тъкмо щеше да отговори, но се отказа.
	— Ето, Ема идва. С нея е добрият й приятел Блеки О’Нийл. Много ще ги харесаш. А тя по-специално ми стана много близка приятелка.
	Хюго се изправи да посрещне най-красивата жена, която беше виждал. Имаше къса кестенява коса и най-зелените очи на света. Блестящи зелени очи, същите като смарагдовата брошка и смарагдовите обици, които носеше.

	* * *

	Четиримата си допаднаха и обедът минаваше в много приятна атмосфера. Хюго беше очарован от Ема Харт, която беше не само красива, но и с ум, какъвто рядко се срещаше. Нищо чудно, че Сесили беше така запленена от Ема и с удоволствие работеше с нея. Ема беше нейната героиня.
	Но Хюго знаеше, че Сесили постигна успехи много преди да срещне Ема. Едва в края на двайсетте години се запознаха и завързаха делови отношения. Сесили поддържаше бутик в универсалния магазин „Харт“ на Найтсбридж, а Ема беше нейна партньорка за колекцията „Бижутата на Кавендън“.
	Най-неочаквано, докато се хранеха, Ема го погледна и каза:
	— Моят брат Уинстън загуби единия си крак през Световната война и от двайсет години носи протеза. Ако синът ви Чарли има нужда от помощ, моля ви, обадете ми се. Уинстън с удоволствие ще поговори с него.
	— Наистина ли, благодаря ви, госпожо Харт — отговори Хюго. — Предполагам, че Чарли ще има нужда да поговори с някого, като се върне у дома. С човек, който не е от семейството. — Усмихна се. — Той е много горд и независим.
	— Разбирам ви — каза Ема. — Протезите, които се правят днес, са несравнимо по-добри от предишните модели. Но синът ви трябва да се научи да я носи правилно, за да се чувства удобно.
	Блеки допълни:
	— Ако видите Уинстън, ще си помислите, че кракът му се е схванал и леко накуцва, нищо повече.
	— Да, вярно е — каза Сесили. — Познавам Уинстън и той ходи много добре.
	— Това не му попречи да живее нормално и пълноценно — обясни Ема.
	Хюго отново й благодари и после се обърна към Блеки:
	— Преди малко споменахте, че „Дорч“, както го наричаме напоследък, е най-сигурният хотел в Лондон? Защо?
	Блеки засия срещу Хюго, особено доволен, че ще говори на любимата си тема — сгради и строителство.
	— Преди всичко хотелът е относително нов. Построен е през трийсет и първа. Познавам човека, който го построи — сър Малкълм Макалпин. Той ми обясни всичко. При строежа е използван подсилен бетон. Приложих идеите му в някои от моите хотели и други сгради.
	— Много интересно, добре е човек да го знае — отбеляза Хюго, като си мислеше за Кавендън Хол, където винаги имаше нужда от ремонти. Беше полезно да познава човек като Блеки О’Нийл. Здрава и безопасна сграда в тези дни беше много ценна.

	* * *

	— Каква необикновена жена е Ема Харт — каза Хюго на Сесили, докато вървяха по Саут Одли стрийт след обеда. — Но долових у нея някаква тъга.
	Тя му хвърли поглед и каза:
	— Да, имаш право. Мъжът, когото обичаше, почина преди около година и тя рухна. Но те имат дъщеря — Дейзи, и Ема се съвзе заради нея. Все пак се опасявам, че никога няма да преодолее напълно смъртта на Пол Макгил.
	— О, боже мой, разбира се! Спомних си, че четох некролога. Бил е едър магнат, австралиец.
	— Да, но живееше тук в Лондон с Ема.
	Сирените за въздушно нападение го прекъснаха и той я хвана за ръка.
	— Побързай, Сеси. Трябва да се върнем на Саут стрийт.
	— Моля те, моля те, Хюго, не мога да тичам. Тук няма да бомбардират. Целта на Луфтвафе са летищата.
	Докато говореше, погледна към небето и потрепери. Ясното небе беше потъмняло от стотици немски самолети, които летяха във формация.
	И понеже се разсея, се спъна и падна. Докато падаше, се изви леко и се просна на една страна. Лежеше неподвижно. Беше много изплашена. Бебето. Бебето. Ужасът я смрази и тя не помръдваше.
	Хюго се наведе над нея разтревожен и извика:
	— Сесили, как си? Ще ти помогна да се изправиш.
	— Само минутка — остро отвърна тя и след това започна да си поема дълбоко дъх.
	Изведнъж отнякъде изникна отговорникът на местната противовъздушна отбрана.
	— Мога ли да ви помогна, госпожо Ингам?
	Преди да отговори, чу звънливия и красив глас на Алиша, която викаше:
	— Боже мой, тате, остави ме да помогна на Сеси. — Племенницата й се наведе към нея и каза: — Само се успокой, не бързай, после ще те изправим на крака.
	— Благодаря — прошепна Сесили и се разтрепери неудържимо, когато сирените започнаха да вият повторно. Как мразеше този звук. Беше като погребален звън.

	* * *

	Ерик и Лора Суон стояха на стълбището пред входа на къщата, очевидно разтревожени за Сесили, когато те се зададоха по улицата. Ерик се втурна към нея, но веднага разбра, че помощта му не е необходима.
	Влязоха в къщата и Алиша веднага отведе Сесили да седне на стол във фоайето.
	— Така се надявам да не си пострадала — каза Хюго с виновен вид. — Не биваше да те карам да тичаш.
	— Няма нищо, Хюго — отговори Сесили остро. — Добре съм. Нямам нищо счупено. „И се надявам да не съм пометнала“ — помисли си. Разгневи се на Хюго, но много отдавна беше научила, че гневът е загуба на време. Само я разстройва и пречи на работата й.
	Лора Суон, която още беше икономка в къщата на Саут стрийт, каза, че ще отиде да направи чай. Ерик, икономът, се извини и я последва в кухнята.
	Алиша, с характерната си увереност, каза:
	— Ще помогна на Сесили да се качи в спалнята си, тате. После ще се видим.
	Като влязоха в спалнята, Алиша свали шапчицата си на Червения кръст и помогна на Сесили да се съблече. Докато вървяха по улицата, забеляза, че Сесили слага ръце на корема си, сякаш да го предпази, и попита:
	— Бременна си, нали?
	— Никой не знае. Затова, моля те, нека да си остане между нас. Надявам се, че бебето не е пострадало.
	— Сигурна съм, че не е пострадало. Ти падна на една страна. Между другото изобщо не ти личи. В кой месец си? В третия ли?
	— Малко повече. Моля те, Алиша, подай ми нощница. В гардероба има няколко.
	След като си легна и се почувства по-спокойна, Сесили каза:
	— Благодаря, Алиша. Не мога да опиша какво облекчение изпитах, когато чух гласа ти.
	— Добре, че ви срещнах. Тъкмо се прибирах вкъщи. Не ми се мисли какво щяха да направят отговорникът господин Клуис и татко. Мъжете са си мъже, готови са на всичко, но за някои неща са много тъпи.
	Сесили се усмихна и протегна ръка към Алиша, която се наведе над леглото и здраво я стисна.
	— Не се тревожи за бебето. Всичко е наред, сигурна съм.
	И както се оказа, наистина нямаше причина за тревоги.

	* * *

	Дидри вдигна поглед, когато в кабинета й влезе Уилям. Той затвори вратата и се облегна на нея.
	— Операция „Морски лъв“. Кодовото име на германците за нападението на Великобритания.
	— Как разбра? — попита тя.
	— Току-що разговарях с моя човек в М16. Знаел е преди седмица, но е искал да провери, за да е сигурен. Вече е потвърдено. И премиерът знае. А Мензиз уведомява нас. Ами, да, операция „Морски лъв“. Рицаря е бил прав. Предупреди ни.
	— Но нападението започна… Не се ли сражаваме вече за Британия?
	— Да, във въздушното пространство, битките са във въздуха. Моят човек е убеден, че операция „Морски лъв“ означава нападение по суша. Според него ще започнат да бомбардират и градовете, не само както досега летища и военни заводи. Каза, че Вермахтът ще прекоси Канала и ще ни победи по суша. Но знам, че бреговата линия навсякъде е подсилена с въоръжение и военни подкрепления. Имаме и апарат, наречен радар. Германците нямат подобно приспособление и, не дай боже, радарите ще ни пазят, понеже засичат всичко, което се движи.
	— Знам, че Чърчил посети отново Бийвърбрук, понеже трябва да се произвеждат повече самолети. Също така е предприел мерки за укрепване на бреговата линия. — Дидри се усмихна и прибави: — Спомняш ли си бележката, която получи миналата седмица?
	— „Германски ботуш няма да стъпи на английска земя.“ Или нещо подобно. Нали това имаш предвид?
	— Да, точно това, получи се от Испания, нали?
	— През Испания. От Рицаря — поправи я Уилям и прекоси стаята. Седна на стол срещу бюрото й. — Вярвам му безусловно. Знае как да ни помогне и го прави по собствено желание.
	Тъй като тя замълча, Уилям попита:
	— Какво има? Виждаш ми се обезпокоена.
	— Иска ми се да знам, че някой пази гърба му.
	— Мисля, че моят човек го пази. Нека да се изразя по-ясно. М16 пази гърба му.
	— Това донякъде ме успокоява.
	— Хайде, стига толкова. Да отидем да се поразходим в парка, да подишаме свеж въздух. Денят е толкова хубав. Виж какво е времето напоследък. Идеално е, а целият свят е в хаос или е на прага на пълния хаос.


>>	Петдесет и трета глава

	Времето беше чудесно. От няколко седмици слънцето грееше по цял ден. „Без грешка в грешен свят“ — помисли си Дулси, докато излизаше, за да отиде в универсалния магазин „Харт“ на Найтсбридж. В сектора за хранителни продукти все още успяваха да заредят с основни стоки.
	Дулси се оглеждаше, докато вървеше. Обичаше Лондон и не можа да не се зарадва на веселите и позитивно настроени лондончани. Като прекоси Итън Скуеър, където живееше сега, кимна на една от чистачките, която познаваше по лице, и помаха на жената от екипа й, която миеше прозорци, включително и нейните.
	Най-накрая стигна „Харт“, купи два пая — с дивеч и със свинско, плати и даде купоните си. После отиде до месаря, от когото пазаруваше. Той й се усмихна, като видя, че влиза в магазина. По изключение нямаше хора.
	— Добро утро, лейди Брентууд — поздрави я продавачът. — Имам нещо за вас. — Хвърли бързо поглед към вратата, изчезна в задната стая и се върна с някакъв пакет. — Запазих ви тези котлети. Вчера получих малко агнешко и знам, че господин Брентууд го обича.
	— Виж ти, благодаря, господин Уистън. Много мило — отговори Дулси и извади продоволствената си книжка. — Надявам се, че имам достатъчно купони за агнешко.
	Подаде му купоните. Месарят ги взе, усмихна й се и й подаде пакета.
	— Когато съпругът ми играе в нова пиеса, ще ви осигуря два билета — за вас и за госпожа Уистън. На партера.
	Месарят засия.
	— А дали ще има театри, които отново ще отворят? — попита въодушевено той.
	Тя направи гримаса.
	— Доколкото знам, не. Ще останат затворени, както и киносалоните, което ви е известно. Всичко е затворено. Включително моята галерия и всяко място, където се събират хора.
	— Предполагам, че е заради нашата сигурност, но Лондон е малко тъжен нощем, особено след като и прозорците са затъмнени. Сега е мрачен град.
	— Знам какво имате предвид, но затъмняващите завеси са необходими. Премиерът не иска да се вижда и слаб лъч светлина през нито един прозорец заради нощните бомбардировки.
	— Слава богу, че той води страната ни — възкликна месарят. След това влязоха три клиентки и той се сбогува с Дулси.
	На път за вкъщи тя се замисли за театъра и за Джеймс, който от месеци беше навъсен. Често беше и раздразнителен — съвсем нетипично за него. Най-вече защото нямаше какво да прави. Участва в пропагандни филми за правителството, защото нямаше никакви продукции, нито на театралната сцена, нито на екрана.
	И тогава на нея й хрумна идеята Джеймс да сформира малка трупа от познати актьори и актриси и да поставят пиеси, с които да забавляват войската.
	— Можеш да я наречеш „Театрална дружина за разтуха на военните дружини“ — предложи тя на шега. Но на Джеймс името и идеята му харесаха и когато тя му предложи да говори с Едуард Глендънинг, бащата на Палома, той веднага се обади по телефона.
	След няколко седмици организираха трупа и решиха да подготвят вариететни представления вместо драматични пиеси. Войниците искаха да се забавляват, да се смеят на комедианти, да слушат популярни певици като Вера Лин.
	Феликс Ламбер и жена му Констанс им помогнаха и за съвсем кратко време щяха да бъдат готови „да тръгнат по пътищата“, както се изрази Джеймс.
	— Нашата развлекателна трупа ще гастролира първо в базата „Кетрик“ — беше й казал Джеймс миналата седмица. — Така че ще бъда с теб няколко дена в Кавендън, а Едуард ще остане при Палома.
	На Дулси й беше крайно неприятно, когато Джеймс не беше доволен. Имаха прекрасен брак и рядко се караха. Но нямаше нищо по-лошо от мъж без работа, с много свободно време.
	Тъкмо наближаваше Игън Скуеър и противовъздушните сирени завиха. Тя се затича, въпреки че чантата с покупки й тежеше. Бързо се прибра в апартамента и като се втурна в антрето, грабна звънящия телефон.
	Обаждаше се Джеймс:
	— Прибра ли се, скъпа?
	— Да, прибрах се. А ти къде си? В репетиционната ли?
	— Да, но отиваме в противовъздушното скривалище. До скоро. О, а имаме ли достатъчно храна да поканя на вечеря Едуард?
	— Да, разбира се. Познай какво имаме? Месарят вчера получил агнешко и ми запазил котлети, защото знае, че ги обичаш.
	Той се засмя.
	— Мога само да се радвам, че Хенри е в Кавендън, иначе щяхме да се принудим да ги изхвърлим. Обичам те. До довечера.
	— И аз те обичам.
	Затвори телефона и отнесе чантата в кухнята, където госпожа Пърл я чакаше. Дулси й подаде покупките и каза:
	— Да слезем ли в скривалището?
	Икономката сви рамене.
	— Едва ли е необходимо, милейди. Имам предвид, че швабите няма да пускат бомби над Лондон. Ще целят фабриките за муниции, както обикновено. Но ако искате, ще дойда с вас.
	— О, отказвам се — отговори Дулси. — Скоро ще свирят отбой. Да не забравя, ще имаме гост за вечеря — господин Едуард Глендънинг.

	* * *

	В нейно отсъствие беше пристигнала пощата и Дулси отиде в работната си стая. Докато отваряше пликовете със сребърния нож за писма, изведнъж започна да се смее, като си спомни малкия им син Хенри. Сега беше на осем и макар да приличаше много на баща си, по характер беше като нея и имаше същия нюх към езика.
	Смееше се, защото забележката на Джеймс й напомни за конфликта между Хенри и Майлс. Едно от момичетата, които работеха на полето — Антония Морган, беше убедило Майлс да купи стадо овце, понеже всички в семейството обичаха агнешко. Идеята на Антония беше, че агнетата ще ги хранят и ще спестяват купоните за храна.
	На Майлс му се стори разумно и един ден семейството смаяно видя овце да се разхождат по моравата две по две.
	На Майлс му беше ясно, че овцете не бива да отиват към ловния участък, затова ги затвориха в кошара близо до циганския фургон, където живееха Джинивра и нейното семейство.
	Никой, освен Джинивра не знаеше, че Хенри си беше харесал една от овцете и циганката му беше помогнала „да се сближи с момичето“, както се изразяваше Хенри. Беше я кръстил Офелия и всеки ден идваше при Джинивра, за да се порадва на Офелия и да я помилва. Даже й беше вързал розова панделка да не я обърка с някоя друга. Беше най-малката и най-нежната от цялото стадо.
	За съжаление Хенри случайно чул как Майлс и Антония уточнявали кога да заколят овцата.
	После Хенри казал на Майлс, че това е много лошо и неговата Офелия няма да бъде убита. Добавил, че Майлс може да застреля кучето си, ако е гладен.
	Пред Дулси Майлс отбеляза, че Хенри не само е наследил нейния темперамент, но и скандалния й език. А тя го помоли да не убива овчицата на сина й.
	— Няма да я убивам — обеща Майлс.
	Телефонът зазвъня и прекъсна мислите й. Обаждаше се Дилейси.
	— Искам да ти кажа какво реших за галерията. О, боже, отбой ли свирят?
	— Ще затворя — отвърна Дулси.
	Малко след като сирените замлъкнаха, подновиха разговора си. Разбраха се още, че ще се видят на традиционната среща в събота сутрин.
	— Трябва да решим много проблеми — добави Дулси.


>>	Петдесет и четвърта глава

	От много години четирите „Д“ и Сесили се срещаха в зимната градина всяка събота сутрин, когато бяха в Кавендън. След като Хари се ожени за Палома, станаха шест, понеже тя веднага се съгласи да влезе в техния отбор, когато я поканиха.
	Тази събота в края на юни се бяха събрали на кафе, за да обсъдят ситуацията в имението и проблеми, които бяха възникнали междувременно.
	Дулси сподели, че с Дилейси имат сериозен проблем, и обясни:
	— Преди да се пенсионира, Хенсън е поръчал дървени каси, в които да приберем семейните картини. Постоянно проверяваме касите. Преди две седмици решихме да извадим картините, защото бяха затоплени. Едно-две платна дори бяха влажни. Може би касите не са необходими.
	Първа Палома изказа мнение:
	— От дървените каси картините могат да се овлажнят. Но вие сте направили каквото трябва.
	— Знам, че си учила история на изкуството като мен — започна колебливо Дилейси. — Затова се чудя дали би се съгласила с мен… Мисля да наредим картините покрай стените в трезора. Така те ще бъдат при същите условия както в къщата.
	— Това вероятно е най-доброто решение — одобри Палома. — Също така е хубаво да се монтира климатична инсталация. В скривалището има ли електричество?
	— О, да, има — потвърди Дафни. — Много съм доволна, че още преди години прекараха там електричество и можем да монтираме климатична инсталация.
	— Ще проверим всичко още веднъж — каза Дилейси на Палома и тя кимна.
	Дидри погледна Дафни и се усмихна.
	— Радвам се, че пусна Сузи Джаксън. Няма смисъл да убеждаваш някого да остане, ако гори от желание да стане доброволец. В края на краищата ще загубиш.
	— Толкова беше ентусиазирана — обясни Дафни, — че се предадох. Не я виждам във фабрика за муниции, но животът си е неин. Както и да е, Сесили за два дена ни намери друга готвачка.
	— Много хора искат да се махнат от Лондон заради бомбардировките — отбеляза Сесили. — Обадих се на Ерик. Имал приятел, чиято дъщеря е готвачка. Казва се Меги Трейдър и веднага прие да дойде за пробен период.
	— Миналата седмица ни сготви няколко ястия — обясни Дафни. — Папа и Шарлот много ги харесаха, Шарлот веднага я назначи и този проблем отпадна. Тези дни е тук, за да ни готви, след това ще се върне в Лондон да си прибере багажа. Тя е на борда.
	— Нямам търпение да опитам специалитетите й — каза Дидри и смени темата. — Искам да поговорим за нещо друго. Мисля, че във всяко село трябва да назначим отговорници за противовъздушната отбрана. Знам, че всички са инструктирани какво да правят — да слязат в мазетата или да се скрият в бомбоубежищата. И все пак трябва да има отговорник, както и медицински пункт за спешни случаи.
	— Идеята ми харесва — каза Палома.
	— И на мен — съгласи се Сесили.
	— Тогава да действаме. Ще говоря с папа и Шарлот, и с госпожа Алис… — Дафни млъкна и погледна към вратата, където стоеше Лейн.
	— Да, Лейн?
	— Извинете, че ви прекъсвам, Ваше благородие, но търсят по телефона госпожа Майлс.
	— Благодаря, Лейн — отговори Дафни.
	Сесили се извини и веднага излезе. Надяваше се, че не се е случило нещо лошо в някоя от фабриките за конфекция в Лийдс.
	Когато излезе във фоайето, завари там Шарлот. Явно беше разтревожена.
	— Какво има? — попита и побърза към нея.
	— Леля Гуендолин. Пеги току-що ми се обади. Както изглежда, леля Гуен е питала за нас. От няколко дни не била на себе си. Мисля, че трябва веднага да отидем при нея.
	Сесили кимна, двете излязоха и тръгнаха през парка, без да говорят.

	* * *

	Пеги Суифт, някогашната камериерка на Дафни, сега съпруга на Гордън Лейн, беше предана на цялото семейство. Посрещна ги на вратата на Литъл Скел.
	— Ваше благородие, госпожо Майлс, влезте, моля.
	Отвори вратата и те влязоха. Шарлот попита:
	— Пеги, къде е лейди Гуендолин?
	— Във всекидневната, милейди. Тази сутрин настоя да стане и да се облече. Сложи си червило и руж, както винаги. Сама се гримира. След това ме помоли да ви повикам. Каза, че иска да говори и с двете ви.
	Сесили погледна Шарлот и леко докосна ръката й, за да влезе първа. Сесили я последва и затвори вратата.
	Лейди Гуендолин седеше на любимото си кресло. Сесили веднага забеляза, че е облякла една от роклите „Сесили Суон“, която много харесваше. Също така си беше сложила перлените обици, които знаеха, че са й подарък от Марк Суон.
	Когато ги видя, каза с ясен и безгрижен глас:
	— Много се радвам да видя моите две най-скъпи Суон. Какво ли щяха да правят Ингам без Суон? Подозирам, че нямаше да са толкова щастливи. Седнете тук, до мен.
	— Как се чувстваш, лельо Гуендолин — попита Шарлот.
	— Чувствам се добре. Но се чувствам и готова, ако се досещате какво имам предвид.
	Сесили я погледна с обич и взе ръката й.
	— Готова да си идеш ли? Това ли имаш предвид? В края на краищата изглеждаш, сякаш се каниш да ходиш някъде, облякла си най-хубавата си виолетова рокля, която уших специално за теб.
	— Сложих си и обиците от Марк. — Лейди Гуендолин протегна лявата си ръка. — И венчалния си пръстен. Чувствахме се като женени. Шарлот, нали няма да разрешиш на никого да го свали от пръста ми?
	— Няма — обеща тя и преглътна. Беше й трудно да се сдържа; гърлото й се беше стегнало, не й достигаше въздух. Безкрайно се възхищаваше на Сесили. Говореше с леля Гуен спокойно, като че ли бъбреха на незначителни теми.
	— Онези куфари там, лельо Гуен… ще ги вземеш ли? — попита Сесили, опитвайки се да разведри атмосферата в този труден момент.
	— Не ставай наивна. Надписани са. Единият е за Маргарет. — Докато говореше, освободи едната си ръка и бръкна в чантичката си. — Ключовете са тук — каза тя и подаде плик на Шарлот.
	— Значи трябва да дадем куфарите на други хора, както и на Маргарет — уточни Сесили.
	Лейди Гуендолин кимна.
	— Има един за теб и един за теб, Шарлот. — Облегна се и затвори очи за няколко минути. Когато ги отвори, продължи: — Съжалявам, че няма да организирам прием за рождения си ден. Но вие защо да не го отпразнувате? Ще ми бъде приятно.
	— Да, ще вдигнем наздравица за теб към небесата — обеща Сесили и гласът й изведнъж потрепери.
	— Ще пеем за теб — успя да изрече Шарлот сподавено.
	Лейди Гуендолин погледна Сесили, после по-продължително Шарлот и й се усмихна.
	— Благодаря ти, че с такава всеотдайност посвети живота си на семейство Ингам. — Обърна се към Сесили и продължи: — И на теб благодаря. Спаси семейството, само както една Суон би могла. С огромна интелигентност. — По лицето й мина усмивка. — Ще се справиш, Сеси. Никой не е по-способен от теб. И ако бебето, което носиш, е момиченце, би ли го кръстила на мен?
	— Ще го кръстя — отвърна тя и очите й се напълниха със сълзи. Хвана едната й ръка, а Шарлот другата. Стояха така, изпълнени с огромна обич към най-възрастната дама в рода, и с чувство на лекота, че в този миг са с нея.
	Съвсем неочаквано лейди Гуендолин се размърда и застана малко по-изправена.
	— Тази сутрин се облякох, затова после можете да кажете, че съм умряла в акция.
	Сесили занарежда:
	— О, лельо Гуен, опитай се да продължиш, струва ми се, че си по-добре, по-силна, почти каквато си беше. Моля те, не ни оставяй още. Остани още малко. Опитай се.
	Лицето на лейди Гуендолин се озари от внезапно сияние и очите й станаха поразително сини.
	— Марк ме чака…
	Тя се загледа в далечината, като че ли го виждаше, и се усмихна.
	Чу се тих гърлен звук и дълга въздишка.
	Сесили разбра, че току-що чу предсмъртното дихание.
	— Отиде си, лельо Шарлот… отиде при Марк и наистина вярваше, че той я чака.
	Шарлот мълчеше, а когато проговори, гласът й трепереше:
	— Мисля, че я чака. Тя обикновено имаше право.
	Изправи се, наведе се към лейди Гуендолин, приглади назад косата й и я целуна по челото.
	И Сесили я целуна, и нежно затвори очите й. В това време прошепна на Шарлот:
	— Никога не съм виждала очите й толкова сини и лицето й толкова сияещо.
	— Беше щастлива — промълви Шарлот толкова тихо, че тя едва я чу.

	* * *

	Излязоха от всекидневната и отидоха при Пеги, която ги чакаше в малката библиотека от другата страна на коридора.
	Сесили каза:
	— Лейди Гуендолин току-що почина, Пеги, и беше много умиротворена.
	— Очаквах го — отговори тя. Беше тъжна. Покашля се и продължи: — Не можем да оставим Нейно благородие на креслото, госпожо Майлс. Трябва да я отнесем горе и да я положим на леглото й.
	— Мислиш ли, че ще можем сами да я пренесем? — попита Сесили и я погледна.
	— Да, ще можем. Ще донеса чаршаф и с него ще я пренесем. — Тя се накани да излезе, но се отказа. — Да повикаме госпожа Алис и да я помолим да ни помогне.
	— Най-разумно е.
	Сесили взе телефона и набра номера на майка си.
	— Мамо, аз съм — каза тихо. — С леля Шарлот сме при леля Гуен. Тя ни повика, искаше да ни види. Съжалявам, че трябва да ти кажа, но тя току-що почина. Можеш ли да дойдеш?
	— Веднага идвам — отговори майка й и затвори телефона.
	— Идва — каза Сесили на Пеги. — След няколко минути ще бъде тук. Моля те, Пеги, донеси чаршаф.
	Пеги излезе и Сесили седна на дивана до Шарлот.
	— Как си? — попита я и се взря в лицето й. — Тъжна като мен, макар и да го очаквахме.
	— Да, очаквахме го — отговори Шарлот с по-спокоен глас. — Но тя изглеждаше толкова добре. Винаги изпадаме в шок, когато почине любим човек, дори да е много стар.
	— Деветдесет и девет години, само си представи. — След това Сесили погледна въпросително Шарлот. — Какво ли има в тези куфари? Много необичайна за нея постъпка.
	След кратко мълчание Шарлот обясни:
	— Каза ми за тях преди няколко седмици. Има по един за четирите „Д“. По един за мен и теб, и един за Маргарет. Има и един за баща ти. Куфарите са малки, Сеси. Няма много неща в тях.
	— Предполагам, че ни е оставила по нещо да я помним.
	— И аз така предполагам. Трябва да се обадя на Чарлс да дойде.
	— Да, обади му се, а аз ще се обадя на Майлс. Но нека първо да отнесем леля Гуендолин в спалнята й. Да я нагласим красиво в леглото й.
	Входната врата се отвори и Сесили отиде в антрето. Влезе Алис Суон и веднага прегърна дъщеря си.
	— Очаквах го всеки ден — каза тя през сълзи. — Сигурна съм, че си е отишла мирно и тихо, нали?
	— Да, мамо… беше щастлива.
	Пеги слезе тичешком по стълбите и поздрави Алис. Носеше чаршафите.
	— Така ще успеем да я пренесем.
	Алис се съгласи и погледна Сесили.
	— Къде е лейди Гуен? Искам да се сбогувам с нея.
	— Там — посочи тя всекидневната.

	* * *

	Членовете на семейството, които дойдоха от Лондон, останаха, не се върнаха в града. Влаковете закъсняваха и обикновено бяха претъпкани с войници, а купоните за бензин бяха оскъдни.
	Синовете на Дафни, близнаците Андрю и Томас, вече по на двайсет, не можаха да дойдат от Сандхърст, където бяха на тренировъчен лагер. Нито сестра им Алиша, която работеше в Червения кръст в Лондон и беше много заета.
	Хари Суон също не получи разрешение за отпуска от Военновъздушните сили. Чарли не биваше да пътува заради раните си.
	Лейди Гуендолин Ингам Бейлдън, главата на рода Ингам, беше обичана от всички в трите села. Селяните бяха поканени на погребението заедно със семейството й в църквата в Литъл Скел. Според нейното желание погребението беше частно.
	Дафни и Дулси украсиха много красиво църквата с цветя. В деня на погребалната служба, три дни след смъртта й от сърдечна недостатъчност слънцето грееше ярко в избледнялото синьо небе.
	Пръв говори лорд Мобри. След това Майлс, неговият наследник, и накрая най-голямата му дъщеря Дидри, която каза, че говори както от свое име, така и от името на сестрите си. След няколко хвалебствени думи рецитира двайсет и трети псалм: „Господ е мой пастир“.
	По всеобщо желание последен говори Джеймс Брентууд. Настъпи пълна тишина, когато заговори. Никой не искаше да изпусне и дума, след като най-великият актьор на Англия беше застанал на амвона. Мелодичният му глас звънна кристалночист и красив и огласи пространството. Той говори с много любов за несравнимата лейди Гуен, както я наричаха с много нежност. Той говори за нейната сърдечност, щедрост и доброта, дори отбеляза прямотата й и чувството й за хумор.
	Със заключителните думи помоли за снизхождение, за да изпее песен.
	— Беше нейната любима песен. Освен това е изключително подходяща за света, в който живеем днес. Ще ми акомпанира моята племенница, дъщерята на лейди Дафни Анабел.
	Погледна шестнайсетгодишното момиче и кимна, тя му се усмихна и изсвири първия акорд.
	Джеймс имаше прекрасен глас — тенор, и пееше уверено и с дълбоко чувство.
P>
	Земя на надежда и слава, майка на свободни хора,
	как да възхваляваме теб, която си ни родила?
P$
	Нищо не помръдваше, настъпи пълна тишина, след като Джеймс изпя песента. Стори му се, че присъстващите са замръзнали на местата си.
	Джеймс си помисли, че лейди Гуен гледа и се усмихва.


>>	Петдесет и пета глава

	— Хайде, Виктория, дай да те видя — каза Алис Суон, усмихвайки се на десетгодишното момиченце. — Много си хубава с тази рокля. Отива ти. Добре, че я преправих по мярка.
	На лицето на детето трепна усмивка, което почти не се случваше.
	— Обичам жълто. Любимият ми цвят е.
	Алис взе от кухненската маса платнената чанта и я преметна през рамото на Виктория.
	— Ето, така е по-удобно.
	Детето я погледна внимателно и попита:
	— Наистина ли трябва да нося газовата маска, госпожо Алис?
	— Да, и аз ще взема моята.
	— Защо?
	— Защото така е разпоредено и не бива да ходим далеч без газовите маски. Всички имат газови маски.
	Виктория се позамисли минута-две и после попита:
	— А дали кралят и кралицата взимат техните, когато излизат? А принцеса Елизабет и принцеса Маргарет Роуз? О, ами Чърчил?
	— Разбира се! — възкликна Алис и се усмихна в себе си, понеже Виктория спомена хората, за които знаеше от честите разговори, които слушаше.
	— Маските са за нашата безопасност — обясни Алис. — Само ще проверя дали съм прибрала в чантата личните карти, продоволствените книжки, купоните за облекло, ако намерим в Лийдс хубави зимни обувки.
	— Лийдс! — извика Виктория и гласът й се извиси пискливо. — Не, не, не! Не искам да ходя в Лийдс. Няма да отида.
	Алис се стресна от бурната реакция на детето. Виктория никога не беше повишавала глас. Но тя се изплаши, изпадна в паника и Алис разбра, че именно в Лийдс е била малтретирана, и синините, които забеляза още когато детето пристигна, са й причинени от някого там.
	Неочаквано Виктория се разплака. Алис Суон веднага отиде при детето, свали от рамото му чантата с газовата маска и му подаде носна кърпичка.
	— Не плачи, миличка, не е речено, че трябва да ходим в Лийдс. Ще отидем в Хароугейт. Другата седмица.
	Алис прегърна момиченцето и го погали по косата.
	— Хайде, хайде, не се страхувай, Виктория. Няма да разреша на никого да те нарани.
	Алис млъкна, като видя Палома на вратата с малкия Едуард на ръце.
	Изгледа я предупредително и каза:
	— Здравей, Палома. Представи си, тъкмо си мислех да дойда при теб. Щяхме да ходим да търсим зимни обувки за Виктория. Но реших, че е глупаво, след като още е лято.
	Палома веднага схвана ситуацията.
	— Какво съвпадение. Идвам да ви поканя с Виктория на обяд. Сготвила съм овчарски пай.
	Алис се усмихна на снаха си, като същевременно милваше детето, за да го успокои.
	— Виктория обича овчарски пай, нали, Виктория? — Алис се отдръпна малко и добави: — И ще направим снимки с новия фотоапарат, който господин Уолтър ти подари.
	— О, да — каза Виктория, веднага грейна и се усмихна на Палома. — Мога ли да снимам Едуард?
	— Ще бъде чудесно и ще изпратя снимката на баща му. Колко хубаво, че се сети.
	— Ами тогава да вървим — промърмори Алис и като обгърна раменете на малката си гостенка, я поведе навън.

	* * *

	Като отидоха у Палома, тя сложи Едуард в кошарката му, настани Алис на един стол и подложи под краката й отоманка.
	— Никога не си вдигаш краката — сгълча я Палома. — Не съм виждала друг да работи толкова много като теб.
	Алис въздъхна доволно и се отпусна.
	— Тежката работа никого не е убила, пък и аз съм свикнала. Цял живот тичам натам и обратно през онзи парк. Краката ми са свикнали.
	Палома се усмихна.
	— Ще сложа пая във фурната. Готов е, но трябва да се стопли.
	Погледна Виктория, която седеше до кошарката и наблюдаваше Едуард с жив интерес.
	— Ще хапнем ли пай, Виктория?
	Детето се обърна и се усмихна.
	— Обичам овчарски пай. Никога не бях яла, преди да дойда да живея при госпожа Алис и господин Уолтър. О, фотоапаратът! Може ли да отида да го взема?
	— Да, защото след малко Едуард ще заспи и няма да можеш да го снимаш.
	Като останаха сами, Алис каза:
	— Напоследък е много по-добре, Палома, не е толкова изплашена и свита. Чрез агенцията за евакуация научих, че не е била евакуирана при друго семейство, преди да дойде при нас. Тя не говори за семейството си или за живота си. Това е дете с тежко минало.
	— Като че ли се е обградила с предпазна стена. Забелязах, че много се е привързала към теб. Толкова е мила с Едуард и когато е с нас, не се откъсва от него. Говори правилно и има добри маниери.
	— Така е. Възпитана е. Но нищо не я питам. Преди известно време ме информираха, че на семействата се разрешава да посетят евакуираните си деца. Но никой не дойде да я види.
	Алис млъкна, когато Виктория се върна с фотоапарата „Кодак“.
	Палома взе Едуард.
	— Къде искаш да ни снимаш, Виктория? На дивана или в градината.
	— На дивана, по-близо до вазата с цветя, за да хвана и нея на снимката.
	Виктория направи внимателно няколко снимки, след това помоли Алис да седне до тях, за да снима и нея. След това Палома предложи да снима Виктория с бебето. Като приключиха със снимките, Палома извика:
	— О, пая! Само да не изгори!
	Докато сервираше обеда, тя разказа за първата си среща с Хари, как е искала да приготви специален овчарски пай и как е станал на въглен.
	Много се смяха и Алис беше доволна, че нейната малка гостенка се чувства добре. Искаше й се да закриля срамежливата, свита Виктория. Колкото до Палома, тя се държа прекрасно, но пък тя си беше такава, любеща, мила, сърдечна, готова да достави радост. Беше станала член на Женското дружество в Литъл Скел и отглеждаше зеленчуци в градината, научи се да прави сладка и консерви и стана една от тях. Всички я посрещнаха с отворени обятия. Алис знаеше, че Хари си е намерил изключителна съпруга.

	* * *

	Същия следобед Алис и Виктория взеха книгите и отидоха на ливадата в ниското, недалеч от Кавендън Хол, в сянката на северното крило. Там имаше едно закътано място, където Алис четеше от момиче. Сега стана любимо и на Виктория.
	Алис разбра, че това затворено малко същество обича тишина и усамотение. Това я учудваше и все още си мислеше за синините по тялото й. Алис никога не попита, вслушвайки се в съвета на лейди Дафни. „Един ден тя ще ми се довери — помисли си, — освен ако не се случи нещо.“ Виктория щеше да остане при тях до края на войната, която според Майлс и Сесили щеше да бъде продължителна.
	Алис погледна Виктория и видя, че не е отворила книгата си.
	— Не ти ли се чете?
	— Чете ми се. Просто си мислех нещо. Къде отиваме, като умрем? Искам да кажа къде е лейди Гуендолин сега? На небето ли е? — докато говореше, тя вдигна глава и изкрещя: — Госпожо Алис, виж! Виж, един самолет лети право към нас.
	Алис проследи погледа й и видя самолет, който летеше към тях. Скочи, хвана детето за ръка и двете се изкачиха на по-горната ливада. Забеляза свастиката, нацистката емблема на самолета, и осъзна, че се е насочил право към северното крило на Кавендън Хол. Самолетът губеше височина и падаше. Алис и Виктория ужасени наблюдаваха как помете комините и част от покрива. Стремително падаше и се приземи някъде зад къщата, близо до мястото, където бяха седнали преди.
	Виктория трепереше и хлипаше, и се държеше здраво за Алис, очевидно изплашена. Алис беше дълбоко потресена и се опита да говори спокойно:
	— Стой тук. Ще отида да видя самолета.
	Виктория кимна и тя се спусна към ливадата. Приближи се до самолета и видя пилота в кабината. Беше се сгърчил, но беше жив. Взря се в нея и се опита да говори. Алис отстъпи назад и тогава го чу да казва на английски:
	— Моля ви… помогнете ми… моля!
	Искаше й се да отговори „че защо да ти помагам, ти си враг“. Тогава осъзна колко е млад, просто едно момче на не повече от двайсет години. Очите му, вперени умоляващо в нейните, бяха много сини.
	— Ще доведа хора на помощ — каза и се затича при Виктория. Хвана я за ръка и я поведе надолу по хълма, далеч от самолета. Вече се събираха хора. Видя Майлс и Лейн, зад тях графа и Пърси — пазача на дивеча. Дори Хенсън накуцваше нагоре по хълма с угрижен вид.
	Майлс се спря и попита тревожно:
	— Алис, видя ли какво се случи?
	— Видях. Самолетът губеше височина, като че ли беше извън контрол. Изведнъж осъзнах, че се е насочил право към северното крило. С Виктория бяхме седнали на ливадата в ниското. Едва не ни уцели.
	Пристигна Сесили задъхана и извика:
	— Мамо, какво стана? Добре ли си? Виктория, как си?
	— Изплаших се. Госпожа Алис ме хвана за ръка и тичахме.
	Сесили погледна тревожно Майлс.
	— Самолетът ще избухне ли?
	— Не ми се вярва. От онова, което ми каза майка ти, предполагам, че му е свършило горивото. Пилотът е объркал курса. Но той сигурно е мъртъв.
	— Жив е. Но има нужда от помощ.
	— Виждам, че баща ми вече е тук с Лейн и Пърси. Ще отида да видя какво става. А ти, Сеси, се обади във военновъздушната база, кажи какво се е случило, за да изпратят патрул и линейка. Знам, че в базата има болница.
	— Веднага ще се обадя — отговори тя.
	— Ето, идват Алф Мъртън и местният караул — каза Алис.

	* * *

	Майлс и Лейн успяха да изтеглят пилота от кабината на самолета. Докато чакаше Пърси и двамата от патрула да донесат носилка, Майлс разпитваше пилота, който беше замаян, очевидно ранен, но отговаряше горе-долу разбираемо. Каза на Майлс, че изведнъж разбрал, че се е отклонил от курса и се е загубил.
	Майлс изпита съжаление към пилота. Беше съвсем естествено. Той беше толкова млад, на не повече от двайсет, колкото техните синове, които се биеха във въздуха. Всъщност беше едно момче.
	Известен със своята човечност и състрадателност, Майлс коленичи до пилота и го докосна по рамото.
	— Ранен си — каза той. — Имаш ли нещо счупено?
	Той направи гримаса.
	— Гърбът ми. Кракът ми. Болят ме.
	— Не мърдай, линейката идва.
	— Не исках да се разбия в земята — изрече със запъване пилотът на ученически английски. — Търсех морето. Нямах гориво. Губех височина. Изгубих контрол.
	— Не си далеч от морето, ако имаше малко гориво, може би щеше да стигнеш дотам — обясни Майлс.
	Младият пилот мълчеше и се взираше в него. Сините му очи изведнъж се изпълниха със страх.
	— Не се страхувай — каза му Майлс. — Няма да те нараним, въпреки че си на вражеска територия. Линейката всеки момент ще дойде и ще те откарат в болницата на военновъздушната база, ще дойде и конвой, защото сега си военнопленник.
	Пилотът явно се разтревожи.
	Майлс продължи със същия спокоен тон:
	— Ние се отнасяме към военнопленниците много добре.
	Пилотът не можа да отговори веднага и само кимна. След това каза със сподавен глас:
	— Danke schon… благодаря.

	* * *

	Не след дълго пристигна отряд от военновъздушната база в Топклиф. Дойдоха офицери, медицински екип с линейката и военна полиция. Техници от военната база заедно с няколко офицери оглеждаха самолета.
	Пърси и Тед чистеха отломките около северното крило, когато пристигна графът с Майлс и Сесили. Лейн очевидно беше отишъл да провери как е прислугата. Когато графът видя щетите, остана шокиран. Германският самолет беше разрушил високия комин и част от покрива. Стената се беше пропукала от силата на удара и зееше голяма дупка. Три от прозорците бяха изпочупени и навсякъде имаше разпръснати отломки.
	За свой ужас графът видя, че някои от старинните френски мебели с голяма стойност са изпотрошени.
	— Добре че картините са в трезора — каза той на Майлс, който видя, че баща му е бледен и много мрачен.
	Изведнъж се появи Хенсън, който идваше към тях с поднос в ръце. На подноса имаше бутилка превъзходен френски коняк и малки чашки.
	— Помислих си, че по глътка от най-хубавия ни коняк ще ни дойде добре, Ваша светлост. Всички сме в шок.
	— Браво, Хенсън! — извика Майлс. — Налей ни по чашка, повикай Пърси, Тед и войниците. И те имат нужда от глътка.
	Докато всички бяха на терасата и пиеха коняк, Сесили си спомни за Блеки О’Нийл. Внезапно й хрумна, че той може би ще им бъде от голяма полза. Щетите бяха огромни и видя, че Пърси и Тед са много угрижени.
	— Мисля, че приятелят на Ема Харт Блеки О’Нийл — каза — ще може да ни помогне. Той има строителна компания. Неотдавна бях с него и не се съмнявам, че ще дойде да огледа пораженията. Ще сключа изгодна сделка с него. Той ще определи разумни цени.
	— Ще му се обадиш ли веднага? — попита графът.
	— Да, той живее в Хароугейт. Предполагам, че няма да откаже да дойде днес следобед.
	— Колкото по-скоро, толкова по-добре — отбеляза Майлс.


>>	Петдесет и шеста глава

	Дафни седеше в малката всекидневна до трапезарията, която Сесили използваше като работна стая. Цялата трепереше, понеже току-що беше видяла разрушенията в северното крило.
	Този следобед с Шарлот бяха отишли в Хароугейт и се върнаха точно преди да си заминат медиците и екипът от военновъздушната база.
	Сесили видя, че си тръгнаха. Дафни паркира колата, слезе, последвана от Шарлот, и попита защо военните са били в Кавендън.
	Сесили им обясни всичко. Шарлот, ужасена, веднага отиде да намери Чарлс. Сесили заведе Дафни да види северното крило. Тя загледа зяпнала развалините, след това залитна и се подпря на едно дърво. По лицето й се затъркаляха сълзи.
	Сесили се опита да говори с нея, но напразно. Като видя, че е в шок, я хвана за ръка, поведе я към дневната и щом влязоха, затвори вратата.
	След малко Дафни изтри сълзите от лицето си и погледна Сесили. Все така мълчаха.
	— Не е ли странно — внезапно заговори Дафни. — Всички говорят за късмета на Кавендън, но имат предвид само щастливия късмет. Аз никога не съм гледала на късмета по този начин. А ти?
	— И аз — отговори Сесили. — Зная, че семейството ще има и лош късмет, както и добър.
	— Защо?
	— Предполагам, защото такъв е животът. Но и заради Джинивра. Предупреждава ме още откакто бях дете да внимавам за лошия късмет, защото ще се случи. Не престана да говори, че Кавендън ще страда, че в семейството ще има смърт, хаос и тревоги. Винаги ще има, но не постоянно.
	— Вярвала ли си й? А сега вярваш ли й?
	— Вярвах й и сега й вярвам. Тя има ясновидска дарба, в което също вярвам.
	Дафни въздъхна дълбоко и гласът й изведнъж се разтрепери, когато каза:
	— Но защо северното крило? През всичките тези години се грижих главно за него, за да стане отново красиво.
	— Да погледнем от добрата страна. Ще го построим наново.
	Дафни само кимна и сълзите й отново потекоха, но все пак заговори:
	— Синът ми е в болница, левият му крак е ампутиран над коляното и чака да заздравее напълно, за да започне да се учи да ходи с протеза. Леля Гуен, главата на нашия род, почина. Най-голямата ми дъщеря е медицинска сестра в Червения кръст и се кани да отиде на фронта, а близнаците ми скоро ще бъдат войници и ще постъпят в армията. Освен всичко това моята най-малка дъщеря ми е сърдита, понеже не искам да я пусна да учи в Кралската музикална академия, тъй като училището е в центъра на Лондон. А сега и нашият дом, в който вложих душата си, за да го реставрирам, е разрушен от самолет със свастика. Питам се какво още ще ни сполети?
	Дафни изглеждаше толкова отчаяна, че Сесили седна до нея на дивана, прегърна я и се опита да я успокои. Дафни се разрида.
	Сесили знаеше, че е потресена от разрушението на северното крило. Но също така знаеше, че е изморена до смърт. Имаше сериозни проблеми с прислугата, много от които отидоха да работят във фабрики за муниции.
	И Шарлот, на която според Сесили възрастта започваше да й личи. Беше на седемдесет и две и откакто си счупи крака миналата година, не беше същата. Кракът заздравя, но по някаква причина тя леко накуцваше. Сесили си мислеше, че може би има ревматизъм или друга болест. Положително беше загубила онази огромна енергия, която я поддържаше през всичките тези години в Кавендън, за да помага на всички. „Мина й времето — помисли си. — На Дафни също. И двете имат нужда от спокойствие. Ще трябва повече да помагам тук. Само да мога да намеря хора.“ Нямаше представа къде да ги намери, след като всички работеха или във фабриките, или на полето.
	Най-неочаквано Дафни изправи гръб и изненада Сесили. Извади от чантичката си носна кърпичка, избърса очите си и издуха носа си.
	— Ужасна съм. Такава егоистка! Мисля само за себе си. Всъщност какви са моите проблеми в сравнение с проблемите на хиляди жени в Англия? Много от тях са загубили съпрузи и синове в тази ужасна война и нямат моите привилегии. Срамувам се от себе си, че проявих такава слабост.
	— Дафни, у теб няма и капчица егоизъм — възкликна Сесили. — През целия си живот си помагала на другите. Нали намери нова готвачка, а пък аз търся икономка. Все ще намеря.
	— За това не се тревожи, Сеси. Ще се справя.
	— Ще видим. Лично аз мисля, че ти и Шарлот сте изтощени. Имението е огромно и има куп деца. Лейн е добър иконом, но не е като Хенсън. Но пък се разкъсва на сто места. Мисля, че трябва да оставим Хенсън да помага. На него и бездруго не му се ще да се пенсионира и аз например с удоволствие ще гледам поне още малко усмихнатото му лице.
	Дафни веднага прецени, че предложението е разумно.
	— Да, нека да решим какво да му възложим. А между другото къде е Хюго?
	— Боже мой, забравих за момент. Отиде в трезора, онзи, който е най-долу, за да напомни на Дилейси да се качи за чая.
	— Сигурно ни чакат в жълтата гостна. Минава четири.
	Сесили кимна.
	— Готова ли си да отидем при тях?
	— Да, Сеси, и се извинявам, че бях толкова разстроена. Аз съм Ингам. А жените Ингам са издръжливи и гордо изправени. Ще построя отново северното крило и то ще бъде дори по-красиво, независимо дали сега или след като свърши тази проклета война.

	* * *

	Сесили и Майлс отдавна си бяха изградили навик да прекарват по половин час в дневната, в съседство с тяхната спалня. Щом се приготвеха за сън, сядаха да обсъдят онова, което ги вълнуваше. Беше ритуал, който не пропускаха за нищо на света.
	Като седнаха на дивана пред тлеещия огън в камината, Майлс каза:
	— Не знам как го правите, но жените на Британия са героини. Един ден, като свърши войната, правителството трябва да даде медали на всички жени. Или там нещо.
	Сесили се разсмя.
	— Ти поне оценяваш онова, което правим.
	— Скоро всички ще разберат как фантастично могат да служат жените от женските отряди към Кралските военновъздушни войски. Хари ми спомена за тях. Били станали истински експерти и много му помагали.
	— Тази вечер Дафни не ми излиза от ума, Майлс. Искам да намеря нова икономка. В момента Дафни е преуморена, а катастрофата със самолета я съкруши.
	Майлс кимна.
	— Знам, но тази вечер тя с нищо не го показа и на чая, и на вечерята. Това е Дафни. Тя не желае да изглежда слаба, не желае да я съжаляват.
	— Мислех си да повикам Лора Суон от Лондон да дойде за няколко седмици, докато намеря икономка за Кавендън. Също така казах на Дафни да възложи и на Хенсън задачи. Стар е, но е здрав, и може да поеме някои задължения, без да се пречка на Гордън Лейн.
	— Идеята ти е чудесна. Ерик и сам се справя много добре, пък и госпожа Уилкинсън ходи всеки ден да чисти и да глади. Пък и ние в момента рядко ходим там.
	— Радвам се, че се съгласи, Майлс. Има още нещо… — Сесили позамълча, след това продължи малко колебливо: — Не искам да кажа, че леля Шарлот е болна или нещо толкова сериозно, но тя стана по-мудна, не мислиш ли?
	— Имаш право, не е така енергична. Но доколкото знам, не е болна. Баща ми щеше да ми каже. Лично аз мисля, че е от възрастта. Виж, папа също стана по-муден. — Майлс сви вежди и прегърна жена си през раменете. — Не се притеснявай за Шарлот. Тя е добре.
	И двамата се умълчаха. Въпреки ролята на Дафни в управлението на Кавендън, Майлс и Сесили знаеха, че един ден те ще бъдат графът и графинята.
	— Искам да направя нещо, за да повдигна настроението на всички, особено на Дафни. Имам идея, която ще обсъдя с теб.
	Той се усмихна.
	— Ти и твоите идеи. Но те винаги са добри, така че давай, говори!
	— Дафни и Хюго не дойдоха с нас на премиерата на „Отнесени от вихъра“. Дафни беше болна от грип, ако си спомняш. Искам да отидем да го гледаме заедно. Някои киносалони в Хароугейт отново са отворени и видях тази сутрин във вестника, че ще дават в един от тях „Отнесени от вихъра“. Ще говоря с управителя да ни запази места.
	— Знам, че сестра ми умира от желание да го гледа — каза Майлс, — но на мен ми хрумна по-хубава идея. Защо не привлечеш Дулси за каузата? Джеймс има връзки. Ще го помолим да ни намери копие на филма, а ние ще наемем оператор и оборудване от някой киносалон. Нека да гледаме „Отнесени от вихъра“ в Кавендън.
	— И ще поканим всички! — въодушеви се Сесили.
	— Какво имаш предвид, като казваш всички?
	— Цялото семейство, не само Хюго и Дафни. Ако Джеймс го уреди, ще гледаме филма в събота, когато всички си идват от Лондон.
	Той я притисна до себе си и я целуна.
	— Няма друга като теб, госпожо Ингам. Между другото мисля, че Блеки О’Нийл е нашето спасение. Не само за северното крило, но и за други части от къщата, които се нуждаят от ремонт.
	— Радвам се, че го хареса. Предложението му да се покрие северното крило с насмолен брезент е много разумно. По този начин ще предпазим къщата, докато започнем ремонта.
	— Предложенията му ми направиха силно впечатление.
	Замълчаха. Сесили се облегна на Майлс, наслаждавайки се на моментите, които прекарваше насаме с него. Тревожеше се за много неща, но в душата си беше щастлива. Сложи ръка върху корема си. Бебето беше живо и здраво. За всички щеше да има щастливи дни. Ще преживеят войната, независимо какво ще им струва. Същото важи и за цяла Британия. Германия никога няма да ги победи.


>>	Петдесет и седма глава

	Ноуъл Джолион седеше на войнишкото си легло и четеше писмо от своята братовчедка Палома, която с ужас му описваше как немски самолет се разбил до Кавендън Хол. Каква ли паника е настъпила. Палома пишеше хубаво и не беше пропуснала нито една подробност. Слава богу, никой от Кавендън не беше пострадал.
	Дори немският пилот бил жив. „Сигурно се е загубил — помисли си Ноуъл. — Свършило му се е горивото и е започнал бързо да пада.“
	Той скъса писмото на две, после на малки парченца и го хвърли в кошчето за отпадъци. Не пазеше нищо написано и най-вече семейни писма, в случай че не се върне в базата — Бигин Хил до Лондон.
	Ноуъл излезе навън и погледна небето. Беше бледосиньо, без нито един облак. И засега без следа от Луфтвафе. Но скоро щяха да се появят и той трябваше веднага да излети. Цялата ескадрила трябваше да излети и да се бие с множество „Хайнкел“, „Щука“ и „Месершмит“, изпратени да ги убиват.
	Беше златно лятно утро и напоследък времето беше великолепно. Просна се на хладната трева, после се подпря на една страна и задряма, и въпреки това беше нащрек, понеже винаги чакаха сигнал за тревога.
	Беше изморен. Всеки боен пилот страдаше от изтощение. Но не можеха да си позволят умората да ги надделее. Във всеки случай бяха здрави и млади, едва прехвърлили двайсетте. До един бяха неженени и никой от тях не беше завършил образованието си.
	Като всеки капитан от авиацията Ноуъл обичаше самолетите и най-страхотната тръпка за пилотите беше да се издигнат с техните „Спитфайър“ или „Харикейн“ и да свалят вражески самолети.
	Ноуъл летеше на „Спит“, както го наричаха, и го обичаше. Беше се опитал да обясни това на майка си, която не преставаше да се тревожи за него. Обясни й също, че лети с едноместен изтребител, толкова издържан технически, че дори германците се лакомили за машината. Най-накрая й каза за пореден път, че лети на най-съвършения самолет и тя не бива да се тревожи толкова много. Независимо от всичко Ноуъл разбираше, че майка му ще се тревожи. Всички майки трепереха за синовете си, защото бяха на война и всеки ден рискуваха живота си.

	* * *

	През изминалата седмица Ноуъл Джолион и неговият приятел Виктор Ярдли, по прякор Тори, друг капитан от авиацията, често излитаха по два пъти на ден, когато Луфтвафе нападаха и следобеда, и вечерта. Една вечер командващият тяхната ескадрила им каза да си починат.
	— Идете в кръчмата на Теди Пристън, отпуснете се, пийнете. Утре няма да летите. Заслужихте си го. И двамата имате нужда от почивка.
	Така си беше, бяха преуморени. Веднага се метнаха в двуместния остин на Тори и отпрашиха към „Белия елен“ в Брестид.
	Кръчмата беше любима на всички момчета от Бигин Хил и когато влязоха, бяха приветствани от мъжете от различни ескадрили в тяхната база.
	Отправиха се към бара и си поръчаха по халба бира.
	Тори попита:
	— Имаш ли „Голд флейк“?
	Ноуъл извади пакета предпочитани цигари, предложи на Тори и сам си взе една. След като запали, се огледа.
	Кръчмата беше с приглушена светлина, топла, задимена и много уютна. В единия ъгъл имаше пиано и едно момиче свиреше популярната песен „Глупаците се хвърлят презглава“. Някои от летците се бяха струпали около пианото, припяваха и се вживяваха в песента.
	Ноуъл въздъхна. Чувстваше се прекрасно с другите момчета и се наслаждаваше на така необходимата почивка. Техният командир му каза миналата седмица, че му се полага четирийсет и осем часова отпуска и той възнамеряваше да отиде в Лондон. Винаги можеше да отиде при леля си Адриана Белами, която беше доброволка в Червения кръст. Сесили и Майлс също му бяха предложили да гостува в тяхната къща на Саут стрийт. Идеята му харесваше, понеже се отнасяше и за Тори. Пък и беше по-близо да Шепърд Маркет, където се намираше техният клуб. Ноел го наричаше „Щаб на изтребителната авиация в сянка“. Пилотите харесваха Оскар швейцареца, който управляваше заведението. Знаеше всички клюки, кой къде е и какво прави. Беше извор на информация и винаги ги посрещаше с ентусиазъм.
	— Реши ли къде ще се настаним, когато вземем отпуската? — попита Тори.
	— Прочете ми мислите. Надявам се при Майлс и Сесили. Леля ми няма да има нищо против да дойдеш с мен, има много стаи, но Саут стрийт е в Мейфеър.
	— Аха! Целиш се в Шепърд. Ами Куейгс?
	Ноуъл кимна.
	— Наистина. И все пак там е малко нафукано. Както и да е, имаме време да решим.
	Тори се съгласи и поръча още две бири.
	— Макар че утре няма да летим, не ми се ще тази вечер да се напивам до козирката. Ще блъсна някъде ролс-ройса, все пак друг транспорт нямаме.
	Ноуъл се разсмя.
	— Де да беше ролс-ройс — каза той и се обърна, когато двама приятели от тяхната ескадрила дойдоха на бара.
	Бърт Мейфийлд се провикна:
	— Исусе, не можех да повярвам. Ноуъл, как само притисна швабата и го помете с картечницата… беше страхотно. Свали няколко от гадовете.
	— Всички свалихме — отвърна той. — Боят днес беше екстра.
	— И още много ще се бием… ще унищожим тези копелета. Ще победим. Нищо няма да ни спре — разгорещи се Бърт. — Обещавам.

	* * *

	Изтребителната авиация се биеше храбро. Луфтвафе продължи да напада всички летища в Англия, фабрики и кораби. Нападенията бяха неуморни и безжалостни.
	Английските момчета се биеха не по-зле и през лятото на 1940 се сражаваха в първата въздушна битка, каквато до този момент не беше виждана. Всъщност осуетиха подготовката на нацистите да нахлуят в Британия по суша. Нито един немски кораб не се осмели да прекоси Канала.
	С времето лорд Бийвърбрук успя да ускори производството на самолети и поправката на повредените. Благодарение на преговорите на Уинстън Чърчил с президента Рузвелт мунициите, които пристигаха от Америка, бяха в огромни количества.
	Същевременно местните фабрики увеличиха доставките на оръдия, картечници и снаряди.
	Британската армия беше с невиждан дух и подготовка. На петнайсети август изтребителната ескадрила на юг беше в пълна бойна готовност, докато наближаваше най-трудният период от битката. Британското правителство знаеше, че немците се канят да хвърлят цялата си военна мощ срещу техния малък остров.
	На двайсети август Уинстън Чърчил говори пред Камарата на общините. Речта беше дълга и с нея той информираше парламента, а по-късно и народа, когато същата вечер беше излъчена по радиото, какво е състоянието на страната в този момент. Последните няколко изречения на Чърчил бяха паметни и именно те докоснаха сърцата на всеки в родината и всъщност в света.
C>
	Благодарността на всеки дом в нашия Остров, в нашата империя, всъщност в света, с изключение на виновните, е отправена към нашите британски летци, които, без да се поколебаят пред шансовете за успех, заплахата и смъртната опасност, обърнаха хода на войната с тяхното мъжество и преданост. Никога в полето на човешките конфликти толкова много хора са били в дълг към толкова малко.
C$


>>	Светкавична война


E>
P>
	Тоз кралски трон, тоз остров скиптроносец,
	таз горда твърд, туй жилище на Марса,
	тоз земен рай, таз крепост, във която
	природата сама ни е укрила
	от мор и от войни, тоз свят отделен,
	родина на добра порода хора,
	тоз ценен камък в сребърния пръстен
	на океана, който го предпазва
	като защитен вал и ров на крепост
	от завистта на другите страни,
	тоз край благословен, таз честна пръст
	това велико кралство, тази наша Англия.
@	Уилям Шекспир
@@	„Ричард II“
P$
E$


>>	Петдесет и осма глава

	Дидри седеше на бюрото в кабинета си в специалната секция на Министерство на войната. Както обикновено върху бюрото нямаше документи, листове, папки, а само една картичка. Тя я взе, прочете я още веднъж и я остави; беше някаква главоблъсканица, чието значение още не проумяваше.
	Съобщението беше странно. Все пак инстинктивно се досещаше, че е от Рицаря. Не беше пристигнала от познат източник, като Ватикана или Мадрид, а от Лисабон — развъдникът на интриги.
	Тони влезе в кабинета й и тя прочете написаното на глас:
	— „Морският лъв се удави. Барбароса се държи на повърхността.“
	Тони седна срещу нея и направи физиономия.
	— Откъде изскочи това послание?
	— От Лисабон рано тази сутрин. Напомня за Рицаря, не мислиш ли?
	— И на мен така ми прозвуча. Разгада ли го?
	— Отчасти. „Морският лъв потъна“ очевидно означава, че нападението по суша е отменено, швабите няма да прекосят Канала с кораби. Затова операция „Морски лъв“ е пропаднала. Но защо Барбароса?
	Тони сви вежди.
	— Не съм съвсем сигурен кой е Барбароса или по-скоро кой е бил. Някакъв тиран ли?
	— Да. Фридрих I Барбароса, крал на Германия през XII век, по време на Свещената римска империя.
	Влезе Уилям и седна до Тони.
	— Имаме ли ново съобщение от Канарис?
	Дидри подаде картичката на съпруга си.
	— Мисля, че е от него.
	Той я прочете и каза:
	— Според мен това означава, че се готвят нови военни действия, понеже операция „Морски лъв“ пропадна. Рицаря винаги ни е предупреждавал. А кой е Барбароса?
	Погледна Дидри въпросително.
	— Германски крал, Фридрих I, отпреди векове.
	— Каква е връзката с него? Някакви идеи? — попита Уилям.
	Тони се обади:
	— Бил е тиран и много войнствен. — Той стана. — Ще отида да погледна в някоя от моите енциклопедии. Веднага ще се върна.
	Като останаха сами, Дидри попита:
	— Как е Премиерът, Уил?
	— Гневен. Не вярва, че бомбите, които бяха пуснати над Лондон на двайсет и трети август, са случайност, както твърдели швабите. Кралският военновъздушен флот, който бомбардираше други немски градове, тази нощ ще бомбардира Берлин.
	Дидри замълча за момент с много угрижено изражение.
	— Значи войната ескалира?
	— За съжаление е вярно.
	Уилям замълча, когато Тони се върна.
	— Барбароса е бил войнствен мъж, генерал. Умрял е в битка; всъщност се е удавил в една река. Но същественото в случая е, че е германски герой и според местните светила бил погребан в планинската област до Бертесгаден, където е Бергхоф, алпийската бърлога на Хитлер.
	— Да поразсъждаваме. Германски крал. Герой. Деспот. Погребан близо до бърлогата на Хитлер. Тук има няколко указания. Нещо друго, Тони?
	Уилям се облегна и кръстоса дългите си крака.
	— Няма, освен че е имал червена брада.
	— Какво означава брадата? Нищо предполагам — сви рамене Уилям, също като Тони с озадачено изражение.
	— Забравете брадата — каза Дидри. — Концентрирайте се върху цвета й. Червен. Според вас какво означава? Уил? Тони? — Тя повдигна вежда. Когато нито един от двамата не отговори, тя продължи: — Когато използвам думата „червен“, обикновено имам предвид „комунист“.
	— Русия! — викна Уилям. — Операция „Барбароса“ може да е кодово име за нахлуването на Хитлер в Русия.
	— Боже мой, нима ще се осмели? — Дидри се разтревожи. — Не вярвам да е толкова луд. Ще направи същата грешка като Наполеон.
	— Да — съгласи се Уилям. — Все пак никой не е казал, че Фюрерът е непогрешим. Даже често е далеч от истината. По мое мнение той е опасен човек. Ще предам информацията на моя човек в М16 и ще видя какво знаят те.
	— Може би повече от нас — отбеляза Дидри и стана. — Извинете ме, но имам среща с Дулси и Дилейси, главно да обсъдим разпределението на собствеността на леля Гуендолин, но и някои други делови въпроси.
	Двамата мъже се изправиха, тя целуна Уилям и каза на Тони:
	— И да не забравиш, че си поканен на концерта на Джеймс в четвъртък вечер.
	— Никога не бих забравил подобно нещо.

	* * *

	Когато пристигна в „Риц“ и влезе в ресторанта, Дидри с облекчение видя, че Сесили е сама. Напоследък Дулси често закъсняваше. Винаги имаше много задължения около Джеймс, освен това беше доброволка в Червения кръст и няколко дни в седмицата вършеше канцеларска работа. И тя като сестрите си се чувстваше длъжна „да даде своя принос“, както се изразяваше.
	Дидри целуна Сесили по страната, седна и попита:
	— Добре ли си, както досега? Надявам се, че бебето се чувства уютно.
	Сесили се разсмя.
	— На бебето му е уютно и на мама й е уютно, благодаря.
	— Днес аз ви каня на обяд. Винаги ти плащаш сметката. Знам, че за теб „Риц“ е твоят стол, но е и мой — каза Дидри.
	Сесили сви рамене и се усмихна.
	— Добре. Във всеки случай приемам идеята. Ще се редуваме. Дилейси няма да дойде между другото. Още е в Кавендън, сортира и каталогизира картините на леля Гуендолин.
	— Това е много работа, Сеси. Можехме да я свършим ние с Уилям, преди да се преместим там.
	— Ще бъдеш твърде заета да пребоядисаш къщата. Цялата. Има нужда, макар че би могла да запазиш в някои от спалните прелестните старинни тапети. След като къщата е твоя, няма причина да не направиш каквото ти е по вкуса.
	— Предполагам, че картините ще бъдат прибрани в трезора.
	— Да, за по-сигурно. Леля Гуен остави картините на Фонда за реставрация на Кавендън. След войната Дилейси и Дулси ще ги продадат и парите ще ни дойдат добре. Избери си от нейните мебели, а които не вземеш, ще се продадат за фонда.
	— Знам. Завещанието й е много ясно. Между другото беше много мило от страна на леля Гуен, че остави на всяка от нас куфарче с някое от нейните бижута и от прекрасните й шалове. А на Уолтър какво остави?
	— На баща ми и на Майлс остави красиви златни копчета за ръкавели и също като на нас по една надписана нейна снимка в рамка.
	Дидри се засмя.
	— Като кралска особа. Но е била много щедра към нас и баща ми е зарадвала с произведенията на изкуството за фонда.
	— Така е, Дафни също се зарадва. Разрушението на северното крило наистина е голям удар и много я разстрои, след всичките усилия, които вложи през годините.
	— Вече е по-добре, нали? — попита Дидри притеснено.
	— Съвзе се. О, ето, Дулси идва. Изглежда блестящо.
	— Знаеш ли, тя по природа е непокорна и когато беше обявена войната, стана още по-непокорна. Твърдо е решила войната да не я обезсърчава и всеки ден да се облича разкошно.
	— Хей, вие двете, здравейте — поздрави ги Дулси и седна. — Боже мой, умирам за едно питие, за чаша шампанско. Направо ще ме съживи. Имах много тежка сутрин с Джеймс и Сид в театъра.
	— О, Сид отново ли е в играта? — попита Дидри.
	— От цяла вечност е в играта. Медицинската комисия не даде разрешение да постъпи в армията. Има плоскостъпие. Можете ли да си представите, че някой няма да бъде мобилизиран по тази причина? Мисля, че имаме нужда от войници.
	— Майлс ми каза, че чул, че имаме армия от два милиона войници. Какво ще кажете? И всички те са в Англия.
	Дулси се захили.
	— Знам, че ще бием „проклетите хуни“, както ги нарича Сид. Представлението в четвъртък ще ви хареса много. Много е смешно. Турнето във военните бази и провинциалните театри беше изключително успешно. Колко е хубаво, че в Уест Енд вече не е тъмно, след като правителството разреши театрите и киносалоните да се отворят отново. За всички е добре, особено за Джеймс, който на сцената е в стихията си и вече не се чувства потиснат.
	— Правителството започна да осъзнава, че трябва да се отвлече вниманието на обществото от войната, да очаква нещо приятно като представление или нов филм — отбеляза Дидри. — Колкото до мен, аз съм доволна.
	Направи знак на сервитьора и поръча шампанско „Пол Роже“.
	Сесили погледна Дулси и попита:
	— Колко актьори участват в постановката?
	— Шестима заедно с Джеймс. Защо питаш?
	— Мисля да поканя всички на късна вечеря след представлението в къщата на Саут стрийт. Искам да разбера колко ще бъдем.
	Дулси бързо пресметна:
	— Ние сме шестима с Джеймс и от трупата петима, станаха единайсет. О, да не забравя Феликс и Констанс, Джеймс ги покани, значи станахме тринайсет.
	— Каза ми, че мога да поканя Тони — напомни Дидри на Дулси.
	— Станаха четиринайсет — съобщи Сесили. — Мисля, че имам достатъчно храна.
	— Страхотна идея, късно парти — отговори Дулси и очите й блеснаха. — Но не е необходимо да каниш цялата трупа. Покани само Едуард Глендънинг. На Джеймс ще му бъде приятно. Той му е партньор в това приключение.
	— Как ще се справиш само с Ерик? — попита Дидри. — Лора е в Кавендън. Помага на Дафни.
	— Имам си моята прекрасна госпожа Уилкинсън, която идва да чисти. Каза, че може да доведе сестрите си Флори и Гладис да ми помогнат. Ще направя студен бюфет. Там Ерик е ненадминат.
	Дулси предложи:
	— Мога да накарам моята икономка госпожа Пърл да сготви картофено пюре, ориз, паста. Ерик само ще ги притопли. Подходящи са за пилешко и агнешко.
	— А аз ще отида при моя месар — каза Дидри. — Останали са ми няколко купона за храна.
	— Не си харчете купоните и двете — нареди Сесили. — Имаме достатъчно храна и естествено ще дойде цялата трупа. Много отдавна не сме се забавлявали. В четвъртък ще си прекараме страхотно и мисля, че и трупата заслужава да се поотпусне.

	* * *

	Местата за представлението, в което главните роли се изпълняваха от Джеймс Брентууд и Едуард Глендънинг, бяха продадени и то се превърна в хит, щом на сцената излязоха двамата актьори в ролите на грозните сестри на Пепеляшка. Самата Пепеляшка се играеше от Мериън Тафт. Пиесата беше пародия и публиката се заливаше от смях, ръкопляскаше и тропаше с крака.
	Пееха се популярни песни и публиката беше поканена да пее заедно с актьорите. Комедиантът разказваше анекдоти, нови и стари, и предизвикваше неудържим смях. Беше безкрайно, чисто забавление, което донесе много радост.
	Всички бяха зажаднели за смях и не останаха разочаровани. Мъже, облечени като жени, които се препъват на високи токчета, на всяка сцена предизвикват смях, а Джеймс и Едуард бяха изключително добри в шаржа и импровизациите и смехът не стихваше.
	По-късно, в къщата на Саут стрийт, Майлс и Сесили посрещнаха топло трупата и след секунди виното, което откриха в избата, започна да се лее. Бяха решили тази вечер да остане незабравима. Кой знае дали някога щяха да се забавляват така отново.


>>	Петдесет и девета глава

	Най-после сирените дадоха сигнал за отбой. Джеймс и Дулси излязоха от противовъздушното скривалище в тяхната сграда и се върнаха в апартамента.
	Телефонът звънеше, като влязоха, и Джеймс се обади:
	— Брентууд.
	— Здравей, Джеймс, Майлс се обажда. Само проверявам дали с Дулси сте добре.
	— Добре сме, но този следобед нападението продължи дълго. Доколкото разбирам, и вие със Сеси сте добре.
	— Добре сме, Джеймс. Обаждам ти се, защото не съм сигурен дали знаеш, че Ийст Енд е пометен. Жестоко е бомбардиран, също и пристанището, което гори в момента. Чух, че пожарът е обхванал целия район.
	Джеймс замълча, осмисляйки новината, после извика:
	— Доковете! Ийст Енд е бомбардиран! Как е възможно! — Джеймс трескаво се замисли. Беше израснал на доковете; баща му и братята му бяха работили там. — О, боже мой, Сид още живее там.
	Джеймс изведнъж осъзна, че трепери, така силно беше потресен.
	— Ужасяващо е, но трябваше да ти съобщим. Разбрахме от Ема Харт, която се обади на Сесили преди няколко минути. Сеси иска да говори с теб, Джейми.
	Дулси беше влязла в кабинета на Джеймс и беше вперила очи в него. Видя, че е блед като платно и трепери. Приближи се до него, като се опитваше да разбере какво се е случило.
	— Да, здравей, Сеси — каза той и седна, преди краката му да престанат да го държат. За Дулси беше очевидно, че е в шок, и тя седна на другото кресло, без да откъсва очи от него.
	— Да, знам, Майлс ми каза. Трябва веднага да отида там и да намеря Сид. Той ми е като брат, Сеси.
	— В момента не можеш да отидеш там, Джеймс — предупреди го Сесили. — Утре отиди. Това ми каза преди малко по телефона Ема. Тя търси доброволци за неделя сутрин, за да й помогнат да раздаде храна на пострадалите. Майлс не ме пуска заради бременността, но той ще отиде заедно с Дидри и Уилям. Ти ще дойдеш ли? Може да намериш Сид.
	— Разбира се, че ще помогна, Дулси също, но аз искам веднага да отида — настоя той, сякаш не беше я чул преди малко.
	— Сега няма да го намериш, не и тази вечер. Във всеки случай полицаите няма да те пуснат да припариш. В момента насочват хиляди хора към метрото, за да имат подслон през нощта. Червеният кръст е там, също и доброволците от „Свети Йоан“. И други агенции са се притекли на помощ.
	— Надявам се, че Сид е жив… — Гласът на Джеймс секна и той не довърши изречението. Направи знак на Дулси и й подаде телефона. По лицето му се стичаха сълзи и той потърси носна кърпа в джоба си.
	— Схванах какво е станало, Сеси — обади се тя. — Ийст Енд е бил тежко бомбардиран, нали?
	— Да, и знаехме, че за Джеймс е важно да разбере, понеже е израснал там. Освен това се тревожи за Сид. Нямам представа как би могъл да го намери… Предполагам, че просто трябва да чака Сид да се свърже с него.
	— Кажи ми, Сеси, какъв е планът за утре?
	— Ема Харт има приятелка, чийто съпруг е министър в правителството. Помолил е Ема да помогне с храна. Тя ми се обади да се включа в екипа, който ще раздава храна, топли напитки, одеяла и други неща от първа необходимост от нейния магазин. Предложи хората да вземат храна, която могат да заделят, и да се включат в екипа. Майлс, Дидри и Уилям ще отидат, а Дидри ще се обади на Тони Дженкинс.
	— Можеш да разчиташ на нас. Кажи ми къде е срещата и в колко часа.
	— Утре в девет сутринта пред главния вход на „Харт“ на Найтсбридж.
	— Ще бъдем там. О, боже мой, бензин! Не знам колко купона са ми останали.
	— Забравих да ти кажа. Не идвайте с вашата кола. Ема е наела няколко буса, които да прекарат храната и хората.
	— Много добре. На борда сме. Предай на Майлс, че ще се видим утре.
	Дулси затвори, отиде при Джеймс и седна на страничната облегалка на креслото. Повтори разговора със Сеси, той кимна и я привлече на коленете си. Притисна я до себе си и тихо плака на рамото й.
	Накрая се овладя и избърса очите си.
	— Мисълта, че Ийст Енд, където съм отраснал, не съществува вече, ме съсипа, и че всички там са загубили домовете си и препитанието си. Проклета война!
	Телефонът зазвъня и Дулси се откъсна от прегръдката на съпруга си, за да се обади. Беше Руби, сестрата на Джеймс.
	— Той е добре, Руби, но е много разстроен. Сигурно и ти си разстроена. Ето, давам ти го.
	— Здравей, Руби, скъпа. Току-що научих от Майлс. Ийст Енд е сравнен със земята, пристанището също. Всичките ни спомени са заличени…
	— Много се радвам, че с Дулси сте добре и че ни накарахте да се преместим да живеем на друго място още преди години.
	— И аз, Руби… всички са добре, нали?
	— Да, Джейми, живи и здрави сме. Грижи се за себе си и за Дулси. Радвам се, че децата са в Йоркшир.
	— И аз, Руби. Обичам те и предай на всички поздрави. Между другото утре ще ходим да помагаме да се раздаде храна. Дулси ще ти каже подробности.
	Дулси й обясни за какво става въпрос и спечели още един доброволец за каузата.

	* * *

	След час телефонът отново зазвъня и Джеймс, който още беше на бюрото си, се обади:
	— Брентууд на телефона.
	— Сид е.
	— Господи, благодаря ти, ти си добре! Тревожех се за теб. Къде си?
	— Вървях и вървях, и вървях, докато не открих здрава телефонна кабина в тия проклети развалини. Не знам къде се намирам.
	— Майлс ми се обади и ми каза, че Ийст Енд е пометен от бомбите, доковете също. Там ли беше по това време?
	— Тук бях. Видях всичко. Гадните, проклети хуни пускаха бомби право върху мен. И доковете ги няма вече.
	Сид започна да подсмърча и Джеймс разбра, че се е разплакал. Позамълча за миг и после попита:
	— Сид, къде ще спиш тази нощ? Виж, тръгни и намери такси. Нека да те докара дотук. Ще останеш при нас, докато Руби намери решение.
	— Не, Джейми, ще отида в метрото с другите хора. Но ти благодаря.
	— С Дулси утре ще бъдем в Ийст Енд. Ще помогнем да се раздаде храна. Ще се видим там.
	— Къде? Всичко е сравнено със земята. Има само купища развалини. Няма да ме намериш.
	— Тогава ти ме намери. Ако не успееш, ще те чакам в понеделник в репетиционната. Пази се, Сид.
	— Нямам никакво намерение да мра зарад тез проклети хуни — избъбри Сид. — И дума да не става.

	* * *

	Никой от тях не предполагаше на какви сцени на разрушение ще стане свидетел, когато отидоха на мястото на бомбардировките в Ийст Енд. Всички пристигнаха с един от бусовете на Ема. Джеймс, Дулси, Руби, Дидри, Уилям, Майлс и Тони Дженкис раздаваха храна на хората, които разчистваха купищата отломки. Само това беше останало от домовете им.
	Но те бяха жизнерадостни и пъргави, учтиви и благодарни за храната и напитките. Постоянно се подиграваха на швабите, но най-изумителното беше, че бяха готови веднага да се разсмеят. Поведението им ясно говореше: „Че какво друго можем да направим?“.
	Докато вървяха сред развалините, Джеймс каза на Майлс и на останалите:
	— Дявол да го вземе, колко са силни и смели. Няма да крия, че се гордея, че съм англичанин, като гледам тези хора.
	Ема Харт дойде при тях.
	— Сигурно за теб, Джеймс, е много тъжно. Израснал си тук, Майлс току-що ми каза. Благодаря ти, че дойде.
	— Искам да помогна. — Поклати глава. — Къде ще живеят всички тези хора? Не е останала нито една къща, нито един жилищен дом.
	— Ще живеят в станцията на метрото — каза Ема. — Моля ви, донасяйте храна от буса, щом раздадете тази. Там има много.
	— Ще донесем, госпожо Харт — отвърна Дулси.
	Изведнъж Руби възкликна:
	— Джеймс, виж… Дулси. Хей там. Това не е ли господин Чърчил? Познах го по широкополата шапка и пурата.
	— Той е — отговори Джеймс.
	Хората приветстваха Чърчил, ръкопляскаха и всякак показваха топлите си чувства към него. Той говори с известна благост, което не се случваше обикновено, и както винаги думите му въздействаха вдъхновяващо. Дидри почувства, че се дави от вълнение. Тя знаеше, че той наистина разбира какво означава подобна разруха за тези лондончани. Вярваше, че споделя болката им и страда заедно с тях.
	Нищо чудно, че се отплати с непрестанни бомбардировки над Берлин. Прие факта, че ги очаква продължителна война. Какво друго да направи Чърчил, освен да защити народа си? Не само чрез Кралската военна авиация, флота и армията, но и със своите думи. Вдъхваше им надежда, кураж и ентусиазъм със своите речи и го правеше като никой друг.
	Уилям я прегърна и я притегли до себе си.
	— Не е ли най-удивителният човек? — прошепна той.
	Дидри само кимна. Изведнъж вдигна глава, когато чу Джеймс да крещи:
	— Сид! Сид! Ето, тук сме!
	След минута-две видяха гардеробиера на Джеймс, кокни до мозъка на костите си, и като истински кокни беше роден там, където се чуваха камбаните на църквата „Света Богородица“ в Боу, също като Джеймс. Той тичаше през развалините, препъваше се, падаше и пак ставаше. Не престана да тича, докато Джеймс не го прегърна.
	— Слава на бога, жив и здрав си, Сид — разсмя се Джеймс и му намигна. — Твърде необходим си ми в живота. Без теб не мога да се справя.
	— Що ми го казваш, знам си го — изпелтечи Сид, но изглеждаше доволен.

	* * *

	Като раздадоха храната, Джеймс и неговата компания, тръгнаха бавно към буса. Изведнъж се натъкнаха на кордон полицаи.
	Не след дълго разбраха защо има кордон. Полицията проправяше път за черна лимузина, от която слязоха кралица Елизабет и крал Джордж VI.
	Тълпата полудя и ги посрещна възторжено.
	Кралят и кралицата вървяха между тях, разговаряха с тях, бяха загрижени и дълбоко им съчувстваха. Гледката беше паметна. Кралицата беше облечена с тоалет в пастелен цвят, кралят — с униформа на офицер от Кралския военноморски флот. Лондончаните застанаха гордо, защото разбираха, че са скъпи на тази кралска двойка, която върви през отломките и праха, за да ги успокои.

	* * *

	Бомбардировките бяха започнали.
	Всички знаеха, че известно време няма да престанат. И те не престанаха. Продължиха месеци наред и народът осъзна, че участта му е да живее с нападенията на Луфтвафе. Загубите бяха тежки. Хиляди и хиляди убити — цивилни и сражаващи се военни. Втората световна война щеше да продължи повече, отколкото си бяха представяли.


>>	Да устоиш на бурите


E>
P>
	Няма да прекъсна битката,
	нито мечът ще спи в моята ръка,
	докато не построим Йерусалим
	на зелената и ласкава английска земя.
@	Уилям Блейк 
@@	„Йерусалим“
P$
E$


>>	Шейсета глава

	„Късметът е като приливите и отливите.“ Сесили се загледа в думите, които току-що написа в бележника и кимна на себе си. Изречението й хареса. Джинивра й го каза вчера, когато намина да я види, след като беше ходила при майка й в селото.
	— Мъничката е късметът — беше промърморила тогава. — Тя има целия късмет на света… пазете я. Благословено дете е… стара душа.
	Сесили винаги слушаше Джинивра, обръщаше внимание на всичко, което циганката й беше казала през годините. Нито веднъж не откри неточност в предсказанията й.
	Като обърна леко глава, Сесили погледна детето, седнало на малко писалище пред камината. Лъскавата му кестенява коса с червеникав оттенък проблясваше на следобедното слънце. Със сведена глава детето съсредоточено рисуваше, стискайки здраво молива. Не само че приличаше на Сесили, но беше наследило и нейната способност за концентрация, както и някои други нейни черти. И на Майлс приличаше, имаше донякъде неговия инат, но беше сърдечна, обичлива и добра като него.
	Днес беше рожденият й ден. Щеше да има торта, направена със захар, спестена от коледните празници, и кукла, ушита с много старание от Алис. Празненството щеше да бъде следобед в жълтата гостна с братовчедите и братовчедките й. Беше 24 януари 1944 и тя ставаше на три години.
	Как е възможно? Така неусетно и бързо се бяха изнизали годините. Добри времена, лоши времена, и все пак семейството оцеля. Досега. И се справиха с всичко с лекота.
	Онзи ден Дулси каза, че сигурно са направени от желязо. Сесили се разсмя и отвърна, че предпочита да си представи, че са от блестяща стомана.
	Като запрелиства бележника, Сесили потърси времето, когато се роди късно заченатото й бебе, и погледът й се спря на онези първи години. Бележникът не беше дневник, нито календар за срещи и задължения. Бяха чисти, бели листове, на които да си записва нещо специално, което иска да запомни или е важно за нея. Значително.
	Пред погледа й се натрапи датата, която беше записала по много щастлив повод. „Събота, 21 декември 1940.“ Усмихна се, като видя бележката. „Днес Чарли си дойде у дома на два крака.“
	Така беше. Никой не го очакваше. Беше изненада за Дафни и Хюго. Те с Майлс знаеха, понеже Чарли й се обади в магазина в пасажа „Бърлингтън“. Каза й, че една седмица ще бъде в болница до Лийдс, след което ще го изпишат. Уредиха Уинстън Харт да вземе Чарли от болницата, тъй като там го познаваха добре. Ема предложи да го запознаят с брат й Уинстън, който беше загубил крака си през Световната война. Умна жена, която предвиди, че Чарли навярно ще има нужда от съвет и помощ през следващите няколко месеца.
	Сесили се облегна и затвори очи. Веднага си спомни деня. Беше събота следобед, точно преди Коледа, и с Дафни украсяваха елхата в синия салон. Украсяваха я обикновено по няколко дни, понеже беше много висока.
	Бяха се умълчали, докато подбираха украшенията, и тогава чуха познат глас:
	— Здравей, мамо, ето ме най-после.
	Дафни изпусна играчката, която държеше, и се обърна стресната и изненадана.
	— Чарли! — ахна тя. — Чарли, наистина си ти.
	Тъкмо щеше да се втурне към него, но Сесили я задържа.
	— Остави той да дойде при теб, за да видиш как ходи — прошепна й.
	Дафни я послуша и двете стояха и го наблюдаваха как се приближава — висок, изпънат като струна, накуцвайки едва забележимо. Носеше униформата на Колдстрийм и Сесили си помисли, че изглежда зашеметяващо. Беше на двайсет и три, но й се стори ужасно млад. Лицето му не носеше следи от страдание. Беше красив, както винаги. Излъчваше достойнство и беше елегантен, докато вървеше към майка си, без да се препъва.
	След него вървеше усмихнатият Майлс и това беше най-хубавото завръщане у дома, въпреки че беше първата Коледа, когато децата бяха на фронта, и всякакви стоки се разпределяха с дажби. Цялото семейство се гордееше с Чарли, но най-вече неговите родители. Сега той работеше в „Дейли Мейл“. Спечели си име през изминалите три години и сега работеше в една от специалните секции, които отразяваха продължаващата война. Не беше точно военен кореспондент, но все пак отразяваше същата тематика.
	„Смърт. Твърде много смърт“ — помисли си Сесили и застана сковано, прелиствайки бележника. Беше изписала няколко страници от смъртта на лейди Гуендолин.
	Загледа се в датата, която беше отбелязала след раждането на малката Гуен. „24 януари 1941.“ Много хубава година по много причини. Раждането на дъщеричката им — най-красивото дете.
	Чърчил сключи споразумение с президента Рузвелт, известно с неофициалното си название „Заем-наем“, и то влезе в сила същата година. Американците започнаха да им изпращат храна, кораби и муниции и най-после почувстваха, че имат подкрепа.
	Въпреки че бомбардировките над Лондон продължаваха, обществото беше настроено оптимистично.
	Нейният свекър, шестият лорд Мобри, също почина през лятото на четирийсет и втора, но смъртта му беше лека, за което Майлс и Сесили бяха благодарни. Не беше болен, по-скоро немощен и отнесен. Денят на неговата смърт се беше запечатал в съзнанието й.
	Вениша, тяхната деветгодишна дъщеря, беше изтичала много разтревожена в кабинета на Сесили и беше обяснила, че леля Шарлот има нужда от нея.
	Изведнъж си спомни ясно онзи момент. Чарлс седял при Шарлот след обяда и й казал, че ще си подремне. Шарлот продължила да чете, докато не чула много странен, бълбукащ звук. Станала и се навела над Чарлс, учудена какво става. Той й се усмихнал и хванал ръката й. След това издъхнал. Шарлот изтичала да потърси Лейн, видяла Вениша да се качва по стълбите и я пратила да повика майка си.
	Три дни по-късно всички, облечени с траурни дрехи, се бяха събрали до църквата в имението и гледаха как ковчегът на Чарлс се спуска в гроба. Семейството беше съкрушено и никой не криеше мъката си. Тогава Сесили си беше помислила и сега пак си го помисли. Всички го обичаха и той беше изключителен човек. Едва когато викарият се обърна към нея с „Ваше благородие“, осъзна, че сега тя е седмата графиня Мобри, а Майлс — седмият граф Мобри.
	Долови някакво шумолене и изведнъж нежната й тригодишна дъщеря застана до нея и й подаде носна кърпичка.
	— Ето, мамо. Защо плачеш?
	Сесили й се усмихна.
	— Не плача, Гуен. Щастлива съм, понеже днес е рожденият ти ден.
	Момиченцето й подаде рисунката си.
	— За теб е, мамо.
	— Благодаря, скъпа, много си мила.
	Сесили взе рисунката и я загледа. Детето беше нарисувало вълнообразна торта за рожден ден с разкривени свещички върху нея.
	Сесили целуна дъщеря си по двете бузки, която уточни:
	— Тортата е за твоя рожден ден.
	— Ще я пазя до тогава — каза Сесили и я прегърна. Обожаваше децата си, но Гуен някак запълваше едно тъжно кътче в нейното сърце.


>>	Шейсет и първа глава

	Сесили беше доволна, че е в Лондон, тъй като идването ставаше все по-трудно напоследък. Снощи дойдоха с Майлс от Йоркшир. Той имаше час при очен лекар и тя веднага прие предложението да го придружи.
	Беше ветровито мартенско утро, студено, но слънчево, и тя с удоволствие се разходи от Саут стрийт до пасажа „Бърлингтън“.
	Имаше среща с Дулси, която искаше да си купи от нейните бели копринени шалове, каквито носеха бойните пилоти. Жените много ги харесваха и те изобщо не се задържаха на склад. Също така много се търсеха квадратните с ярки цветове, с които жените си правеха тюрбани. Дори Клемантин Чърчил, съпругата на премиера, носеше такъв тюрбан.
	Обстановката се променяше към по-добро и хората гледаха по-оптимистично на живота. Това се дължеше на Америка. На 7 декември 1941 японците бомбардираха Пърл Харбър. Без провокация двеста самолета унищожиха по-голяма част от Американския тихоокеански флот и избиха хиляди военни и цивилни. Рузвелт веднага обяви война на Япония, след това Германия обяви война на Америка и така Съединените щати влязоха във войната. През 1942 започнаха да пристигат бойни пилоти, войници, моряци, които промениха облика на Лондон, ако не и на Англия.
	Струваше й се, че всички американци, които тя и Майлс срещаха, са високи, хубави, с естествен чар, и на нея й беше особено приятно да я наричат с малко старомодното „мадам“.
	Тя и нейните зълви се запознаха с доста американски военни в заведението на Ема Харт. Ема беше щедра във всяко отношение и прецени, че има нужда от място, където летци, войници, моряци да се отпускат, да се запознават с момичета и да се забавляват. Затова купи стар склад и го преустрои в много приятно заведение с барове и ресторант, имаше дори дансинг с оркестър.
	Цял Лондон говореше за това заведение и то винаги беше претъпкано. Всъщност Ема създаде нещо като интернационална територия. Там се събираха поляци, чехи, французи, които преди година се зачислиха към Кралските военновъздушни войски, както и янки, както ги наричаше Ноуъл Джолион. Атмосферата беше приятна, сърдечна и приятелска. Не беше необичайно Ема да се появява в заведението по няколко пъти в седмицата. Нейните дъщери Дейзи и Елизабет често идваха да помагат. Правеха сандвичи, кафе и наливаха питиета.
	Скоро беше ред на Сесили и на нейните зълви да помагат и тя с нетърпение очакваше да отиде отново в заведението. Обикновено Майлс, Джеймс и Уилям се лепваха за тях, понеже Ема беше очарователна и те я харесваха, харесваха и шумотевицата, и мъжката компания.
	Дулси я чакаше, когато пристигна в магазина, и леля Доти почти веднага пъхна в ръката й чаша горещ чай.
	— Навън е гадно — каза Дулси, след като я прегърна. — А горкият Джеймс днес е на външни снимки. Не биваше да го наричам „горкия“, нали? Щастливо момче е, след като прави филм за Александър Корда. В стихията си е. Интересното в случая е, че сър Алекс управлява „Метро Голдуин Майер“ в Лондон, така че филмът е част от договора.
	— Ще съобщя на Ема кога ще отидем в заведението. Какво ще кажеш за четвъртък? С Майлс ще останем цялата седмица в Лондон. Ще се върнем в Кавендън в петък.
	— Съгласна съм. Ще попитаме Дидри и Дилейси. Ще дойда с теб, дори те да не са свободни.
	След като изпиха чая, се качиха в студиото на Сесили и Дулси седна.
	— След войната може би за кратко ще се върнем в Холивуд. На Джеймс му харесва да работи там и Кларк Гейбъл му липсва. Предполагам, че и Джеймс липсва на Кларк. Беше съсипан от смъртта на Карол Ломбард. Когато беше тук миналата година, Джеймс видя, че е коренно променен. Сякаш е друг човек. Той така и не се съвзе след нейната смърт. Не мисля, че ще я прежали. Джеймс леко се притесни, когато се появи Кларк с униформа на капитан от Американските военновъздушни войски. Участва във военни действия като артилерист и лети над Германия.
	— Джеймс не му ли каза, че са му увредени слуховите нерви?
	— На Кларк му е известно, но знаеш какви са мъжете. На Джеймс му тежи, че не е на бойното поле.
	— И на Майлс, но той има проблеми с очите. Затова носи очила. Нека да приемем фактите. Кавендън се нуждае от Майлс. Иначе кой ще управлява имението?
	— Дафни, разбира се — веднага отговори Дулси. — Знаеш, че е готова да се заеме с всичко, особено ако се отнася за Кавендън. Ще й сложим ореол скоро. А защо не два.
	— Не бъди зла, Дулси. Знаеш колко е добра.
	— Само се шегувам, Дафни е най-добрата.

	* * *

	Ноуъл Джолион се отправи много пъргаво към четирите „Д“, щом ги забеляза в заведението на Ема. След като целуна всяка една от тях, попита:
	— Къде са съпрузите ви?
	— В някой от баровете, пият с Ема и Блеки. Защо се интересуваш? — попита Дулси.
	— Защото доведох някои от моите янки, които си умират да се разкършат на дансинга. Какво ще кажете, момичета?
	— Не съм по бурните танци, Ноуъл — отговори Сесили. — Но фокстрот танцувам.
	— Аз танцувам суинг — каза Дилейси. — Но очаквам един приятел.
	Тази вечер тя беше ослепителна с нейната нежна красота. Златистата й коса блестеше, очите й изглеждаха още по-сини заради сапфирените обици и синята рокля. Засенчваше всяка една жена там.
	— О, хайде, дай на моите славни янки възможност, Дилейси. Момчета на място са. До един ги харесвам и…
	— Аз харесвам техните униформи — прекъсна го Дулси и му намигна хитро. — Така че ще танцувам с удоволствие.
	— А твоят янки кой е?
	— Мисля, че го познаваш. О, ето го, идва.
	Дилейси се извини и забърза към висок, красив полковник, който я търсеше, оглеждайки се. След малко го доведе да се запознае с Ноуъл.
	— Камерън Даниелс, Ноуъл Джолион. Ноуъл е боен пилот от Бигин Хил и наш съсед в Йоркшир.
	Двамата мъже си стиснаха ръцете и веднага заговориха за авиация. Дилейси се засмя, сви рамене и каза на Сесили:
	— Да отидем да си вземем по чаша шампанско. Сега Камерън е в стихията си. Умира да си говори с момчетата и да лети.

	* * *

	Сесили разговаряше с Дилейси на бара, изпълнена с възхищение към своята най-близка приятелка още от детството.
	През изминалите десетина години Дилейси се промени, стана по-самоуверена и си спечели име на експерт по изкуството. Нейната голяма любов Тревърс Мъртън й вдъхна вяра в нея самата и изглади пораженията, които й нанесе първият й брак. Дилейси беше умна и заслужаваше да бъде отново щастлива.
	На Сесили й олекна, когато преди няколко години тя показа вратата на Питър Мъсгроув и скъса с него. Отначало беше истинска напаст и не я оставяше на мира, но после го мобилизираха. Загина при Дюнкерк, поне така предполагаше Дилейси, понеже трупът му не беше открит. Дилейси се държа като благородна дама, каквато си беше, и отиде при родителите му, за да им поднесе съболезнованията си.
	— Камерън харесва ли ти? — попита изведнъж Дилейси и свари Сесили неподготвена, понеже говореха за изкуство.
	— Харесвам го, и Майлс го харесва — отвърна предпазливо тя. — Защо питаш?
	Дилейси се подсмихна хитро.
	— Той има много сериозни намерения към мен, Сеси. Какво мислиш?
	— Какво чувстваш към него? Това ме интересува.
	— Той ме вълнува, но съм предпазлива. Чудесен мъж е, прилича малко на Тревърс — умен, джентълмен, разсмива ме. Между другото ми разправи, че през четирийсет и трета се е засякъл с Кларк Гейбъл в Полбрук. На другите им било много забавно, че прочута кинозвезда служи на боен самолет. Но Камерън го харесал и му се възхитил. Каза, че по мъжество нямал равен, и в края на краищата другите пилоти също видели, че е искрен, че не е фалшив.
	— Джеймс се кълне в него, и аз също го харесвам. Мил човек е и не парадира. Но как се сети за Кларк?
	— Защото каза веднъж на Камерън, че животът му го е научил всеки ден да живее, все едно е последният му.
	— Може би това е заради внезапната смърт на жена му Карол. Нали загина в самолетна катастрофа — каза Сесили. — Кларк споделил с Дулси, че намерили от нея само парченце от обици с диамант и рубини, които й бил подарил на Коледа. Носи това парченце в медальон на шията си.
	Дилейси се взираше в нея и очите й се навлажниха.
	— Колко тъжно, че си е отишла по този начин.
	След малко се появи Камерън и покани Дилейси на танц. Сесили се загледа след тях. Напоследък Дилейси беше по-красива от всякога. Роклята й се носеше около нея, докато танцуваше. „Какви хубави крака има — помисли си Сесили. — Разкошна е. Всеки мъж ще се влюби в нея. Двамата изглеждат, като че ли са един за друг. Като Джинджър Роджърс и Фред Астер са. И фокстротът им си го бива.“

	* * *

	Малко по-късно същата вечер компанията се събра около пианото и пяха заедно с пианистката любими песни.
	Точно преди да си тръгнат, Сесили отиде при Дилейси и я дръпна настрана.
	— Камерън предложи ли ти да се омъжиш за него, Дилейси?
	— Не още, но мисля, че ще ми предложи.
	— Какво ще му отговориш?
	— Ще му кажа „да“.
	— Ще заминеш и ще ни оставиш. Ще ни бъде много тъжно — отбеляза Сесили, но после се усмихна. — Все пак животът си е твой и трябва да откриеш щастието.
	— Никога няма да ви напусна, Сеси. — Наведе се и я целуна по страната. — Благодаря, скъпа. Завинаги сме заедно.


>>	Шейсет и втора глава

	Почти 5000 кораба. Повече от 200 000 войници, моряци и брегова войска. Армада, толкова голяма, каквато не е имало в историята на човечеството. Военна мощ извън въображаемото. И воля за победа, така силна, че трябваше да доведе до постигане на целта.
	Тази грамадна армада стоеше на котва до брега на Нормандия. Беше 6 юни 1944. Пет минути след полунощ операция „Овърлорд“ („Повелител“) започна — нападение на окупиралите Франция немски войски от войските на Съюзниците.
	Двамата висши командващи бяха американският генерал Дуайт Айзенхауер и британският генерал Брендън Лоу Монтгомъри. Двамата щяха да поведат войските към победа до пълно поражение на Хитлер и Третия райх. Бяха се заклели да помогнат на съюзниците и да спасят цивилизацията от диктатор, който искаше да завладее света.
	Срещу армадата беше нормандският бряг, избран за десанта заради удобната брегова линия, благоприятните приливи и отливи и относително по-слабата брегова защита. Брегът беше разделен на пет секции, наречени „Юта“, „Омаха“, „Голд“, „Юнона“ и „Сорд“.
	Американците щяха да дебаркират в „Омаха“ и „Юта“, канадците — в „Юнона“, британците — в „Голд“ и „Сорд“. Целта беше да превземат брега, да го задържат и да изтласкат навътре германците.
	След масивни бомбардировки няколко хиляди мъже прегазиха водата до брега. Нападението започна в шест и половина сутринта.

	* * *

	С първите военни части на брега слязоха Томас и Андрю Стентън, синовете на лейди Дафни и Хюго. Те постъпиха в Осма пехотна бригада, щом завършиха военното си обучение.
	Бяха типични Ингам — високи, русокоси и синеоки, еднояйчни близнаци. Беше им трудно да са разделени за дълго време, но знаеха, че битката, която започваше, може да ги раздели.
	Затова, когато говориха с родителите си преди няколко дни, се шегуваха и се смяха, без ни най-малък намек за живота им като войници. Пуснаха ги в отпуска за трийсет и шест часа, и като отидоха в Лондон, излязоха на вечеря. Споразумяха се, че всеки за себе си ще носи отговорност, понеже ако се търсят, ще се разсейват.
	— Ние имаме късмета на Кавендън — отбеляза Томас.
	В началото неприятелският огън беше много силен и някои от бронираните транспортни машини бяха унищожени. Но повечето стигнаха до брега и британските войски обезопасиха района.
	До вечерта Осма пехотна дивизия се свърза с парашутистите от въздушнодесантната дивизия, която държеше мостовете на река Орн и канала от град Каен до морето.
	Много по-късно същата вечер близнаците Стентън се откриха и изпушиха по цигара, преди да се подготвят за следващия ден. От сега нататък така щеше да бъде и те го знаеха.

	* * *

	Тъй като немците не очакваха нападение, бяха неподготвени. Така че Съюзниците не срещнаха ожесточена съпротива и напредваха бързо. До единайсети юни войските от бреговете „Юта“, „Омаха“, „Голд“, „Юнона“ и „Сорд“ се свързаха с войските на фронта. Бяха изпълнили мисията си и затваряха кръга около Третия райх.

	* * *

	Всеки в Англия приветства успехите на Съюзниците. Още не бяха победили, но вестниците и радиопредаванията постоянно разпространяваха добри новини.
	Дидри празнува със семейството си, но беше силно обезпокоена. Нейната свръзка Етоал беше изчезнала от близо седмица. Дидри беше предупредена от друг човек от френската съпротива, че Етоал вероятно е заловена. Гестапо сега действаше в Южна Франция.
	На петнайсети юни Дидри беше в кабинета си и изведнъж изпита странно предчувствие. Нещо се беше случило с Етоал, може би най-лошото. Преди няколко дни беше предложила на Уилям да помолят Смарагд да се намеси, но той отхвърли идеята. Най-накрая й каза неприятната новина. Смарагд беше получил масиран инсулт и беше парализиран.
	След малко на вратата почука Тони и влезе. Държеше някакъв лист.
	— Дидри, знаеш ли къде е Уилям?
	— Има среща с министър-председателя. Предполагам, че ще му предаде информация от човека в М16. Трябва ли ти?
	— Не, но мисля, че получих ужасна новина.
	— За Етоал ли? — попита Дидри бързо и застана изправена като струна. — Мъртва ли е?
	— Не знам, но Смарагд е починал. Съобщението се получи чрез френските партизани. В жилището на Смарагд няма нищо, което да изложи на опасност жена му. Нашите момчета са разчистили.
	— Всичко ли?
	— Всичко.
	— Много добре. Жалко за Смарагд, тъжно ми е за него. Опасявам се, че ще имаме доста тревоги. Тези летящи бомби… те са смъртоносни. Не се знае кога ще ги изстрелят.
	Тони кимна.
	— Фау 1 е нацисткото отмъщение за десанта. Не могат по друг начин да отвърнат в момента. Повечето от самолетите на Луфтвафе са унищожени в операция „Барбароса“, битката при Сталинград обезкърви армията на Хитлер.
	— Така е. Още не се оттеглят, но знаят, че са си намерили майстора с нашите приятели — янките. Мога само да кажа, слава богу, че американците са наши съюзници. Предполагам, че техните летящи бомби, както някои ги наричат, са тайното им оръжие. Немците са си наумили нещо, нали?
	— И аз така мисля. Повярвай ми, още нищо не сме видели. Десантът във Франция ще ги накара да се размърдат. Казвам ти, ще ни засипят с бомби. Не са се отказали да ни бият.
	— Знам. Войната изобщо не е завършила.
	Помисли си за племенниците си Томас и Андрю, които още се биеха със съюзническата армия във Франция. Помоли се за тях.

	* * *

	Сесили се тревожеше за Майлс. От дълго време изглеждаше много уморен. Пиеха кафе в нейното студио в пасажа „Бърлингтън“ и тя го попита:
	— Нещо те тревожи Майлс. Кажи ми какво е, скъпи.
	Той въздъхна дълбоко.
	— Не можеш да ми помогнеш, затова какъв е смисълът да го обсъждаме?
	— О, Майлс, не премълчавай. Понякога, като говориш за проблемите, си помагаш.
	— Тревожа се за жените, които сега са доброволки на полето. Като свърши войната, ще се върнат към цивилните си професии и аз няма да имам работна ръка.
	— Хари ще се върне, но разбирам какво имаш предвид. Много от нашите млади мъже са избити, повече от Хай Клиф и Мобри, в сравнение с Литъл Скел. Задават се тежки времена, а войната още не е свършила. Говорих с чичо Хауард и той каза, че независимо от успеха на десанта, ще мине доста време преди края. Трябва да победим Италия, както и Германия. Предвижда, че дотогава ще мине година.
	Майлс се намръщи.
	— Толкова дълго?
	— Той каза приблизително година, но той не говори лекомислено.
	— Всъщност обикновено е прав.
	— Свърших си работата тук. Да се поразходим ли до вкъщи? Такава хубава лятна вечер е.

	* * *

	Когато Майлс видя пожарната кола, полицаите и доброволческия отряд близо до Саут стрийт, го обхвана предчувствие, че нещо много лошо се е случило. И Сесили се разтревожи. Тя спря и го хвана за ръката.
	— Нещо се е случило на Саут стрийт.
	— Така изглежда.
	Той стисна здраво ръката й и се затичаха. Когато завиха към улицата, на която живееха, видяха тлеещи въглени от пожар, овъглено дърво, отломки и изпочупени стъкла. От парливата миризма на изгоряло и дима се закашляха.
	Сесили се олюля и се облегна на него. Майлс успя да каже, давейки се:
	— Нашата къща? Къде е нашата къща?
	Той изгуби ума и дума. Къщата, която беше оставил тази сутрин в идеално състояние, я нямаше. Представляваше куп развалини.
	— Боже мой! — извика и се заоглежда.
	Един от полицаите се затича към него и тогава забеляза господин Клуис, доброволеца от техния квартал. Помаха му да дойде.
	Овладя се, доколкото можа, и попита:
	— Какво се е случило, господин Клуис? Знаете ли?
	— Съжалявам, лорд Мобри, но къщата ви беше ударена от летяща бомба.
	Сесили се притисна до Майлс. Така неудържимо се разтрепери, че той трябваше да я прегърне, за да не се свлече на земята.
	— Дилейси! — промълви през сълзи. — Дилейси беше у дома с Лора и госпожа Уилкинсън…
	Повече не можа да изрече и дума. Полицаят обясни:
	— Ние дойдохме първи, лорд Мобри, веднага след нас дойде пожарната. В къщата имаше трима души, както току-що отбеляза лейди Мобри. Бяха откарани в Мидълсекс. Там е болницата за спешни случаи за Мейфеър. Ще закараме вас и лейди Мобри, ако желаете. Не виждам никакво такси.
	— Благодаря, полицай. Много любезно — отговори Майлс. — Много ще ви бъда признателен.

	* * *

	Щом пристигнаха в болницата, се обадиха на рецепционистката и тя веднага ги отведе в чакалнята.
	— Ще се върна след минута, лорд Мобри — каза жената и изчезна.
	Останаха сами и Майлс прегърна Сесили и я притисна до себе си. Тя тихо плачеше, както и той. Къщата беше сравнена със земята. Никой не би оживял след такава експлозия.
	Когато лекарят влезе в чакалнята, и двамата застанаха сковано, и се помъчиха да се овладеят. Майлс стана и отиде да се ръкува с него.
	— От полицията ми казаха, че сестра ми лейди Дилейси Ингам е била докарана тук преди малко, заедно с Лора Суон и госпожа Уилкинсън. Бяха в нашата къща на Саут стрийт…
	Майлс млъкна изведнъж. По изражението на лекаря разбра, че и трите са мъртви.
	— Не са оживели, нали? — попита, като едва намери сили да говори. Лицето му беше станало пепеляво.
	— Съжалявам, лорд Мобри, много съжалявам.


>>	Шейсет и трета глава

	Откараха тленните останки на Дилейси и на Лора Суон в Кавендън.
	Погребаха Дилейси до баща й, а Лора от другата страна на семейното гробище, където бяха погребани много Суон. Всички оплакаха Лора и се опитваха да успокоят брат й Ерик.
	Тъжен ден за всички и цялото семейство знаеше, че ще мине много време, преди да се съвземат след смъртта на тяхната прекрасна Дилейси. Беше им отнета така внезапно и по такъв жесток начин. Като най-стара от рода Ингам Шарлот се стараеше да бъде храбра и да стои изправена и успя, макар и с натежало сърце.
	Трите сестри на Дилейси и Сесили с месеци бяха неутешими. Но войната продължаваше и те се примириха, че трябва да изпълняват дълга си, и да се върнат към работата си.
	Прекараха Коледа тази година тихо. Всички се събраха в Кавендън и направиха всичко възможна да има весело настроение заради децата, но им беше трудно с оскъдните дажби за храна и скръбта по Дилейси.
	Алиша си взе отпуск от Червения кръст и дойде да помогне на майка си за коледните празници, най-вече заради по-малките деца. Но в Кавендън беше тъжно и като че ли къщата тънеше в меланхолия.
	Хари се върна точно след празниците, освободен от Кралските военновъздушни войски поради инвалидност. Неговата база беше тежко бомбардирана със серия летящи бомби и от едната страна тялото му беше надупчено от множество шрапнели. След месеци във военна болница оздравя и се върна вкъщи.
	Майлс, Палома, Сесили, Алис и Уолтър бяха много щастливи, че вече е у дома, и съвсем скоро започна да управлява имението заедно с Майлс. Освен това им повдигна настроението. Хари винаги е бил любимец на Шарлот, често я посещаваше и утешаваше. Смъртта на Дилейси беше взела своя данък.
	Семействата Ингам и Суон се сплотиха повече от всякога и си помагаха във всяко отношение.
	Дойде януари 1945, после февруари и март, и новините бяха все по-добри. Цялата страна знаеше, че победата е сигурна. Очакваше се войната да свърши през същата година. Всички бяха изпълнени с надежда, която подхранваше вярата им, че ще дойде краят на безумството.
	Дидри беше оптимистка и не даваше воля на тревогата си за Канарис. Знаеше каква голяма опасност го грози в Третия райх. Тя, Уилям и Тони бяха озадачени от изчезването на Етоал. Тялото й не беше открито. И двамата се опитваха да успокояват Дидри, която беше взела случая присърце. Ненавиждаше загадки, които не можеше да разреши, и искаше да разбере каква е съдбата на Етоал. Продължаваше да тъгува за Дилейси, която обичаше толкова много.

	* * *

	Една сутрин Дафни отиде в зимната градина по-рано от обикновено, за да насмогне с проверката на документи и сметки. Както обикновено взе вестниците от етажерката в коридора, преди да отиде в своя „команден пост“, както го наричаше.
	Седна на писалището и отвори „Дейли Мейл“, за да прочете рубриката на Чарли. Но не разлисти вестника по-нататък от заглавната страница, понеже вниманието й беше привлечено от поразително заглавие. С едри букви беше изписана думата „Геноцид“.
	На лицето й се изписа ужас, докато четеше имената… Дахау, Белзен, Бухенвалд, Ордруф. Лагери на смъртта из цяла Германия. Милиони евреи и още много други, избити хладнокръвно. Отвратителни престъпления… неописуема жестокост и зверства.
	Отгърна страницата и се загледа в снимките. Беше непоносимо и все пак се насили да ги разгледа. Започна да трепери неудържимо, докато четеше текста. Започна да й се повдига. Как са се осмелили да извършат подобно нещо? Веднага си отговори. Не са вярвали, че някога деянията им ще излязат наяве.
	Дафни се разплака. Най-накрая намери носна кърпичка, изтри сълзите си и престана да трепери.
	Разлисти по-нататък „Дейли Мейл“ и намери статията на Чарли. Бяха му отпуснали цяла страница и именно нейният син беше изнесъл фактите за това ужасяващо откритие.
	Когато малко по-късно Хюго дойде при нея, веднага видя пребледнялото й лице и сълзите.
	— Какво се е случило? — попита той и забърза към нея. Дафни стана, отиде при него и силно го прегърна.
	— Прочети вестника и ще разбереш. Тези нацистки чудовища са създали машина за смърт…
	Хюго кимна.
	— Чух наскоро слухове… за газови камери и масови убийства в лагерите.
	— Прочети вестника — повтори тя. — Прочети статията на Чарли.
	Когато я прочете, я погледна шокиран и ужасен.
	— Трябва да отговарят за това. Тези проклети диваци трябва да бъдат наказани.
	— Как?
	— Ще им поискаме сметка. Съюзниците ще им поискат сметка. Не се съмнявай. Каквото и да струва, този геноцид няма да се потули. Светът ще узнае и нацистите ще платят с живота си.

	* * *

	В понеделник на 7 май 1945, точно в два часа и двайсет и една минути генерал Алфред Йодъл, представител на Генералния щаб на немските войски, и гросадмирал Дьониц подписаха акта за безусловна капитулация на немските сухопътни, военноморски и военновъздушни сили в Европа. Войната с Германия завърши. Съюзниците победиха, точно както предсказа Уинстън Чърчил.

	* * *

	Беше осми май, денят на победата в Европа.
	Такъв триумф никой не помнеше. Така твърдяха хората. Но кой знаеше дали е истина. Пък и на кого му пукаше. Цяла Великобритания ликуваше.
	Вихреха се улични тържества. Кръчмите бяха пълни до пръсване. Какъв по-хубав начин да празнуваш със сънародниците си — мъже и жени. Празникът беше национален и такъв щеше да остане. Ознаменуваше рухването на Третия райх, най-злият режим в световната история.

	* * *

	Дидри беше с натежало сърце, докато се обличаше за късната вечеря, която Дулси и Джеймс даваха, за да отпразнуват победата. Скърбеше и за обичната си Дилейси, и за Канарис, храбрия рицар. Бил е арестуван, задържан в затвора във Флосенбюрг и обесен през април. За Третия райх той беше предател. Но по нейно мнение не беше. Никога не е бил нацист. Беше истински германец от старата школа. Възмущаваше се от войната, която Хитлер водеше, и се ужасяваше от варварщината. Рицаря не измени на съвестта си и това й беше достатъчно.
	Чърчил го нарече „смел човек“ и в разузнаването споделяха тези чувства. Искрено вярваше, че адмирал Вилхелм Канарис е помогнал да се обърне курсът на войната в полза на Великобритания.
	Тази мисъл я ободри, когато привърши грима си и стана от тоалетната масичка. Беше облякла червената рокля, която Сесили изработи за приема преди сватбата, и когато влезе Уилям, й каза, че е красива, и тя наистина беше красива.
	След минути тръгнаха за Итън Скуеър, където ги чакаха Сесили и Майлс с Дулси и Джеймс.
	Сесили и Дидри се поздравиха със смях. Сесили носеше син костюм, а Дулси беше с най-красивата си бяла копринена рокля. Дулси също се разсмя и се развика:
	— Боже мой, като британското знаме сме — бяло, синьо и червено. Защо предварително не се уговаряме коя какво ще облече. Пък и по-рано го правехме.
	Джеймс каза:
	— Но на мен ми харесва да излизам с британското знаме. То определено е любимото ми знаме.
	След като вдигнаха наздравица за тези, които бяха тук, и за тези, които вече ги нямаше, шестимата излязоха и се запътиха към Уайтхол. По улиците имаше толкова много хора, че беше невъзможно да се вземе такси.
	Отидоха пред Парламента и заедно с тълпата очакваха министър-председателя. Той говори пред нацията по радиото в три следобед, но искаха да чуят отново този велик човек, когото обичаха и който ги изведе към победа.
	Дълго чакаха и най-накрая той се появи на балкона на Министерството на здравеопазването. Беше десет и половина вечерта. Носеше гащеризон, облеклото на летците през войната, негово любимо облекло. Вдигна ръка и направи своя прочут знак на победата.
	Шумът стихна, тълпата се умълча почтително.
	— Скъпи приятели — започна Чърчил, — това е вашият час. Това не е победа на партия или класа. Това е победа на великата британска нация. Бяхме сами цяла година. Нямахме подкрепа. Пожела ли някой да се предаде? — Той замълча и в отговор на въпроса тълпата изрева: — Не! — Паднахме ли духом? — попита премиерът. — Не! — отговориха хиляди в един глас. — Сега изплуваме от смъртоносна битка, врагът е повален и очаква нашата присъда и милосърдие.
	След като премиерът завърши речта, тълпата не го пускаше да си отиде. Аплодираха го, викаха името му. Най-накрая той помаха и изчезна от балкона. Хората започнаха да се разотиват.
	Шестимата Ингам се върнаха в апартамента на Итън Скуеър. Вечеряха и прекараха чудесно. На сутринта се качиха на влака, за да отидат в Кавендън и да празнуват победата с Шарлот, родителите на Сесили, Хари и Палома, Ванеса, Ричард, Дафни, Хюго, Чарли и Алиша и всички деца. Същата вечер бяха организирали тържество в банкетната зала на селото и жителите на трите села бяха поканени. Дафни беше поръчала храна, за да освободи прислугата за празненството.

	* * *

	Сесили искаше да бъде красива тази вечер, не само заради себе си и Майлс, но и заради селяните. Искаше да покаже, че семейство Ингам упорства в трудностите.
	Също и заради Дилейси, най-близката й приятелка през целия й живот, която й липсваше и за която много тъгуваше. Дилейси си отиде за миг, убита от нацистка бомба.
	Притисна кърпа към лицето си, за да спре сълзите. Изведнъж чу, че Майлс е влязъл в спалнята и идва към нея. Като я видя, каза:
	— О, скъпа, недей. Не плачи. И на мен ми липсва, но трябва да бъдем силни и да продължим напред. Толкова много работа имаме.
	Махна нежно кърпата от лицето й и я прегърна, за да я утеши. Когато се разделиха, той се усмихна.
	— Красива си, независимо от всичко.
	Тя се загледа в любимото лице. През целия си живот го беше обичала. Косата му беше прошарена, беше поостарял и изглеждаше все така уморен. Но беше здрав и това беше най-важно за нея.
	Малко по-късно, облечена с красива лятна рокля от виолетова коприна и с колие от аметисти, Сесили го хвана под ръка и двамата слязоха в библиотеката.
	Останалите още се обличаха и тя го изведе на терасата. Застанаха до перилата и се загледаха в парка и в езерото, където плуваха двата лебеда.
	Сесили се обърна към него:
	— Веднъж, много отдавна, когато всичко около нас рухваше, се заклехме да го изградим отново. Това трябва да направим още веднъж. Щом веднъж сме успели, ще успеем пак. Ще поправим щетите от тази война.
	Той се разсмя.
	— Точно така. Моята прекрасна жена воин. Кой ще ни спре?
	И тя се засмя.
	— Никой. Защото никой не може да ни спре. Ние сме несломимите Ингам, с малко примес от Суон. Отново ще победим.
	— Това заслужава наздравица.
	Майлс влезе и след малко се върна с две чаши шампанско.
	Подаде едната на жена си и чукна своята чаша в нейната.
	— За Кавендън, Сеси. Ще го възкресим, защото за нас няма друг начин.
	— Да, ще му вдъхнем отново живот, Майлс, щом сме заедно.
	— Ще бъдем заедно, Сеси — каза Майлс. — Завинаги.
