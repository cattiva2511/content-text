>	Първа глава

	— Ремонтът върви чудесно! — каза Гладис на Кали, докато бавно пресичаше тясната улица, която разделяше плажните им вили. Носеше сандали с ниска платформа. Познатият аромат на парфюма й се усещаше дори и в соления въздух. Целуна Кали по бузата. Повечето й съседи не я поздравяваха толкова сърдечно, но тя го правеше, защото я приемаше като част от семейството си. Гладис отметна глава назад и огледа цялата къща. — Личи си, че сте работили неуморно цял ден.
	Кали бе работила в градината цяла сутрин. Беше й горещо и по цялото й тяло бе полепнал пясък. Избърса чело с длан и прокара пръсти през дългите си тъмни къдрици, сресвайки заплетените им краища. Беше уморена и имаше нужда от малко почивка. Отстъпи няколко крачки назад и огледа свършеното, засланяйки очите си с ръка заради силното слънце.
	Къщата беше точно такава, каквато я виждаше в мечтите си — отвън беше облицована с тъмно дърво и имаше бял перваз. Цялата сграда беше повдигната на стълбове, за да бъде предпазена от прииждащите приливи по време на буря. Отпред имаше дълга веранда, а от нея се спускаше стълбище, което Кали много харесваше. Днес тя работеше по алеята и цветните лехи. Вече си представяше как ремонтираната къща ще заработи като ваканционна вила, която предлага настаняване и закуска, а уморените летовници ще си почиват, отпуснати в люлеещите се столове на горната тераса, и ще се наслаждават на гледката към острова, на фона на успокояващия шум на Атлантическия океан.
	От другия край на къщата морските вълни шумоляха приканващо, а топлият бриз духаше освежаващо. Кали харесваше соления вятър, който винаги успяваше да я успокои. Обичаше тихото усамотение, което бризът носеше, звука му, който я унасяше и приспиваше. Трудно й беше да работи усърдно в това райско кътче. Но въпреки това, днес беше успяла да изчисти обраслата градина и сега на мястото на плевелите имаше предимно пясък.
	Двете жени отстъпиха встрани да направят място на една преминаваща кола, а Гладис я изгледа подозрително, сякаш автомобилът нямаше работа на нейната улица. Почти целия си живот тя беше прекарала в малката вила от другата страна на улицата. Бе преживяла повече морски бури, отколкото можеше да преброи, и бе видяла как ниските къщи в околните села се превръщат в големи вили и хотели, които унищожават крайбрежието. Въпреки промените, тя нито за миг не съжаляваше за решението си да остане тук. „Това е раят“, често казваше тя.
	— Здравейте! — извика Гладис на Оливия и сина й Уайът, които стояха на верандата, и вдигна за поздрав чашата си със студен чай. Ледът в нея издрънча, стъклото беше запотено и по чашата се стекоха струйки вода. В чая й плуваше парченце лимон. — Ще се преуморите! — каза им тя.
	Главата на Уайът изникна за миг, червените му къдрици бяха влажни от пот, а щом видя прабаба си, на лицето му светна широка усмивка. Виждаха се само главата и раменете му, останалата част от тялото му бе скрита зад високите перила. Детето беше седнало на верандата и забиваше пирони, които се бяха надигнали от дъските на пода. Устните му бяха свити и то гледаше съсредоточено, сбърчило вежди. Уайът беше на осем години, пълно копие на майка си на тази възраст — имаше същата искряща червена коса и лунички.
	Оливия се разсмя и поклати глава.
	— Добре сме, нищо ни няма!
	Тя боядисваше перилата с бяла боя. На нейния фон старата, лющеща се боя сивееше. Косата й беше хваната на кок на тила й, разкривайки високите й скули и блестящите й зелени очи. Помаха на баба си.
	— Дори не сме уморени! — каза Уайът, концентрираното му изражение изчезна за миг, после той отново се върна към работата си.
	Кали и Оливия бяха купили къщата на плажа съвсем наскоро и сега ги чакаше много работа, ако искаха да я отворят навреме за края на летния сезон. Трябваше да ремонтират верандата и да оправят градината — все сериозни предизвикателства, но се надяваха да отворят „Бийчкомбър“ в края на месеца. Тук топлото време продължаваше чак до октомври, така че щяха да имат достатъчно време да опипат почвата и да пробват пазара.
	През целия си живот Кали и Оливия бяха мечтали да притежават тази къща точно срещу дома на Гладис. Бяха я виждали, когато идваха на гости, бяха се разхождали по тясната пътека, която минаваше покрай къщата и водеше към плажа, и си бяха представяли какво би било да живеят тук. Когато пораснаха, Оливия бе разпитвала баба си за къщата от чисто любопитство. Но щом обявиха имота за продан, Гладис й се обади незабавно. Само няколко минути по-късно Оливия вече разговаряше с Кали по телефона, за да обсъдят дали могат заедно да съберат нужната сума и да сбъднат мечтата си, като отворят ваканционна къща. Открилата се възможност приличаше на прекрасен сън.
	— Ще си направя кратка почивка за обяд и ще отида до града. Искаш ли да ти взема нещо? — Кали попита Гладис, докато връзваше косата си на опашка с ластик, който досега стоеше на китката й.
	— Не, миличка, нямам нужда от нищо. Но се радвам, че ще се погрижиш за себе си. Прекалено слаба си. Трябва да се храниш, в противен случай просто ще се стопиш и ще изчезнеш.
	Кали се усмихна развеселено.
	— Оливия — провикна сетя. — Ще си почина малко и ще обядвам. Искаш ли да ти взема нещо за хапване?
	— Уайът току-що изяде един сандвич, а аз искам да свърша с боядисването на стълбите, преди да си почина — отвърна Оливия, избърса потта на челото си и се изцапа с бяла боя. Двете с Кали си бяха разпределили списъка със задачи според уменията и таланта на всяка от тях, съобразявайки се с времето, с което разполагаха. Кали беше по-артистична, затова се зае с оформянето на градината и боядисването на стаите, докато Оливия боядисваше отвън и отговаряше за събарянето и къртенето.
	Гладис размаха ръка във въздуха.
	— Прибирам се вътре. Много е горещо. Заела съм се да изрисувам няколко стъклени буркана за вази. Но старите ми пръсти имаха нужда от кратка почивка.
	Кали избута с крак пръстта от алеята.
	— Уайът, искаш ли да дойдеш с мен? — попита тя, притеснена, че на детето може да му доскучае.
	— Не, благодаря — отвърна той. Цялото му внимание беше насочено към пироните, а лицето му розовееше изпод луничките. Верандата беше напълно празна, с изключение на чаша лимонада на най-горното стъпало, която се поклащаше всеки път, щом детето удареше с чука.
	Уайът се държеше много мило и постоянно им помагаше, откакто бяха пристигнали в къщата. През последните месеци на лятото той беше зает с ремонта. Веднъж работиха цяла вечер и знаеха, че е уморен, но той не се оплака, просто ги остави да работят. Онази нощ луната и звездите светеха толкова ярко, сякаш някой беше запалил огромна лампа в небето.
	Онази вечер Гладис също им помагаше и Кали си спомни как тя дръпна Уайът настрани, без да се обади на Оливия…
	— _Хей, Уайът. Виж това — каза му тя. Момчето я последва по старата алея, която водеше към плажа. Лунната светлина я осветяваше и алеята блещукаше. Уайът се наведе и прокара пръст по искриците, които приличаха досущ на сребристия брокат на Гладис._
	— _Какво е това? — попита той._
	_Гладис се усмихна широко._
	— _Звезден прах — отвърна тя. — Когато прекараш страхотен ден на плажа, разбираш, че е време за почивка, щом откриеш звездния прах. Тук, на крайбрежието, има какви ли не видове магия. Човек само трябва да знае къде да търси…_
	— Е, добре тогава — извика Кали и се върна обратно в реалността.
	— Може би е добра идея да купиш сандвичи за вечеря. Не съм сигурна дали ще ми се излиза по-късно, а и без това храната ни е на привършване. Имаме само няколко ледени портокалови близалки и пакет царевични пръчици — каза Оливия.
	— Права си, ще взема нещо за по-късно — отвърна Кали, избърса ръце в шортите си и тръгна към колата. Портмонето и ключовете й лежаха на предната седалка: по-рано сутринта бе ходила до разсадника, за да купи храсти за градината.
	Кали остави Оливия и Уайът на верандата, помаха за довиждане на Гладис, която тъкмо пресичаше улицата, и пое към малката търговска алея с магазини край плажа. Градчето Уейвс в Северна Каролина се намираше между градовете Роданте и Салво и беше толкова малко, че човек спокойно можеше да мине през него, без дори да разбере. Макар малко и спокойно, градчето беше известно с това, че е дом на група големи компании в областта на водните спортове, чиито предложения привличаха хора от цялата страна. Кали и Оливия смятаха да отворят къщата за гости в Уейвс с надеждата да се възползват от клиентелата, която водните спортове привличаха всяко лято. Вярваха, че все още има хора, които искат да се отдадат на тиха почивка в някое малко морско градче. Разчитаха именно на това.
	Кали намери свободно място за паркиране и слезе от колата. Носеше джапанки, а по краката й все още бе полепнал пясък, след като цял ден беше плевила предния двор. Взе слънчевите си очила от таблото, където имаше оферта от местната фирма за оформяне на градини и касова бележка за шестте съсънки, които тази сутрин засади покрай каменната пътека пред къщата и край предната ограда.
	Зави зад ъгъла и тръгна към заведение, където да хапне нещо. Летният сезон беше в разгара си и магазините бяха пълни с хора. В момента в града се провеждаше състезание по сърф и развълнувани туристи изпълваха улицата с веселата си глъчка.
	— Извинете, господине — разнесе се висок мъжки глас някъде пред нея и мигновено привлече вниманието й като магнит. — Ще направите ли изявление? — Някакъв мъж с айпод и чанта през рамо, навярно репортер, вървеше забързано през тълпата.
	Няколко секунди Кали наблюдаваше случващото се и се чудеше какво ли е намислил мъжът. Никога досега не беше виждала такова вълнение в това малко градче. Любопитна да узнае какво се случва, тя забърза напред. Едва изминала няколко крачки, настигна мъжа и разбра, че той гони някого. Последва го сред малката тълпа, която се бе насъбрала край магазините, като в същото време продължи да търси подходящо място за обяд. Кали видя мъжа, когото репортерът преследваше, и го разпозна в мига, в който той тръгна право към нея.
	— О, ето те и теб! — каза той и я хвана под ръка.
	— Какво? Аз…
	Преди да разбере какво се случва, Люк Съливан, наследникът на богатото семейство Съливан, я поведе със себе си. Беше чела за него в местния вестник. Семейството му се занимаваше със строително предприемачество и беше забогатяло от сделки по крайбрежието на бариерните острови, а след това бизнесът му се бе разраснал из цялата страна. Люк се беше върнал в Аутър Банкс, за да работи по последния проект на фирмата „Блу Уотър Сейлинг“ — една от големите компании, предлагащи водни спортове, и бе довел със себе си много репортери. „Блу Уотър Сейлинг“ се развиваше добре и се радваше на голяма популярност точно като яхтената компания във Флорида, която семейството притежаваше. Носеха се слухове, че баща му скоро ще се пенсионира, а Люк, който беше единственият му син, щеше да поеме управлението на тази златна мина. Според статиите, които Кали бе прочела, неговата дъщеря — Джулиет Съливан, имаше съвсем други интереси.
	Люк стискаше нежно ръката й и я водеше напред, а циферблатът на ролекса му отразяваше слънцето и я заслепяваше, въпреки че носеше слънчеви очила. Репортерът ги следваше бързо.
	— Съжалявам — обърна се през рамо Люк. — Имам… уговорка за обяд. Не мога да говоря с вас сега.
	Репортерът продължаваше да върви зад тях, но забави крачка. Те обаче не намалиха темпото. Люк гледаше напред, на лицето му беше изписана решителност, докато я водеше надолу по тротоара. Кали забеляза погледите на хората. Накрая той влезе в някакъв магазин. Вратата се затвори зад тях и те се озоваха във входа на малка плажна галерия.
	Люк пусна ръката й, без да сваля поглед от вратата. Кали погледна продавачката. Жената изглеждаше не по-малко изненадана от появата им.
	Когато се увери, че никой не ги преследва, той се обърна към Кали.
	— Съжалявам — каза й и отново хвърли поглед към вратата, преди да насочи цялото си внимание към нея.
	Тя беше виждала лицето му на снимки в списания, които рекламираха района пред туристите. Но той не живееше като тези туристи. Според статиите, той притежаваше вила, която по-скоро приличаше на замък. Домът му струваше два милиона долара и беше разположен на площ, която навярно се равняваше на една трета от територията на цялото градче. Имотът беше на уединено място на брега край морето и разполагаше с два басейна и тенис корт.
	Той беше висок и в отлична форма, с пясъчноруса коса, която падаше по челото му и го караше да изглежда по-млад, отколкото бе в действителност. Кали беше прочела, че е едва година по-голям от нея, но излъчваше някаква опитност, заради която изглеждаше много по-зрял и мъдър. Носеше плажни шорти и небрежна тениска, но изработката им издаваше, че са му стрували цяло състояние. Той пристъпи към нея и тя се почувства неудобно. Как ли изглеждаше в момента? Косата й беше пристегната в опашка, ръцете й бяха мръсни от работата в двора. Люк бе безупречно чист и прекрасен. Гледаше я с морскосините си очи.
	— Люк Съливан — подаде й ръка той.
	— Кали Уийвър — отвърна тя, все още леко замаяна от случилото се.


>	Втора глава

	— Този човек иска да ме интервюира, но се притеснявам, че ще извърти думите ми, затова отказвам да разговарям с него — обясни Люк. — Следва ме навсякъде. Ти ме спаси.
	Усмихна се и Кали затаи дъх.
	Тя пъхна ръце в джобовете на шортите си, за да прикрие вълнението си и пръстта под ноктите, останала от работата в градината. Премигна бързо, опитвайки да се успокои.
	Той погледна големия си часовник.
	— Задържах те. Нека се реванширам. Ще те почерпя едно питие.
	— Няма нужда, благодаря — отвърна тя, усмихна се мило и тръгна към вратата. — Беше ми приятно… да се запознаем.
	Позволи си за миг отново да погледне лицето му, но бързо се обърна и продължи към вратата. Беше й горещо, цялата бе плувнала в пот. Нямаше никакво желание да седне съвсем близо до Люк Съливан, за да изпие едно питие с него. Искаше само да хапне нещо и да си вземе душ.
	— Накъде беше тръгнала? — Той я изпревари и й отвори вратата. Излязоха заедно навън, където се носеше оглушителна шумотевица от туристите, а слънцето грееше ослепително.
	— Канех се да си купя нещо за хапване и да се прибера у дома. Ремонтирам една ваканционна вила на Санд Дюн Роуд.
	Двамата вървяха един до друг по тротоара, а Люк гледаше напред.
	— Вила „Бийчкомбър“ — допълни тя, но никак не се изненада, че той не знаеше нищо за мястото. Години наред вилата не работеше. Въпреки това, притеснена заради неочакваната случка, продължи да говори: — Това е къщата на Алис Макфарлин.
	Най-после в погледа на Люк проблесна искрица, сякаш се бе досетил за какво говори Кали.
	— О, да, спомням си я. Жената беше доста ангажирана със случващото се в града, докато аз растях. Виждах я навсякъде… — Той не довърши думите си. Замисли се за нещо, но миг по-късно се върна обратно в реалността. — Както и да е. Какво ще кажеш да пийнем нещо?
	— Работих в градината цяла сутрин. Мръсна съм и съм уморена — каза тя. Не искаше да бъде груба и да отхвърли любезното му предложение без никакво обяснение.
	— И без това трябва да обядваш, нали? — Сините му очи я гледаха, а на лицето му грееше усмивка. — А аз те придърпах с мен и те вкарах в някакъв магазин. Моля те, позволи ми да те поканя на обяд. Това е най-малкото, което мога да направя.
	Изражението му беше просто великолепно, но и мило.
	— С удоволствие… — отвърна спокойно тя, макар да бе много напрегната. Преди да успее да довърши, той постави ръка на гърба й и я поведе през улицата.
	— Ще те заведа на едно място, където правят най-вкусните бургери на плажа.
	Спряха пред лъскав червен пикап, в чийто багажник имаше сърф. Мъжът й отвори вратата, а след това заобиколи и се качи от другата страна.
	— Пикапът е много хубав — каза тя, докато се настаняваше на кожената седалка и закопчаваше колана.
	— Не е мой. — Люк запали двигателя. — Взех го назаем, за да пренеса сърфа — обясни й и посочи с глава задната част на пикапа.
	— Къде отиваме? — попита Кали, когато той потегли.
	Подаде мигач и зави рязко наляво.
	— На едно място, където никой няма да ни намери.
	Очите на Кали се разшириха. Та тя дори не познаваше този човек. Да, беше виждала няколко реклами с него, но какво от това? Не знаеше нищо за него. Караше автомобил, който не беше негов, никой не знаеше къде е тя… Сложи ръка на бедрото си и я плъзна към мобилния телефон в джоба си, в случай че й потрябва. Люк можеше да се окаже убиец. Може би искаше да я отвлече, да я завърже за някоя палма и да я остави там на… дивите животни, които бродеха по плажовете на Северна Каролина. Тя се обърна дискретно назад, търсейки някакво въже на задната седалка, но той улови погледа й, а устните му се извиха във весела усмивка.
	— Наред ли е всичко? — попита я и отново погледна напред към пътя. — Това заведение за бургери е страхотно. Малко е и е отдалечено, така че няма никакви репортери. — Специално подчерта последната дума, сякаш се бе досетил за мислите й. Кали се изчерви от неудобство. Той се засмя и отново я погледна.
	Останалата част от пътуването премина в мълчание. Настроението на Кали постоянно се сменяше: в един момент изпитваше безкрайно неудобство, че той може би е успял да разгадае мислите й, а в следващия я обземаше паника, защото отива на обяд с Люк Съливан, а кракът й е изцапан с боя. Той спря колата пред малка барака и слезе. Кали се огледа крадешком в огледалото за обратно виждане, но това само я накара да се чувства още по-неудобно.
	— Ще се отбия в дамската тоалетна — каза му, когато той й отвори вратата.
	Кали остави Люк сам с хостесата, стигна тичешком до тоалетните и започна да рови в чантата си, търсейки пудра и червило. Завъртя крана, водата потече в умивалника и тя изми ръцете си. После разпусна косата си и прокара пръсти през нея. Погледна се в огледалото. Е, добре. И без това той вече я беше видял в този й вид — нямаше нужда да се притеснява. Някаква жена излезе от едната тоалетна и застана зад нея, за да изчака реда си на умивалника. Кали й кимна дружелюбно и отстъпи встрани. Написа съобщение на Оливия, за да й каже, че ще закъснее повече от очакваното, и изчака малко, но не получи отговор от приятелката си, затова тръгна към заведението.
	Цялата задна част на постройката беше отворена към плажа. Имаше дълъг бар с лице към океана и покрив от тръстика, а наоколо висяха блещукащи лампички, които вероятно включваха, когато се стъмни. Люк й помаха от място в другия край на заведението. Слънцето осветяваше лицето му и то сякаш сияеше. Хостесата отвори вратата на Кали и тя тръгна към високите столове, подредени в задния край на помещението върху дървена платформа на плажа. Дъските бяха износени и покрити с пясък. Люк издърпа за нея един от столовете изпод бара.
	— Нещо за пиене? — попита барманът. Носеше стара тениска с избеляло лого, а косата му, която беше малко по-дълга от обичайното, бе пъхната зад ушите му.
	Люк изчака Кали да си избере питие, затова тя грабна менюто и зачете дългия списък с коктейли.
	— Ами — започна тя, печелейки време. Отдавна не беше излизала на по питие с някого. — Ром с кола, моля — каза накрая, неспособна да избере някоя от многобройните напитки, изписани с електриковосин шрифт върху лъскавия лист. Все пак това не бе среща, помисли си. Най-добре бе да не усложнява нещата.
	— Кокосов ром? — попита барманът.
	Кали кимна.
	— А за вас, господине?
	— Една бира, моля — отвърна Люк и кимна към някакви бутилки, които явно бяха вносни. После се обърна към Кали: — По-рано спомена някаква вила — „Бийчкомбър“. Скоро ли ще отвори врати?
	— Аз и приятелката ми Оливия смятаме да отворим в края на лятото — каза тя и се почувства по-спокойна. Темата беше приятна и лесна. Обичаше да говори за, „Бийчкомбър“.
	Кали никак не харесваше тази част от срещите. Предпочиташе онзи етап, в който двама души се чувстваха достатъчно удобно, за да седят заедно на една маса и да се хранят, без да е нужно да запълват неловкото мълчание. Не обичаше да споделя информация за живота си, предпочиташе да я запази за себе си.
	Барманът плъзна напитките им към тях по бара. Люк извади няколко долара от джоба си и ги пусна в буркана за бакшиши.
	— Благодаря, човече — каза му барманът. — Готови ли сте с поръчките?
	Кали не беше готова. Дори не бе разгледала менюто, с изключение на бързия поглед, който хвърли на питиетата.
	— Какво си поръчваш обикновено? — попита тя Люк.
	— Чийзбургер с бекон.
	— И аз ще си поръчам същото.
	Той я изгледа с любопитство.
	— Огромни са — предупреди я, а по устните му заигра усмивка.
	Изпиваше я с поглед, сякаш тя беше единственият човек на света. Кали се прокашля и сведе очи към менюто.
	— Няма проблем. Ако не го изям, ще взема останалото за вкъщи.
	Люк поръча на бармана два бургера, после завъртя стола си и се обърна с лице към нея.
	— Ако утре е краят на света и имам право на едно последно ястие, ще избера този бургер.
	— Ще избереш бургер за последно ястие в живота си? — попита изненадано тя. — Сещам се за безброй други неща, които бих предпочела пред бургера.
	— Защото не си опитвала точно този бургер. — Той отпи от бирата си, а Кали положи усилия да не го гледа, защото се страхуваше да не ококори очи, пленена от привлекателността му. Разговорът вървеше леко, той не я засипваше с въпроси и това й харесваше.
	— Много си уверен — каза тя, а забележката имаше предвид нещо повече от сигурния му избор на последно ястие.
	Той задържа погледа си върху нея, после сведе очи към бирата си и отпи от бутилката.
	— А ти какво би избрала?
	— Не знам дали бих се тревожила точно за това. Щях да бъда заета с всички други неща, които искам да направя преди края. — Кали отпи от рома си и се наслади на кокосовия вкус. Хартиените фенери, които висяха от тръстиковия покрив точно над бара, затанцуваха на вятъра с шумолене. Подухваше топъл бриз, зад тях се носеше шумът на морето и тя усети как се отпуска.
	Люк повдигна вежди, заинтригуван от думите й.
	— Какво искаш да направиш, преди да умреш?
	— Да се науча да плета.
	Той се разсмя.
	— Можеш да избереш най-трудното, най-недостижимото нещо на света, например скок с бънджи, планинско катерене, околосветско пътешествие. Но ти избра плетенето. Това е нещо, което можеш да направиш по всяко време, дори сега. На път за вкъщи ще ти купя книга с уроци по плетене. Хайде, можеш да се справиш и по-добре — подразни я той.
	Кали се усмихна и се замисли.
	— Може би да срещнеш световен лидер?
	Тя поклати глава.
	— Да плуваш с делфини?
	— Престани — засмя се младата жена. — Опитвам се да измисля нещо, но ти ме разсейваш.
	— Значи, не искаш обучение за клоуни?
	— Не! Не искам нищо подобно — отвърна Кали през смях.
	— Е, какво наистина би искала да направиш, преди да умреш?
	— Бих искала да се сближа с майка си — отвърна тя и в мига, в който изрече тези думи на глас, усети как цялото й тяло пламна. Лековатото и спокойно поведение на Люк я беше предразположило, но тя не знаеше как да се разкрие пред непознат. Нещата, които би искала да направи, преди да умре, бяха съкровени желания, заровени дълбоко в сърцето й, и тя не беше сигурна, че е готова да ги сподели с някого. В ума й изникна мъглявият спомен как баща й ги напусна. Спомен, който с времето бе почти избледнял, но сега й припомни за повратната точка в отношенията с майка й. Всичко това я накара да се почувства напрегната.
	Изражението му омекна и едва сега тя осъзна, че бе настръхнала. Забеляза, че бе отместила коленете си по-далеч от него и бе скръстила ръце пред гърдите си. Отпусна ръце и използва мига преди той да заговори, за да се успокои. Отпусна рамене и се наведе към него. Взе чашата си, за да са заети ръцете й, и разбърка питието с малката черна сламка.
	— Защо не си близка с майка си? — попита внимателно той и се обърна към морето, сякаш този жест можеше да направи разговора по-лек. Яркото слънце танцуваше по водата и повърхността й блещукаше като диаманти на хоризонта. Тя не отговори и той отново се обърна към нея. — Можеш да ми кажеш — вдигна небрежно рамене Люк. — Аз съм чужд човек. Няма да има значение, ако знам, нали?
	Отговорите изскочиха един след друг в ума й. Тя отпи от коктейла си с ром и кола. Майка й не бе до нея още откакто баща й си замина, когато Кали беше на осем години. Питаше се дали майка й съжалява, че се е държала толкова дистанцирано с дъщеря си след заминаването на баща й, дали се чуди защо Кали не може да прогони болката, както майка й очевидно бе направила; дали й липсва. Отвори уста да отговори, но в следващия миг замълча и преглътна думите.
	— А _ти_ какво искаш да направиш, преди да умреш? — попита на свой ред тя, за да смени темата.
	— Искам да имам семейство и деца — каза той с усмивка. — Да пътувам.
	Отговорите му я изненадаха. Мнозина искаха същите неща, но той бе необвързан млад мъж на прага на живота, и първото, което каза, беше семейство. Още повече че децата бяха огромна инвестиция от — емоционална и финансова гледна точка; изискваха време и внимание. Нито един от мъжете, с които Кали беше излизала, не бе споменавал за деца и тя никога не беше изпитвала желание да ги притиска по този въпрос. За нея бракът и децата бяха нещо много сериозно.
	— Къде би пътувал? — попита го, придържайки се към по-лесната тема от разговора.
	— Може би Малта. Белиз… на някое екзотично място — усмихна се той.
	— И двете места са край вода — отбеляза Кали, успокоена, че той не се опита да измъкне още информация от нея. С него се говореше лесно, сякаш усещаше кога да се отдръпне и кога да тласне разговора напред. В мига, в който тя изпиташе неудобство, той веднага променяше темата.
	— Не бих могъл да живея далеч от водата. Обичам я прекалено много.
	— Аз също. Като дете очаквах с нетърпение посещенията ни тук. Копнеех да усетя пощипването на слънчевите лъчи по кожата ми и солта в косата ми. Прекрасно е.
	— Вечер, след като цял ден съм карал сърф, лежа в леглото със затворени очи и сякаш все още съм яхнал вълните.
	Кали познаваше това усещане. Самата тя често го изпитваше.
	Люк се усмихна и продължи:
	— Майка ми казваше, че това е чувството, което човек изпитва, когато океанът се настанява в душата му.
	— Ммм, това ми харесва — отвърна тя. Цялото й напрежение и всичките й тревоги се стопиха.
	Барманът пристигна с две чинии и ги постави пред тях. Взе няколко салфетки, сгъна ги и ги остави на масата помежду им.
	Кали погледна огромния бургер.
	— Предупредих те — каза Люк.
	— Явно подцених думите ти, когато ми каза, че е голям.
	— Ако успееш да го изядеш, ще получиш тениска. — Той посочи изложените на показ блузи в пастелни цветове, закачени на наклонената греда на покрива точно над бара. На всяка от тениските се виждаше надпис „Аз оцелях след плажния купон с бургери“, заедно с рисунка на бургера, който стоеше пред нея.
	— Изглежда много съблазнително — отбеляза Кали, едва сдържайки усмивката си.
	— Притежателите на такава тениска са като кралски особи.
	— Ти имаш ли тениска?
	Погледна я така, сякаш въпросът й бе нелеп.
	— Разбира се, че имам! Ей там, на стената, виси моята снимка. — Той кимна към малко табло с пет снимки. Люк носеше тъмносиня тениска, облечена върху памучна риза с навити ръкави, а на лицето му грееше огромна усмивка.
	— Е, това е голямо постижение — подразни го тя.
	— Не го омаловажавай. Аз съм единият от петимата души в Аутър Банкс, успели да изядат цял бургер.
	— Самохвалко — разсмя се Кали. — Не може да е чак толкова трудно.
	Люк й хвърли предизвикателен поглед.
	— Досега съм се справял само веднъж. Но сега хвърлям ръкавицата: един от нас ще си тръгне с тениска… и всички знаем кой ще е той.
	Кали завъртя очи. Погледна малката салфетка, с която беше застелела скута си, убедена, че е съвсем недостатъчна. Пъхна палци под огромния сандвич. Едва успя да го обхване с пръсти, за да го вдигне и поднесе към устата си. Нямаше прибори, иначе щеше да го разреже на парчета. Огледа сандвича и обмисли задачата, пред която беше изправена. Опита да измисли стратегия как да отхапе хапка, в която да има хляб, месо, кашкавал, бекон, маруля, домат и лук, без съдържанието на бургера да опръска Люк, докато тя яде. С малко усилия успя да стисне бургера, като в същото време отвори широко уста и отхапа един залък. С пълна уста и издути като на катерица бузи, погледна Люк, за да види дали усилията му щяха да доведат до някакъв успех.
	Изражението му ясно показваше, че му е забавно. Той отхапа от сандвича и задъвка.
	— Вкусно — е призна Кали, след като преглътна. Избърса устата си със салфетката и отпи глътка от питието си. После се обърна към Люк и каза: — Мисля, че ще се справя.
	Той вдигна изненадано вежди.
	— Та бургерът е по-голям от теб! Мисля, че блъфираш, за да ме накараш да изям моя. Тази сутрин закусих омлет. Не бях подготвен за това. Не трябва да си ял преди бургера.
	— Просто се страхуваш — отвърна тя, опитвайки се да прикрие усмивката си с каменно изражение.
	— От теб ли? Ха! — възкликна той, но в погледа му се четеше симпатия.
	Всичко това му допадаше.
	— Не подценявай способностите ми — каза тя и отхапа отново. Този път хапката беше по-голяма от предишната. Преглътна и продължи: — Може и да изглеждам крехка и дребна, но съм пълна с енергия. Пък и не обичам да губя. — Кали изправи рамене, хванала бургера с две ръце.
	Люк се усмихна, а на лицето му се появи изражението, което тя не можеше да разгадае.
	— Какво има?
	— Изцапала си блузата си с кетчуп.
	Кали погледна надолу и видя огромно петно кетчуп, който се стичаше надолу по блузата й. Почувства се засрамена и унизена.
	— Няма проблем — отвърна с престорено нехайство. — И бездруго ще се прибера с нова тениска.
	Люк поклати глава и отново отхапа от бургера си.
	— Изненадана съм, че досега не съм чувала за това място — каза тя, докато попиваше петното със салфетка. Но заведението не беше сред обичайните туристически атракции. Беше скрито от главния път и сред клиентите нямаше нито един човек, който да прилича на летовник. Гладис навярно не знаеше за мястото, защото рядко се хранеше навън. Предпочиташе да си готви.
	На бара имаше група мъже, които като че ли бяха излезли от работа — бяха боси, работните им обувки бяха пъхнати под столовете им, а наблизо имаше чанта с инструменти. Мъжете се смееха и държаха бутилки с бира, облегнали лакти на бара. Вътре в заведението друга двойка разговаряше със сервитьорката и Кали разпозна жената от тоалетната. Сервитьорката беше издърпала един стол и разглеждаше бебешки снимки. Очевидно познаваше бебето, защото го наричаше по име.
	— Харесвам мястото, защото е далеч от шумотевицата и оттук се разкрива прекрасна гледка — каза Люк и посочи с палец през рамо.
	Кали се обърна, стиснала бургера в ръка. Плажът беше напълно празен — не се виждаше жива душа, с изключение на силуета на една платноходка в далечината. Ситният бял пясък се разпростираше докъдето й стигаше погледът.
	— Плажът е частен и е на собственика на ресторанта. — Люк се изправи и й направи знак да го последва. Тя остави салфетката си на бара, надигна се от мястото си, наведе се напред заедно с Люк и видя малка къща насред пясъка. — Човекът живее ей там — обясни той, отново седна на мястото си и надигна бутилката с бира. Бризът духаше откъм морето, шумът на вълните се смесваше със звука на барабани, който се носеше от тонколоните. — В определени периоди от годината плажът е затворен, защото на него костенурките снасят яйцата си.
	— Обичам животните — усмихна се Кали. Седна отново на стола си и отхапа от бургера. Щом преглътна, попита: — Имаш ли домашен любимец?
	— Иска ми се да имам, но почти не се задържам у дома. Не бих искал животинчето да ме чака по цели дни и да търси вниманието ми, а аз да се прибирам само вечер и да имам съвсем малко време за него.
	Тя за пореден път отхапа от бургера.
	— Но ако някога имам домашен любимец, ще бъде куче — каза Люк. — Няма как да заведа котка на плажа, да й хвърлям пръчка и тя да ми я носи обратно.
	Кали се засмя. Намираше се в някакво заведение, беше мръсна и облечена с работни дрехи, ядеше огромен бургер и разговаряше с този човек, сякаш го познава отдавна. Колкото повече мислеше за това, толкова повече губеше увереност. Обикновено първите срещи бяха неловки и неприятни, но по някакъв странен начин тя винаги беше спокойна: не се налагаше да се разкрива и това я караше да се чувства в безопасност. Разговорът винаги протичаше по установена формула. Но с Люк сякаш бе попаднала на непозната територия.
	Сведе поглед към наполовина изядения си бургер. Започваше да й става тежко.
	— Май вече не си толкова уверена в успеха си? — засмя се той, а шегата му прозвуча весело.
	Кали кимна.
	— Наистина се надявах да имаме еднакви тениски.
	— Доста се постара — каза той с усмивка. — Ще ми повярваш ли, ако ти кажа, че веднъж доведох баба си и тя успя да изяде почти цял бургер?
	— Какво? — попита Кали през смях. — Не знам кое е по-интересно: фактът, че си завел баба си в заведение за бургери или че тя е успяла да изяде почти целия сандвич!
	— Тя беше интересна и забавна жена. — Люк избърса ръце със салфетката и отпи от бирата си. — Почина на осемдесет и седем години и ми се обаждаше всеки ден.
	— Наистина ли? — Кали си спомни за своята баба и празнината, която остави смъртта й. Баба й винаги беше скалата, която обединяваше и крепеше семейството им. Особено след като баща й си замина. Кали имаше много спомени, свързани с нея: прекарваше целите уикенди в къщата й, двете се разхождаха заедно, печаха сладки. Дори бе започнала да я учи да плете, но Кали така и не успя да се поупражнява с нея. И досега не можеше да го стори. Липсваше й ужасно.
	— Да. Казваше, че няма как да се забъркам в прекалено много неприятности, ако всеки ден трябва да говоря с баба си по телефона. Радвах се на обажданията й — каза той и се засмя тихичко. После отхапа още няколко залъка и отпи от бирата си. — След като тя почина, майка ми се зае с тази задача.
	— Това е наистина мило. Иска ми се моята майка да ми се обажда по-често. — Кали съжали за думите си в мига, в който ги изрече. Искаше да ги върне обратно, не можеше да повярва, че изобщо ги беше изрекла на глас, но разказът на Люк й се стори много близък. Винаги бе копняла да разреши проблема между себе си и майка си, но не знаеше как да го стори.
	— Споменаваш майка си за втори път — отбеляза той, без да каже нищо повече. Кали се питаше дали бе доловил съжалението й за казаното. Един повей на бриза духна салфетката до чинията й и тя я затисна с чашата си.
	— Най-добре е да си вървя — каза Кали. — Имам много работа вкъщи.
	Люк, изглежда, остана изненадан и Кали се зачуди дали не е постъпила невъзпитано. Може би той искаше да остане още малко, да изпие още няколко питиета, но тя не бе планирала нищо от случилото се: нито обяда, нито разговора, нито срещата с него. Трябваше да си върви.
	Люк извика бармана.
	Помоли за сметката и за една от тъмносините тениски, които висяха от тавана. Кали остана изненадана, щом видя празната му чиния.
	— Не мога да позволя да си тръгнеш без тениска като моята — обясни той и намигна весело. Барманът свали една тениска и я подаде на Кали.
	— Благодаря — каза тя на Люк с усмивка на лице.
	Сметката пристигна и Кали прибра остатъка от бургера си в кутия за вкъщи.
	— Ако нямаш нищо против, преди да си тръгнем, ще поръчам сандвичи за съквартирантката ми и сина й. Помолиха ме да купя нещо за вечеря — обясни тя, протегна се през бара и взе едно меню.
	Люк се изправи и започна да рови в джобовете си, а между веждите му се появи бразда. Погледна под стола си, а след това вдигна поглед към нея с покрусено изражение.
	— Портфейла ми го няма.
	— Какво? — попита тя иззад менюто.
	— Ще изтичам до колата. Връщам се веднага.
	Докато чакаше Люк да се върне, Кали поръча два бургера за вкъщи. Беше й приятно с Люк и нямаше търпение да се прибере и да разкаже на Оливия за случилото се. Тя нямаше да повярва, че Кали бе обядвала с мъжа от корицата на списание „Аутър Банкс Спорт“.
	Люк се върна тичешком, но изглеждаше объркан и несигурен.
	— Какво има? — попита Кали.
	— Портфейлът ми не е в колата. Обадих се в магазина за сърфове — забравил съм го там, когато онзи репортер влезе.
	— Слава богу, поне не си го изгубил — отвърна тя с облекчение.
	— Да, но не мога да платя обяда.
	— О! — засмя се тя. — Не се тревожи. — Извади портмонето от чантата си, докато четеше сумата за плащане. — Моля, добавете и сметката ми за поръчката за вкъщи — каза тя на бармана и му подаде кредитната си карта.
	— Съжалявам! Чувствам се ужасно.
	— Всичко е наред — успокои го тя.
	— Не е! Поканих те на обяд и след това те накарах да платиш. Това е най-ужасната среща.
	— Не е среща — отвърна бързо тя.
	Той я погледна с любопитство.
	— Нека ти се реванширам. Ще те изведа отново.
	Кали изпита странно вълнение.
	— Не е нужно да го правиш.
	Барманът й донесе сметката, тя вписа бакшиша и се подписа.
	— Позволи ми да го направя.
	Кали имаше много работа в къщата. Не можеше да остави Оливия да се занимава с всичко. Времето вече ги притискаше, защото искаха да отворят „Бийчкомбър“ до началото на есента. Не можеше да си позволи да се разсейва.
	— Не може да оставим нещата така. Моля те, позволи ми да се реванширам. — Той й се усмихваше по онзи негов начин, който разтуптяваше сърцето й.
	Кали преглътна и се прокашля. Укоряваше се за онова, което се канеше да каже. Беше си забранила срещите. Прекалено заета беше.
	— Добре — отвърна тя.
	Усмивката на Люк стана още по-широка.
	— Чудесно. Какво ще кажеш за утре вечер? — Извади телефона си от джоба. — Кажи ми адреса си и телефонния си номер. Живееш… в „Бийчкомбър“?
	Кали му даде адреса и номера си, а той записа всичко в телефона си.
	— Ще те взема в седем.
	— Не е нужно. Може да се срещнем някъде.
	— Няма проблем — отвърна той, сякаш всеки ден вземаше от домовете им момичета, с които току-що се е запознал. Но може и да го правеше. Люк взе кутиите й с храна.
	— Ще те закарам до колата ти — каза той и я поведе към вратата на автомобила си.


>	Трета глава

	— В килера на една от спалните на горния етаж има още дървена ламперия — каза Оливия, изтупвайки праха от ръцете си, на Кали, която тъкмо влезе с кутиите с бургери и преметната на ръката й тениска.
	Тя остави тениската на една странична маса и отиде в кухнята да прибере храната в хладилната чанта, която използваха, докато им доставят новия хладилник.
	— Ще ми помогнеш ли да я свалим и да я изхвърлим?
	— Да — отвърна Кали, но не спираше да мисли за Люк. Влезе отново във всекидневната, където Оливия почистваше гравираните стъклени абажури на новия полилей, който щяха да монтират в трапезарията.
	— Добре ли си? — Оливия спря работа и я погледна. — Защо се забави толкова много?
	— Бях на обяд — отвърна Кали. — Нямах време да ти обясня подробно в съобщението, което ти изпратих: всичко стана толкова бързо, а и в тоалетната имаше една жена, която ме изчакваше…
	Лицето на Оливия засия от вълнение и тя остави стъкления абажур до тениската на малката маса. Все още не бяха доставили останалата част от мебелите.
	— Познавам това твое изражение — поруменяло от смущение и вълнение лице — каза тя, наклони глава на една страна и огледа приятелката си.
	— Обядвах с един човек. Никога няма да познаеш с кого — каза Кали. Повтори името наум, но пак й се стори нереално. През годините тя и Оливия бяха водили много подобни разговори, но никога досега не бяха обсъждали човек като Люк.
	— С кого?
	— Люк Съливан — произнесе тя бавно името, за да наблегне на него.
	Устата на Оливия увисна от изненада и тя я прикри с изпоцапаните си с бяла боя ръце. Все още стискаше парцала за прах. Втурна се през стаята и грабна вестника, с който бяха покрили дървените повърхности, за да не се изцапат от боята.
	— С този мъж? — Тя посочи негова снимка, на която бе с бански и без риза, а до него стоеше момиче с вид на манекенка, също по бански. Намираха се на борда на някаква луксозна яхта.
	Кали кимна.
	— Той ми даде това. — Тя взе тениската и я подаде на Оливия.
	Двете си размениха вестника и тениската. Кали огледа снимката на Люк, полагайки усилия да не се вторачва в перфектното му тяло. В това време Оливия се мръщеше и се опитваше да разбере каква е тази тениска в ръцете й.
	Заглавието на статията гласеше: _Люк Съливан ще поеме контрола над „Съливан Ентърпрайзис“. Какво ще означава това за най-голямата фирма за недвижими имоти в Аутър Банкс?_.
	Все още стискайки тениската в ръце, Оливия издърпа двата плажни стола, които използваха временно, и ги сложи в средата на почти празната стая — обичайното място, на което сядаха, когато се хранеха. След като се съвзе от първоначалния шок, тя остави тениската в скута си и издърпа гумения ластик от косата си. Дългите й червеникави къдрици се спуснаха по раменете й.
	— Нали излезе набързо да купиш сандвичи? Как междувременно успя да излезеш на среща с Люк Съливан?
	Кали не отговори на приятелката си: беше прекалено заета да чете статията. _Люк Съливан, местен плейбой, ще поеме… Баща му, Едуард Съливан, който е и създател на империята „Съливан“, се колебае за своето пенсиониране… слухове относно мотивите на неговия син — Люк. Дали той притежава енергията и уменията да управлява толкова голяма фирма?_.
	_Плейбой ли?_, помисли си тя. Какви тогава бяха всички тези приказки за семейство? Нима ги беше казал само колко го да има за какво да говорят? Или пък е говорил нещата, които е мислил, че тя иска да чуе?
	— Ехо? — Оливия тропна игриво с крак по пода.
	— Извинявай.
	Кали сгъна вестника, остави го на пода и седна на стола до Оливия. Едва тогава забеляза, че приятелката й бе взела няколко списания от купчината, която събираха на страничната маса, и ги бе сложила в скута си. Списанията останаха затворени, докато Кали разказваше за случилото се. Но колкото повече подробности включваше в разказа си, толкова по-нереално звучеше. А сега, след като прочете статията за Люк, тя се питаше какви бяха намеренията му.
	— Той иска отново да излезе с мен на вечеря утре в седем часа — каза Кали и пак погледна снимката. Вгледа се в жената по бански, докато накрая изображението изгуби очертанията си.
	Уайът влезе в стаята и седна при тях. Беше дочул част от разговора им, затова попита:
	— Притеснена ли си?
	Кали се усмихна.
	— Аз съм притеснен, че ще бъда в трети клас тук. Не познавам никого — призна момчето, играейки си с джапанката си. — Ще се радвам, ако се запозная с някого.
	Откровеността му стопли сърцето на Кали. Искаше да му каже, че Люк едва ли може да бъде неин нов приятел. Отново погледна надолу към снимката. Внезапно се замисли защо изобщо ще губи време с тази вечеря, след като има толкова много работа. Вместо това може да поработи час или два по „Бийчкомбър“. Но вече бе приела предложението на Люк.
	— Знам, че все още не си се запознал с други деца, но в училище те очаква цял клас нови приятели. Остават само няколко седмици до началото на учебната година!
	Тя повдигна вежди и на лицето й изгря развълнувана усмивка специално за него. На двете с Оливия наистина им се искаше да има други деца, с които момчето да играе през лятото, но то се справяше отлично със случващото се и Кали увери приятелката си, че с времето Уайът ще намери своето място.
	Оливия се опитваше да го забавлява по какви ли не начини. Организира празненство с танци в кухнята, приготви сладолед с двайсет различни заливки, а един ден дори боядисваха тениски. На следващия ден се появи с боядисана в синьо коса, за да е в тон с тениската й. Косата й се изми от боята, но през цялото време Уайът си мислеше, че е използвала боята за дрехи. Оливия не му каза нищо до края. По-късно същата сутрин детето се появи със сини райета в косата си.
	— Успя ли вече да изпробваш новите си рибарски принадлежности? — попита Кали. Още от пристигането им Уайът се опитваше да лови риба, но морският риболов беше съвсем различен от речния, който практикуваше у дома, и засега нямаше улов.
	— Не, но много искам! Може би този път ще имам късмет и ще уловя нещо! Продавачът в магазина каза, че риболовът и чакането всъщност са едно и също, но човек никога не знае! — каза гордо Уайът.
	Оливия беше похарчила за риболовните му такъми повече пари, отколкото призна пред Кали. Беше му купила сърф въдица с макара за соленоводен риболов, кръгли кукички и стойка за въдица. Освен това бе платила за един урок по морски риболов в местния магазин за примамки и принадлежности.
	— Защо не се приготвиш и да ни покажеш какво научи на урока?
	Още от деца Кали и Оливия използваха свой език без думи, на който се разбираха отлично. Сега Кали погледна приятелката си и й даде да разбере, че къщата може да почака още малко. Оливия се усмихна и си пое дълбоко дъх.
	През годините Кали виждаше колко трудно беше за Оливия да бъде самотна майка. Знаеше за вътрешната й борба за това да бъде добра майка и в същото време да поема рискове, за да може да осигури на сина си различен живот.
	— Добре! — извика развълнувано Уайът и заподскача. — Нека се приготвя. Знам какво и как трябва да направя! Ще ви извикам, когато съм готов. — И се втурна да вземе рибарските си принадлежности.
	Докато детето се приготвяше, Оливия разгърна едно от списанията.
	— Видя ли тази статия? — Завъртя списанието, отвори го на страницата за семейство Съливан и го подаде на Кали.
	Семейство Съливан притежаваше много фирми и разполагаше с голямо богатство, така че не се движеше сред жителите на Уейвс и туристите. Статията твърдеше, че е изгубило връзка с местните. Люк организираше пищни партита, плаваше с луксозните си лодки в компанията на безброй различни жени, а в същото време градчето беше известно със своята бохемска, плажна атмосфера. Останалите членове на семейството рядко се появяваха в Северна Каролина: Едуард прекарваше повечето време в Ню Йорк; Лилиан Съливан, майката на Люк, която сама бе отгледала него и сестра му след развода й с Едуард, бе заминала за Флорида веднага щом децата й завършиха колеж. Джулиет, сестрата на Люк, беше моден дизайнер в Ню Йорк. Затова местната преса се беше съсредоточила върху Люк, а неговата популярност в медиите бе причина за повишен интерес към малкото градче. Кали продължи да чете.
	Искаше й се да вярва, че Люк наистина е толкова мил, колкото и на обяда днес, но не можеше да се отърси от заглавията, които го представяха като женкар и сваляч. Наскоро бе излизал с една голяма филмова звезда и градчето беше завладяно от истинска треска, защото двамата бяха забелязани на лодката му. Постоянните жители обаче бяха започнали да се уморяват от папараците, които се тълпяха в градчето заради филмовата звезда.
	— Много мило от негова страна да те покани на обяд — каза Оливия тъкмо когато през отворения прозорец на верандата Уайът ги извика навън. Той вече вървеше към плажа, нарамил двете си въдици.
	Кали пъхна ръце в джобовете на шортите си. Макар че бяха изпоцапани с боя след боядисването на пощенската кутия миналия ден, поне бяха изпрани. Единствените два домакински уреда, които бяха успели да поръчат до момента, бяха нова пералня и сушилня. Все още не можеше да изстудява напитките си и ядеше храна от ресторанта, но поне можеше да се справя с прането, макар че изглеждаше, сякаш е облечена с мръсни дрехи.
	— Забрави си портфейла и аз трябваше да платя обяда каза тя. — Затова ме покани на вечеря утре. Но все още не вярвам изцяло на мотивите му. Не искаше да приеме отказ. Може би му харесва преследването.
	Двете излязоха през задната врата и Оливия присви очи замислено.
	— Трудно е да се каже. — Тя прескочи купчината чували с раковини, които щяха да използват за декорация. — Но определено търси бърза свалка. — И намигна на Кали.
	— Със сигурност — разсмя се тя. — Изобщо не бях подготвена за среща. Какво ще облека?
	Вятърът подхващаше пясъка и го трупаше по старите сиви дъски на алеята.
	— Не се тревожи. Можеш да вземеш бялата рокля с презрамки, която си купих. Не съм я обличала, а ми струваше цяло състояние. Би било добре някой да я използва.
	Кали беше с Оливия, когато тя си купи роклята. В онзи ден се бяха отдали на женски забавления и глезотии — изпиха бутилка шампанско, направиха си маникюр и пазаруваха. Оливия не бе излизала на среща, откакто се бе разделила с бащата на Уайът. Най-после се беше съгласила да излезе с някого, но докато се приготвяше — купи си нова рокля, направи си прическа и маникюр — се уплаши и отмени срещата. Бащата на Уайът я беше разочаровал и тя не искаше това да се случи отново. Особено сега, когато и сърцето на Уайът можеше да бъде разбито.
	— Сигурна ли си, че искаш да ми я заемеш?
	Кали много харесваше роклята и се зарадва, когато приятелката й я купи. Дрехата имаше връзки, които се завързват зад врата, и падаше небрежно точно над коленете. Щеше да изглежда очарователно със сандали с каишки и големи обеци халки.
	— Да, съвсем сигурна съм. Все още стои в плика и не съм свалила етикетите. Смятах да я върна, но така и не го сторих.
	— Спасяваш ми живота — отвърна бързо Кали. Не искаше да продължава темата, защото в противен случай щяха да заговорят за бащата на Уайът, заради когото на Оливия й беше толкова трудно да излиза на срещи. След раздялата им Кали много пъти бе бърсала сълзите на приятелката си и знаеше, че Оливия няма никакво желание да си спомня за онзи период. Вече не говореха за него и споменаваха името му само ако трябваше да вземе Уайът. А това се случваше много рядко, обикновено на някой празник.
	Кали добре разбираше каква незарастваща рана може да причини една раздяла. Знаеше го от личен опит: нещата вървяха отлично. Тя си купи тавански апартамент в Ричмънд. Работеше в маркетинг фирма, получи повишение и стана началник на отдела за връзки с клиенти. Там Кали се запозна с един мъж. Казваше се Кайл и беше графичен дизайнер. Той беше загрижен, внимателен, учтив. Притежаваше всички качества, които тя търсеше у един мъж, и тя си позволи да се влюби в него.
	В един момент си даде сметка, че се е влюбила до уши. Той винаги я караше да се смее, но в онзи момент, докато се кикотеше весело, тя видя в погледа му нещо, което я накара да повярва, че нещата между тях може и да се получат. Вече бяха заедно достатъчно дълго време и тя започна да прави нови планове за бъдещето си, да мисли за него, когато взема решения. И тогава, напълно неочаквано и изненадващо, той скъса с нея.
	Обясни й, че не е готов за дълга връзка. Тя си спомни допълнителното одеяло, което държеше сгънато до възглавницата, на която тя спеше в стаята му — винаги й беше студено. Беше купил чаша за кафе специално за нея, защото той не пиеше кафе. Кали беше премисляла всеки техен разговор, всичко, което бяха правили заедно. Не го беше притискала за нищо. Преминаваха плавно от един етап на връзката им към друг. Но на следващия ден, след като скъса с нея, тя го видя да целува колежката им Шийла на служебния паркинг. На лицето му беше изписано същото онова изражение, което тя смяташе за специално, за свое. Почувства се предадена. Нямаше сили да се появи в офиса и да ги погледне в очите, затова напусна работа в същия онзи ден. Обади се на шефа си и подаде оставка.
	Затова, когато Оливия й каза, че най-после могат да сбъднат мечтата си и да притежават къщата на плажа, Кали сграбчи възможността. Остави кариерата си в миналото и вложи всички свои спестявания и времето си в „Бийчкомбър“. Тук щяха да срещат хора от цял свят, да пият кафе на задната веранда и да наблюдават изгрева над Атлантическия океан.
	„Бийчкомбър“ беше новото начало, от което Кали имаше нужда.


>	Четвърта глава

	Кали се събуди от бученето на електрически трион. Погледна часовника — показваше седем часа. Цял час се въртеше в леглото, а жегата и шумът от ремонта на долния етаж не й позволяваха да заспи. Нямаше търпение да излезе на плажа, да усети освежаващия хлад, а капчиците морска вода да напръскат кожата й.
	Трионът отново проехтя и тя осъзна, че изпитва остра нужда от кафе. Беше доволна, че макар и кухнята навярно да беше потънала в прах заради ремонта долу, поне от тази седмица вече имаше работеща кафе машина. Облече се набързо и слезе долу. Бученето на триона се смесваше със силни удари и тя запуши ушите си с ръце.
	— Съжалявам! — каза Оливия в кухнята. — Бригадата за ремонта на верандите пристигна рано и трябваше да започне работа.
	Кали кимна уморено и извади сметаната от хладилната чанта. В това време Оливия взе захарницата и я сложи до нея с усмивка на лице. Тя винаги е била ранобудна. Кали се прозя, напълни кафемашината и си взе чаша. Заради нетърпимия шум няколкото минути, необходими за приготвянето на кафето, й се сториха като години. Сипа си една чаша и предложи да налее и на Оливия.
	След малко шумът от триона спря, Кали благодари безмълвно на боговете за тишината и седна на новата кухненска маса, която им доставиха вчера вечерта. Масата беше в бледобежов цвят със състарен ефект, а тук-там под боята се виждаше шарката на дървото. Достатъчно голяма беше, та да запълни просторното помещение за закуска, което в момента разширяваха допълнително, така че да има място за още няколко по-малки маси със столове за гостите.
	Трионите отново заработиха и Кали потръпна.
	— Смятам да изпия кафето си навън, за да се разсъня малко, преди да се заловя с днешната работа. Искаш ли да дойдеш с мен?
	— Събудих се много рано и веднага се захванах със задачите! Двамата с Уайът ще приключим с перваза в коридора и след това ще си почина. Чувствам се силно мотивирана! — Оливия размаха юмруци във въздуха и разсмя приятелката си.
	— След малко ще се включа и аз — каза Кали и тръгна към задната врата с чашата си. По пътя взе едно списание от купчината. Трябваше да си купи книга за тези кратки свободни моменти, но все още не си беше създала установен ред. Къщата отнемаше почти всяка свободна минута и рядко имаше време за друго.
	Оливия се върна в коридора, а в това време Кали излезе на старата веранда, която в момента ремонтираха. Помаха за поздрав на бригадата. Мъжете висяха от всички страни на къщата подобно на огромни паяци — удряха с чукове, режеха с триони, подреждаха дървените дъски. До един огромен диспенсер за вода стоеше малко радио, от което звучеше музикалната класация „Топ 40“.
	Двете с Оливия бяха вложили голяма част от парите си, за да наемат архитект, който да им помогне с ремонта. Той се казваше Ейдън Паркър и беше приятел на Оливия от колежа. Ейдън веднага изпрати бригадата си. Той беше известен с работата си и понеже беше стар приятел на Оливия, им предложи много добра оферта, но въпреки това цената беше доста висока. Архитектът смяташе да разшири цялата задна част на старата къща в типичен английски стил с дървена ламперия, като построи отделна веранда, гледаща към брега, на всеки от трите етажа. Къщата беше разположена на брега, но бе достатъчно далеч от водата, за да не пострада при висок прилив, когато вълните изяждаха плажа и с клокочене си пробиваха път към сградите. След като бригадата на Ейдън завършеше верандите, Кали си ги представяше с подредени в редици ракитени столове и висящи цветя на фона на електриковосиния океан. Резултатът щеше да бъде великолепен.
	Тя мина покрай мястото, където работниците сваляха старата дървесина от верандата, и слезе по стълбите на алеята, която също щяха да подменят — представляваше дълга дървена пътека, която водеше направо до океана. На места дървото беше напукано от дългите години, през които беше изложено на природните стихии, а през процепите между дъските беше поникнала морска трева. Кали внимаваше къде стъпва. В едната си ръка носеше чашата с кафе, а в другата — стария сгъваем плажен стол.
	Морският въздух беше хладен и освежаващ, прибоят почти заглуши шума от трионите. Сянката на подранил сърфист подскачаше по вълните навътре в морето, а една двойка се разхождаше по пясъка, хваната за ръце, докато водата неумолимо мокреше краката им. Кали нямаше свободна ръка, затова вдигна чашата си за поздрав, а те й помахаха и извикаха:
	— Добро утро!
	Тази сутрин брегът, който се простираше като безкрайна бяла ивица, беше чист. Миналата седмица времето беше много спокойно и вълните не бяха изхвърлили никакви отломки. Кали остави стола си точно до водата, настани се и зарови пръстите на краката си в пясъка, а бълбукащата вода се отдръпваше в морето. Все още беше рано сутринта, но тя вече усещаше парещите лъчи на слънцето точно както в детството си.
	Сложи очилата си, премести чашата върху мокрия гладък пясък, за да не падне, и разгърна списанието. Страниците се бореха с вятъра, докато Кали преглеждаше съдържанието, избирайки си статия за четене. Сърцето й подскочи, когато видя още една статия за семейство Съливан.
	Толкова много материали за тях, помисли си. Нищо чудно, че онзи репортер преследваше Люк. Тя отвори списанието на четиресет и седма страница.
	Отпи от чашата си, а кафето й подейства успокояващо. Заедно с освежаващия вятър и топлите слънчеви лъчи върху раменете й. Светлината се отразяваше върху бялата страница на списанието и дразнеше очите й, въпреки че носеше слънчеви очила, но Кали присви очи и зачете.
	Статията разказваше за Люк: за това колко е различен от баща си по отношение на работата, как излиза с различни жени и пътува, как му липсват енергията и желанието, с които баща му управлява „Съливан Ентърпрайзис“. Материалът намекваше, че той по-скоро е фигурант на „Блу Уотър Сейлинг“ — лицето на компанията, което продава лодки. А той несъмнено има лицето, нужно за тази работа.
	Кали затвори списанието, не искаше да чете повече. Съжаляваше, че беше изгубила толкова много време за обяд с него, вместо да работи по „Бийчкомбър“. Сега, имайки предвид прочетеното, тя започваше да изпитва колебания за вечерята довечера. Нямаше време за губене. Лятото им се изплъзваше, а те трябваше да отворят „Бийчкомбър“ преди края на сезона.
	Кали беше наела професионален фотограф да снима ремонтираните части от къщата, за да може да изпрати снимките на потенциални летовници. Беше разговаряла със собствениците на друга къща за гости в района, предлагаща нощувки със закуска. Имаха резервации през целия септември и препращаха гостите към нея за информация. Кали бе обещала да отворят не по-късно от края на август и вече приемаше резервации.
	Допи кафето си и се върна обратно в къщата.

	* * *

	Кали се залови за работа веднага щом изпи кафето си. Отиде в килера да изчисти дървената ламперия, за която Оливия бе споменала. Отвори вратата със сумтене и с изпотени ръце вдигна големите панели. Заради изпаренията от боята държаха прозорците отворени и морският бриз им носеше облекчение в горещината. Крясъците на чайките и шумът на океана създаваха впечатление, че стаята се намира на самия бряг.
	Тя хвана последния дървен панел и напрегна сили да го премести. Измъкна го от мястото му и в този миг чу плясване. Надникна в шкафа, за да види откъде беше дошъл този звук. Видя малка книга с кожена подвързия. По пожълтелите й ъгли имаше петна от вода. Кали подпря ламперията на стената, взе книгата и я разгърна. Приличаше на дневник. Вътре беше изписано името Алис Макфарлин, а първата страница бе изпълнена с нечетлив почерк. Кръглите букви бяха изписани със синьо мастило и нямаше отбелязана дата.
	Кали зачете:
C>
	Ако не пиша всеки ден, ще се пръсна. Никой не иска да ме чуе, затова, скъпо дневниче, вероятно ще намеря утеха в твоето мълчание, докато изслушваш всичко, което искам да ти кажа. Бог не пожела да ме дари с деца и аз не трябва да осъждам волята му, но той ми е дал мислите и емоциите, които изпитвам в този момент. Много ми е трудно да не действам, водена от чувствата си…
C$
	Кали затвори дневника, завъртя го в ръката си и го огледа внимателно от всички страни. Избърса ръце в шортите си и слезе долу да го покаже на Оливия. Срещна я в коридора и й каза:
	— Виж какво намерих.
	Приятелката й беше покрита с прах, който я караше да киха. Кали й подаде дневника и Оливия го разгърна.
	— Дали ще постъпим зле, ако го прочетем? — попита Оливия.
	— Технически погледнато, дневникът е наш — отвърна Кали. — Ние купихме къщата, а дневникът беше в нея, така че е наш. — Тя се усмихна на приятелката си. — Любопитна си, нали?
	Оливия седна на най-горното стъпало и остави дневника в скута си.
	Кали седна на по-долното стъпало и вдигна поглед към приятелката си.
	— И без това навярно ще намерим само списъци за пазаруване — каза разочаровано Оливия и върна дневника на Кали.
	— Не съвсем. — Кали отвори на първата страница, която вече бе прочела, и отново го подаде на Оливия. Тя прегледа набързо написаното и каза:
	— О, колко драматично.
	Двете се засмяха развълнувано.
	— Трябва да се засрамим — рече Кали и се намръщи. Внезапно се почувства зле. — Това може би са най-съкровените мисли на Алис. Трябва да подходим внимателно.
	Идеята да излее най-интимните си чувства в дневник и някакви непознати да ги прочетат, й се стори ужасяваща. Почувства се глупаво от първоначалното си желание да прочете дневника.
	— Да, права си — съгласи се със сериозен тон Оливия.
	Кали вече не беше сигурна дали наистина иска да прочете написаното.
	— Ще го прибера на сигурно място — каза тя.
	Не знаеше какво да прави с дневника. Внезапно изпита желание да го предпази и защити.


>	Пета глава

	Двете приятелки работиха цял ден, а Кали едва успя да приключи с килерите и боядисването преди седем часа. В последния момент дочу през прозореца шума от рейндж роувъра. Работниците приключваха работата по алеята за деня. Оливия беше включила музика на долния етаж и й донесе чаша вино, което не бе достатъчно изстудено за вкуса й. Все още използваха хладилната чанта, която донесоха, когато се преместиха в къщата.
	Кали изпи последната глътка вино и остави празната чаша в банята. Погледна се в огледалото. Носеше бялата рокля с презрамки на Оливия, която разкриваше загара на кожата й, наскоро придобит от работата на открито. Отдавна не бе полагала толкова усилия за външния си вид. Сега, когато гледаше отражението си в огледалото, Кали си помисли колко хубаво е да се наконти, да се наслади на вкусна вечеря и приятен разговор. Обу сандалите си и си сложи сребърна гривна, която да подхожда на обеците й, взе празната чаша и слезе на долния етаж.
	Досега нямаше време да се притеснява, но щом видя на вратата Люк, чийто вид на филмова звезда спря дъха й, тя се разтрепери. Не можеше да откъсне поглед от сивите петънца в сините му очи, от спокойната му усмивка, от силните му ръце. Усети, че се изчервява, и отмести поглед. Уайът бе отворил на Люк и след това беше побягнал нанякъде, викайки майка си, която пък си вземаше ранен душ, за да прогони горещината.
	— Хей — каза Люк, сякаш я познаваше много по-добре, отколкото в действителност. — Готова ли си?
	— Да — отвърна Кали, надявайки се, че гласът й не е издал притеснението й. Всички онези неща, които бе прочела за него в списанията, я объркваха и й пречеха да мисли нормално. — Нека само кажа довиждане на приятелката ми Оливия. По кое време да очаква да се приберем?
	— Не знам — каза той през смях, сякаш въпросът й бе нелеп, но в погледа му отново се появи онова негово любопитство, което беше опияняващо.
	Кали искаше Оливия да знае по кое време да я очаква, защото излизаше с мъж, когото познаваше съвсем отскоро на практика той беше непознат. Но може би това не беше необичайно за Люк. Може би той се надяваше, че ако срещата върви добре, тя може изобщо да не се прибере у дома тази вечер. При мисълта за това Кали изпита силен гняв, но успя да се успокои и да убеди сама себе си, че просто прави прибързани заключения. Да, вестниците го представяха като плейбой. Но местните обичаха да мразят семейства като Съливан. В малките градчета подобни драми и слухове правеха живота по-интересен.
	— Здравейте — поздрави Оливия и застана при тях. С ококорени очи взе празната чаша от ръцете на Кали. Беше си направила косата и се бе преоблякла. — Оливия Диксън подаде тя вече чистата си ръка на Люк и погледна Кали, която трябваше да прикрие самодоволната си усмивка. Оливия явно искаше да каже още нещо, но просто мълчеше. Обикновено беше много словоохотлива, но сега сякаш бе изгубила дар слово.
	— Люк Съливан — представи се той и стисна ръката й.
	Люк огледа наоколо, после погледът му отново се върна на Кали. Може би беше любезен и не искаше да любопитства. Кали съжали, че не е изчистила и подредила преди посещението на милионера, но вече нямаше смисъл да се тревожи за това. В момента нямаше какво повече да направи.
	— Най-добре е да вървим — каза той.
	Оливия отправи на Кали усмивка, изпълнена с безброй въпроси, и сякаш безмълвно възкликваше: „О, боже мой!“. Кали погледна на другата страна, защото се страхуваше, че в противен случай ще се изнерви. Оливия отстъпи и направи място на Кали и Люк да минат. Излязоха навън в горещината и Кали си сложи слънчевите очила, но се зачуди дали не беше по-добре просто да ги държи, за да има какво да прави с ръцете си.
	Люк й отвори вратата на рейндж роувъра, после се настани зад волана и запали двигателя.
	— Помислих си, че може да вечеряме на яхтата ми.
	При тези негови думи Кали веднага си спомни за момичето по бански на снимката и внезапно престана да се чувства специална. Беше отделила време да се погрижи за себе си, бе почистила цялата мръсотия и боя от тялото си. Носеше грим и си беше сложила на устните от блестящия гланц — нещо, което обикновено не правеше. Дори бе облякла бялата рокля на Оливия.
	Тя не отговори, затова Люк продължи:
	— Не искам пресата да реши, че изневерявам на Ашли. Затова си помислих, че може да вечеряме на някое уединено място.
	Кръвта бучеше в ушите й и Кали усети как лицето й пламва. Да й _изневерява_? Наистина ли каза това? И коя е Ашли? Покани я на вечеря, а има приятелка? Вгледа се в самодоволното му лице и се опита да не присвие гневно очи. Нямаше да позволи да падне толкова ниско.
	— Имаш приятелка? — попита възможно най-спокойно тя и още в същия миг съжали. Думите й прозвучаха така, сякаш се надяваше да няма приятелка, а това не беше така. Все пак това не беше среща, а просто един мил жест, с който да й се отблагодари, нали? Кали не искаше да се забърква в проблеми и да пречи на връзката му.
	Навярно изглеждаше искрено потресена, защото реакцията й го хвана неподготвен. След миг той отметна глава назад и се разсмя.
	— Изглеждаш загрижена — каза той, все още засмян. С Ашли не излизаме от около четири месеца, но нейният мениджър смята, че е най-добре да не го обявяваме публично, защото й предстои филмова премиера и новината ще измести вниманието от филма.
	Той успяваше да прочете мислите й и това я безпокоеше.
	— Съжалявам — каза Кали.
	Не беше никак приятно да се е разделил с приятелката си преди месеци и да не може да покани спокойно друга жена на вечеря от страх, че таблоидите веднага ще научат за случилото се.
	— За какво?
	Тя нямаше желание да повдига темата за начина му на живот и за пресата, затова каза само:
	— Съжалявам, че си се разделил с приятелката си.
	— О, да. Всъщност отношенията ни не бяха нещо сериозно, просто излязохме няколко пъти. Но когато журналистите те видят с някого повече от веднъж, започват да те преследват и се надяват да снимат как предлагаш на приятелката си.
	— Боже мой! — възкликна Кали и осъзна колко различен беше животът на всеки от тях.


>	Шеста глава

	Няколко минути пътуваха по шосето, след това Люк спря на един паркинг до пристанището и изключи двигателя.
	Извади телефона си и започна да пише нещо на него.
	— Добре, поръчвам вечерята на готвача. Реших, че можем да хапнем омар фритата. Аз искам хайвер на моята порция. Как ти се струва?
	Щом приключи с писането, Люк вдигна глава към нея.
	_Какъв_ омар? Кали не знаеше какво да отговори. Представата й за хубаво ястие беше салата, вместо пържени картофи.
	Кали предполагаше, че ще седнат в някой плажен бар, подобен на мястото, на което обядваха, и ще пият пиня колада на фона на реге музика. Но сега започна да си представя как вятърът развява косата й, докато тя се опитва да се задържи на борда на някаква лодка, стискайки омар със сложно наименование или нещо друго. Люк й хвърли бърз поглед, очевидно очаквайки отговора й.
	— Никога досега не съм яла такова нещо — призна тя. — Затова не знам.
	В този миг сякаш му стана ясно и разбра какво има предвид тя, и Кали си спомни за статията, в която пишеше, че семейство Съливан е изгубило връзка с обикновените хора. Люк написа нещо друго на телефона си и отново я погледна.
	— Коя е любимата ти морска храна?
	— Винаги си поръчвам кюфтета от морски раци. С малко скариди. — Притеснена какво би могъл да си помисли за избора й, тя бързо добави: — И салата.
	— Готово. Поръчах. — Той най-сетне спря да пише на телефона си и се усмихна. Прибра го в джоба си и я поведе към голямото пристанище. Тя вървеше до него, нетърпелива да види що за лодка има Люк.
	Но определено не беше подготвена за онова, което видя. Посрещна ги мъж с тъмносиня морска униформа. Поздрави Люк, като се обърна към него с „господин Съливан“ и се представи като капитана. После отстъпи встрани и ги покани на борда на бяла луксозна яхта. Подовете бяха от лъскаво дърво, седалките бяха облицовани с бяла кожа, а на нивото на очите й имаше лампи, които осветяваха всичко. Водата, която обичайно имаше тъмносин цвят, през прозорците на лодката изглеждаше като тюркоазена ивица и беше в тон с декоративните възглавници. Външната палуба и вътрешността бяха свързани с извисяваща се арка. Люк я заведе до малкия махагонов бар, където ги очакваше барман, готов да им налее напитки от безбройните бутилки бира и твърд алкохол, които блестяха на стената зад него. Люк потупа с ръка бар стола и й направи знак да седне.
	— Какво питие желаеш? — попита я той. Поведението му издаваше, че всичко това е съвсем нормално за него, а Кали се чувстваше ненамясто. Тя свали очилата си и ги остави на лакирания бар, за да огледа по-добре. В това време двигателят на лодката забоботи.
	Кали все още очакваше да се събуди в прашната си стая, заспала от шума на океана, който долиташе през отворения прозорец. Но бързо осъзна, че това не е сън, когато Люк сложи ръка на гърба й и се наведе напред, за да си избере напитка. Тя не отговори, затова той предложи:
	— Какво ще кажеш за мохито? В него има бял ром, мента и лайм.
	— Звучи чудесно — отвърна тя, все още не знаейки какво да каже.
	— Два пъти мохито, моля — поръча той на бармана.
	Надул сирената си, огромният плавателен съд започна да се движи, излизайки от пристанището. Вече набираха скорост и се отправяха към открити води, когато напитките им бяха готови — сервирани в изстудени чаши, коктейлите бяха сладки като нектар, поднесени с кръгчета лайм, листа мента и лед. Бризът носеше прохлада в горещината на безмилостните лъчи на слънцето, което, изглежда, никак не бързаше да се скрие под хоризонта. Кали се радваше, че всяка вечер бе светло чак до девет часа, защото така можеха да работят по къщата, но жегата беше изтощаваща. Не и на борда на тази яхта, разбира се. Соленият въздух, в комбинация със студената напитка, правеше температурата идеална.
	— Никога досега не съм се качвала на такава лодка — каза тя, опитвайки се да завърже разговор. Внезапно си спомни статиите в списанията. Не искаше да признае, че единствената лодка, на която се бе качвала, бе рибарската лодчица на дядо й. Всъщност досега не беше прекарвала кой знае колко време на плажа. Постоянно беше заета, работеше от девет до пет, но обикновено свършваше работа около седем и половина или осем вечерта. Сега обаче всичко това щеше да се промени. Къщата на плажа щеше да й позволи да прекарва повече време с Оливия и Уайът и да разбере какъв иска да бъде животът й.
	— Вземи си чашата — каза с усмивка той и стана от стола. — Хайде да отидем на кърмата.
	Кали го последва. Настаниха се на дълга, облицована с кожа пейка по цялата дължина на задната част на лодката. Кали прокара пръсти по набръчканата кожа на местата, където бяха зашити кожени копчета. Люк се отпусна на пейката, без дори да обърне внимание на възхищението, с което тя гледаше тапицерията. Той отпи голяма глътка мохито, а бризът развяваше косата му.
	— Виж това — каза й, сякаш й показваше нещо, което бе виждал стотици пъти, и именно това беше атракцията, която показваше на всички хора, когато ги канеше на борда.
	Кали проследи погледа му към морето, където няколко делфина плуваха заедно и скачаха над водата.
	— О! Невероятно е! — възкликна тя развълнувано. Помълча малко, отпи от коктейла и едва тогава попита: — Къде отиваме?
	— Просто ще се поразходим.
	Люк се усмихна, протегна ръка на пейката зад нея и подпря единия си крак върху коляното на другия. Сложи си чифт дизайнерски слънчеви очила. Присъствието му, мястото, на което се намираха, нейната хубава рокля — всичко това й се струваше нереално. Кали не спираше да се чуди дали вчера я беше завел в онова небрежно заведение за бургери, за да я накара да се чувства удобно и спокойно.
	Тя нервно отпи от коктейла си.
	— С какво се занимава днес? — попита Кали, за да поддържа разговора.
	— Купувах имоти — отвърна той. — Няколко хотела на бреговата линия.
	— Няколко? — Значи, така изглежда един негов обикновен ден.
	— Баща ми отдавна им беше хвърлил око. Помислих, че покупката им ще бъде добра инвестиция, а и ще го изненадам приятно.
	_Колко мило_, помисли си тя, а на глас попита:
	— Какво ще прави той с тях?
	— Ще ги продаде. Рано или късно — отвърна Люк, сякаш отговорът бе очевиден. Прикривайки напрежението си, тя отново отпи от коктейла, а сладко-киселият му вкус освежи устните й.
	— Господин Съливан — каза някакъв мъж, който се появи сякаш от нищото. — Вечерята ви е готова, господине. На палубата ли ще вечеряте, или в трапезарията?
	— Тук, на палубата. Благодаря, Джеймс — отвърна Люк. Изправи се и й подаде ръка. Лодката беше достатъчно голяма, за да не се клати, но Кали леко се олюля при изправянето си, а и мохитото явно вече й оказваше влияние, затова с благодарност прие протегнатата му ръка.
	В дясната страна на палубата имаше още кожени пейки, но и маса от тъмно дърво с четири стола. Люк издърпа един стол за Кали и тя отново забеляза, че жестът му не е преднамерен, а сякаш още от дете е научен да го прави. С интерес наблюдаваше поведението му в типичната за него среда. Яхтата нямаше нищо общо с огромните бургери, които ядоха вчера, седнали на покрити с пясък столове пред бара. Тя си напомни, че именно това е неговото ежедневие, а не бургерите. Той заобиколи масата и седна срещу нея. В това време човек от персонала сервира пред всеки от тях чаша с вода, платнени салфетки и сребърни прибори.
	Сервираха първо на Кали, а след това и на Люк.
	В неговата чиния имаше подложка от яйца с малко омар отгоре.
	— Съжалявам, че ти предложих нещо, което не обичаш — каза той, забелязал любопитството й. — Това е омар фритата. Подай ми вилицата си, ще ти дам да опиташ. — Люк й се усмихна и тя непохватно взе вилицата. Подаде му я и той забоде малко от ястието, като внимаваше с хайвера върху хапката.
	Кали взе вилицата и първо се вгледа внимателно в храната, преди да й мине през ум да я изяде. Хвърли поглед на мохитото, за да е сигурна, че има достатъчно количество, с което да преглътне омара, ако не й хареса. Беше доста капризна по отношение на храната, а тази не изглеждаше никак апетитно, но както се казваше: „Когато си в Рим, прави като римляните“.
	— Ами… страхувам се, че няма да ми хареса.
	Люк свали слънчевите си очила и ги остави на масата, сякаш искаше да я огледа по-добре. Все още се усмихваше, беше присвил очи заради слънцето и изглеждаше възхитително. Облегна се на лакти.
	— Никога не съм виждал някого да се тревожи толкова много, колкото ти в момента — каза той, а в тона му се усещаше веселост. — Опитай го. — И кимна към вилицата.
	Кали си пое дълбоко дъх и пъхна вилицата в устата си. Хайверът се разпука върху езика й, а вкусът му завладя сетивата й и изпълни устата й. Текстурата на хайвера, в комбинация с порестото яйце, я накара да потръпне. Преглътна бързо и отпи голяма глътка мохито. Ромът й се стори кисел заради сладостта на хайвера.
	Люк отметна глава назад и се разсмя.
	— Наистина е забавно — рече той, а очите му оглеждаха с нескрит интерес лицето й.
	— Много ти благодаря, че сподели с мен този вкус — каза тя, щастлива най-после да види част от истинския му характер. Безгрижието му я успокояваше. — Сега ще хапна от моите кюфтета от раци.
	— Знаеш ли какво? Никога не съм ял кюфтета от раци призна той.
	— Какво? — Вилицата й спря във въздуха, а лицето й се изкриви. Не можеше да повярва. _Как е възможно жител на Аутър Банкс да не е ял кюфтета от раци?_ — Аз опитах твоето ястие. Сега ти трябва да опиташ моето. — Кали взе вилицата му, забоде една хапка и му я подаде.
	Люк лапна храната и задъвка, а веждите му подскачаха нагоре.
	— Не е зле — отвърна той и кимна.
	— Не е зле ли? Това е най-любимото ми ястие.
	Той отново се усмихна, без да сваля поглед от нея.
	— Е, разкажи ми за „Бийчкомбър“. Как се озова в Уейвс?
	Докато се хранеха, Кали му разказа как години наред двете с Оливия се бяха възхищавали на къщата и как Гладис ги беше уведомила веднага щом я бяха обявили за продажба, но без да навлиза в подробности. Нямаше нужда той да познава толкова добре историята й, защото след всичко, което бе видяла тази вечер, Кали не вярваше, че нещата между тях могат да станат сериозни. Тя спря погледна пейката, разположена на носа на лодката. Стори й се, че точно това е мястото, на което бе застанало момичето по бански на онази снимка във вестника.
	— Сигурен съм, че е много хубаво да работиш за себе си, да създадеш нещо от самото начало — каза той и изяде последните няколко хапки в чинията си. — Аз все още работя за баща си. Е, фирмата засега е на баща ми, но в крайна сметка аз ще поема управлението й.
	Кали забеляза лека несигурност в погледа му, когато изричаше тези думи. Беше едва доловима и тя не бе съвсем сигурна дали бе видяла подобно нещо, но можеше да се закълне, че колебанието бе там.
	— А ти искаш ли да поемеш фирмата? — попита го, преди да успее да спре думите.
	— Да — отвърна той, но сякаш прекалено бързо.
	Тя се вгледа в него за миг, опитвайки се да разгадае мислите му.
	— Какво? — попита той, а раменете му се напрегнаха.
	— Нищо. — Думите й прозвучаха някак меко и самата тя остана изненадана от тона си. Почувства се зле, задето го бе смутила с въпроса си. Не искаше да го прави. Но докато го наблюдаваше, той видимо се отпусна. Очевидно се опитваше да възвърне спокойствието си.
	— Гледаш ме така, сякаш не ми вярваш — каза много по-спокойно той, а тя остана изненадана. Повечето й връзки бяха приключвали, защото тя винаги се затваряше в себе си и гаджетата й се оплакваха, че никога не могат да отгатнат мислите й.
	— Не исках да прозвучи така — отвърна, опитвайки се да прикрие шока. — Как бих могла да не вярвам на думите ти? Та ние не се познаваме! — Може би беше разбрала погрешно езика на тялото му.
	Той се усмихна, но в погледа му имаше лека несигурност и тя отново се запита дали предчувствието й не беше правилно. Но нямаше нужда да го притиска. Животът му си беше негова работа.
	Тъкмо когато приключиха с вечерята, яхтата акостираше на пристанището, а двигателите забавяха ход. Люк се изправи.
	— Ще ти взема още едно мохито. Връщам се веднага.
	Той отиде на бара да поръча още два коктейла, а в това време капитанът успя да стабилизира напълно големия плавателен съд.
	Кали се огледа. Лъскави платноходки от тъмно дърво се полюшваха във водата до тях, големите им бели платна бяха прибрани, а на бордовете им нямаше никого. Забеляза големите вили по брега. Простираха се докъдето й стигаше погледът, а карибските цветове, в които бяха боядисани, ги караха да приличат на наниз мъниста. Прозорците им гледаха към океана. Тя се запита дали платноходките принадлежат на обитателите на вилите.
	Като дете, когато през лятото Кали посещаваше Аутър Банкс с Оливия и семейството й, идваха в Ейвън, за да гледат някой филм в дъждовните дни. По онова време не беше толкова застроено. Сега мястото се беше разраснало и въпреки че все още по бреговете на Аутър Банкс имаше места, където по-простият живот бе запазен, като Уейвс например, клиентелата вече бе съвсем различна.
	Внезапно тя изпита тревога. Надяваше се, че все още има достатъчно хора, които с радост биха предпочели по-скромна квартира. Ремонтът и отварянето на „Бийчкомбър“ за посетители беше най-големият риск, който бе предприемала през живота си. Тук наистина се чувстваше по-свободна от всякога, но в крайна сметка трябваше да изкарва прехраната си. Дълбоко в себе си все още се колебаеше дали да не се върне на сигурната си работа от девет до пет, но всеки път, щом тази мисъл се прокраднеше в съзнанието й, тя надмогваше страха си и продължаваше напред.
	Люк се върна и й подаде чашата с мохито.
	— Искаш ли да се поразходим?
	— Разбира се. Благодаря за питието — каза тя и се изправи. Капитанът беше спуснал стълбата, за да може Кали лесно да слезе от борда.
	Тя стъпи на покрития с износени дървени греди пристан, който водеше към няколко алеи по протежението на брега. Държеше внимателно чашата си, докато вървеше към място, осеяно с диви цветя, поникнали в песъчливата почва. Люк я следваше. Слънцето продължаваше да грее все така силно, въпреки че вече бе късно привечер. Редом с Люк тя тръгна по пристана, наслаждавайки се на гайлардиите, които растяха от двата му края. Приличаха на малки слънца: в средата цветчетата, наподобяващи маргаритки, бяха в тъмнооранжев цвят, а краищата им жълтееха. Цветята приличаха на разцъфнали огньове на фона на морския овес в пясъчен цвят около тях. Кали устоя на желанието да си набере букет, защото знаеше, че на борда няма къде да го сложи.
	Обърна се към Люк. Сякаш бе излязъл от реклама на плажно модно облекло. Краищата на морскосинята му риза бяха пъхнати в панталона по един небрежен, но въпреки това перфектен начин, слънчевите очила висяха в ръката му. Той й се усмихна, а около очите му се показаха следите от безбройните дни, прекарани на слънце.
	Кали нежно пъхна стъблото на едно цвете между пръстите си, а цветът му остана в дланта й.
	— Красиви са, нали? Толкова са ярки.
	— Никога досега не съм им обръщал внимание. Някакви плевели ли са? — попита той и се наведе да разгледа цветята отблизо.
	— Не, това са диви цветя — обясни му Кали. Не се сдържа, откъсна едно цветче и го забоде в косата си, зад ухото.
	На лицето му отново се появи любопитство.
	— Ах. Сега, когато успях да ги разгледам отблизо, изглеждат много по-красиви.
	Усмихна й се флиртаджийски и тя си спомни за смеха му, докато ядяха бургерите си вчера, преди да има реална представа за него. Но всичко онова, което видя тази вечер, промени представата й.
	— Искаш ли да отидем до плажа? — попита той. Една платноходка подскачаше върху водата далеч към хоризонта, и морските вълни се разбиваха на брега, сякаш викаха лодката на сушата.
	— Разбира се.
	За нейна изненада, Люк й подаде ръка, за да й помогне да слезе по няколкото стъпала от пристана към покритото с цветя пространство, което водеше към брега. Тя пое ръката му, усети топлината на кожата му, нежното му докосване и спокойствието на пръстите му. Жестът беше изцяло приятелски, в същото време Кали го почувства толкова интимен, че трябваше да се сдържи да не преплете пръсти в неговите, а вместо това да държи ръката му небрежно.
	— Като деца често палехме огньове на този плаж — каза той, докато вървяха. — Всяка вечер тук се събираха поне петнайсетима тийнейджъри, насядали в кръг около огромен огън. В петък след училище мятахме плажните столове в багажника и идвахме тук.
	Кали си представи група тийнейджъри от богати семейства, облечени с поло ризи и къси панталони, да се смеят, скрили се зад дизайнерски слънчеви очила.
	— Е, значи, отдавна водиш момичета тук — пошегува се тя.
	— Разбира се — продължи играта той. — Но вече вдигнах нивото. Сега им предлагам мохито вместо ягодово вино в картонени чаши.
	— Аз също пиех ягодово вино! — разсмя се тя. — Вмъквахме го тайно в къщите на приятелите ни. Един от тях имаше по-голяма сестра, която ни купуваше виното. — Поклати глава при спомена. — Прекарвахме най-хубавите си вечери с пакет чипс и картонена чаша с ягодово вино.
	— Може би ще успея да намеря пакет чипс на лодката каза той и се престори, че тръгва обратно.
	Кали се засмя и го дръпна към плажа.
	Отидоха до водата, където вълните се разбиваха в брега седнаха на сухия пясък. Вълните мокреха краката им. Кали събу сандалите си.
	— Да, отдавна не съм идвал на този плаж — призна той.
	— Кой е човекът, с когото си бил тук за последно?
	Люк стисна устни, докато се опитваше да си спомни. След малко на лицето му се появи крива усмивка.
	— Сали Йохансен. Бях на осемнайсет. — Той се разсмя, после се обърна към Кали. — Сега Сали Йохансен е омъжена и има шест деца, родени през една година.
	— Еха! — Тя осмисли думите му. — Помисли си само, това можеше да бъдеш ти!
	— Искам голямо семейство, но не мога да си представя да имам шест деца, при това на толкова близка възраст. Боже мой, това е много работа.
	— Да, така е.
	— Но сигурно е много забавно — продължи той, а Кали забеляза, че беше преместил стъпалото си по-близо до нейното. Разделяше ги само тънка пясъчна ивица.
	— Да си женен за Сали Йохансен ли?
	— Не — избухна в смях той. — Да имаш толкова много деца. Можеш да си направиш собствен отбор по плажен волейбол.
	Кали също се разсмя, а след това двамата потънаха в щастливо мълчание.
	— Аз нямам братя и сестри, единствено дете съм — каза тя и го погледна. — Винаги съм искала да имам сестра или брат. Понякога се чувствах много самотна.
	— Ммм — кимна Люк. — Аз имам сестра и сега сме много близки, но докато растяхме, постоянно се карахме. Гонех я из цялата къща, исках да я гъделичкам, макар да знаех, че тя мрази това. Защо децата правят такива неща?
	Кали се усмихна.
	— Не знам. Но се обзалагам, че сега това е един забавен спомен и за двама ви. Иска ми се аз също да можех да споделя такива неща с някого. С най-добрата ми приятелка Оливия сме много близки, като сестри.
	— Имате ли забавни случки?
	Кали се загледа в морето и опита да си спомни някоя случка.
	— Веднъж й погодих номер, замразих сутиена й. Напълних едно пликче с вода и го пъхнах в сутиена й. На сутринта се беше превърнал в леден блок.
	Двамата се разсмяха.
	В следващия миг погледите им се срещнаха. Той се наведе към нея. Тя видя изражението му и за свой ужас осъзна, че може би ще се опита да я целуне. Заглавията на вестниците просветнаха пред очите й като на кинолента и тя осъзна, че бе свалила гарда. Отдръпна се рязко назад и едва не разля мохитото от чашата си.
	Люк спря, очевидно изненадан от реакцията й, но не се издаде. Изглеждаше объркан и Кали се запита дали някога му се е налагало да се потруди, за да спечели някое момиче. Няма да се хвърли на врата му само защото има хубава водка и чифт слънчеви очила, които струват повече от месечния наем на предишния й апартамент. Изражението му показваше, че няма лоши намерения. Дори изглеждаше леко огорчен.
	Кали се усмихна в опит да го успокои и да прикрие яда си, задето той си беше помислил, че тя с лекота ще се предаде пред чара му. Но в същото време й харесваше да го извади от зоната му на комфорт.
	— Какво ще правиш утре? — попита той, а в погледа му отново проблесна интерес.
	— Ще работя по къщата.
	Люк сведе поглед към пясъка, но бързо възвърна самообладанието си и се усмихна. Дали си мислеше, че тя отхвърля евентуално предложение да се видят отново? Но отговорът на Кали беше напълно искрен. Погледът му срещна нейния, той наклони глава на една страна, докато очевидно се опитваше да стъпи на тази нова за него територия.
	— Бих искал да помогна — каза й, а думите му я изненадаха.
	Дали блъфираше, предизвикан от нейната съпротива спрямо опитите му за сближаване?
	— Двете с Оливия се справяме сами, но все пак благодаря за предложението. — Нямаше смисъл да губи времето и на двама им. Вече беше прекарала достатъчно дълго на борда на тази яхта, играейки неговите малки флиртаджийски игри. — А и започваме работа много рано сутрин.
	Без да обръща внимание на намека й, че не би могъл да се събуди и приготви навреме, той каза:
	— Говоря съвсем сериозно.
	Тя се усмихна мило, за да не го обиди — все пак не беше направил нищо лошо. Но каза:
	— Аз също. — Тонът й беше директен и съвсем ясен.
	— Най-добре да се връщаме на лодката — каза той и погледна през рамото на Кали. — Там май има фотограф.
	Той се изправи и се обърна с гръб към мъжа с голям фотоапарат, облечен с панталон и риза. Съдейки по облеклото му, едва ли бе дошъл да поплува. Такъв ли живот водеше Люк? Нима го преследваха и дебнеха дори в най-интимните му моменти?


>	Седма глава

	— Какво е казал? — попита Оливия, докато слизаше от стълбата, поставена в средата на стаята. Снощи си бе легнала, преди Кали да се прибере, а тази сутрин се бе събудила рано.
	Кали вдигна поглед към полилея с висящи стъклени мъниста и черупки от морски таралежи, който бяха открили в един магазин в Мантео, докато пътуваха насам. Вчера извикаха електротехник, който го монтира, а Оливия избърса отпечатъците от пръсти по стъклото. Беше изчакала Кали да си е вкъщи, защото не искаше да се катери по високата стълба, без някой да я държи. Трябваше да стъпи на най-високото стъпало, за да стигне до осветителното тяло. Полилеят блещукаше и осветяваше спалнята, а Кали си представяше тънките бели покривки и пердета и акцентите в пясъчни нюанси, които щяха отлично да подхождат на неговия бледозелен цвят.
	— Мисля, че декоративни възглавници в морскозелено ще изглеждат много добре, след като сложим завивките. Може би и един ратанов стол в ъгъла… Да, Люк предложи да дойде и да помогне с ремонта.
	— Стори ми се, че точно това чух. — Оливия беше сложила ръце на кръста си и я гледаше с разширени очи. — Как бихме могли да изглеждаме секси и привлекателни, след като сме изпотени и покрити с прахоляк и боя?
	— Изобщо не ме е грижа как изглеждам пред него. И бездруго му отказах — обясни Кали и едва се сдържа да не завърти очи. Разказа на Оливия за евентуалната целувка. Колкото повече мислеше за това, толкова повече се убеждаваше, че според него тя е едно от онези момичета, които се хвърлят в обятията му. Е, тя не е като тях.
	Оливия стисна устни, сякаш се опитваше да сдържи думите си.
	— Какво има? Просто го кажи.
	— Люк Съливан се е опитал да те целуне и ти не си му позволила? Да не си си изгубила ума? — Тя стисна раменете на Кали и я раздруса игриво. — Струвало си е да го целунеш само за да разбереш защо всички онези манекенки и актриси искат да излизат с него. Разочарована съм от теб.
	— Само ми се стори, че ще ме целуне. Пък и независимо дали е знаменитост, или не, няма да позволя да ме целуне някаква луда глава, която си мисли, че може да ме омае с разходка с луксозната си яхта.
	Оливия поклати глава.
	— Защо вчера аз не отидох да купя обяд вместо теб? Аз със сигурност щях да го целуна.
	Кали се засмя и угаси осветлението. На стената се появи тъмносиня ивица — отражение на слънчевата светлина, която преминаваше през многоцветния стъклен слънцеуловител, който Гладис им беше дала.
	— Нямаш никакъв срам — каза шеговито на приятелката си.
	— Права си. Нямам срам. Но! Винаги мога да го кажа, защото излизах с Тони Реймос.
	— Та ти беше на двайсет! — каза Кали и избухна в смях.
	Една вечер Оливия се беше обадила на Кали, за да й разкаже, че по-рано през деня е срещнала Тони Реймос в местния търговски център. Били се държали за ръце и си разменили телефонните номера. Онази вечер Кали лежа на пода в стаята си в продължение на цял час, долепила телефонната слушалка до ухото си, докато Оливия й разказваше всички подробности за прекрасното момче, с което бе прекарала деня, след като майка й я беше оставила, за да напазарува.
	— Няма никакво значение. Излизала съм с известен мъж.
	Кали се преви от смях.
	— Бях забравила тази история. Той не е известен. Той е актьор, за когото почти никой не е чувал. Разбира се, това е чудесно, но в никакъв случай не е известен.
	— Снимаше се на заден фон в онази реклама за носни кърпички. Излъчваха я в национален ефир!
	Кали отново се разсмя. Двете заедно слязоха на долния етаж. Днес Кали имаше много работа. Смяташе да свали старите тапети в хола и да боядиса стените в светлосиньо.
	Надяваше се да наеме някого, който да нарисува нещо на едната стена — нежна и ефирна картина, която да превърне помещението в идеална плажна дневна.

	* * *

	На прозорците нямаше нито пердета, нито щори и ярката слънчева светлина огряваше целия хол и се отразяваше в дървения под. Но това беше добре, защото работниците бяха спрели електричеството, за да монтират новите веранди, а Кали трябваше да се приготви за свалянето на тапетите. Задачата беше наистина трудна, дори обезкуражаваща, но когато си разпределяха работата, едната от тях трябваше да се заеме с това, ето защо Кали сама изяви желание, за радост на Оливия.
	В замяна на това пък Оливия обеща да готви цял месец, след като им монтират кухненските уреди, но Кали я успокои, че всичко е наред. След това й изброи любимите си ястия, за да се пошегува с нея. Кали обичаше да готви и увери приятелката си, че ще се заеме и с тапетите, и с готвенето.
	Останала насаме с мислите си, Кали се постара да не се фокусира върху трудната задача, която й предстоеше. Застла парцали по земята, за да предпази пода, покрит с прах — нямаше нищо общо с лъскавия дървен под на лодката на Люк. Докато придърпваше единия парцал по пода, за да покрие единия ъгъл, тя се улови, че мисли за усмивката, която грееше на лицето му, докато говореше за ягодовото вино. За начина, по който челото му леко се сбръчкваше, когато повдигаше вежди, за промяната в лицето му, когато на него се появяваше усмивка…
	— Приготвих ти разтвора. Оставих кофата на алеята пред къщата. Едва го пренесох през улицата, нямах сили да го кача по всичките тези стълби — каза Гладис и театрално се отпусна на единствения стол в стаята. Кали беше оставила стола специално за нея, защото Гладис щеше да я напътства в работата.
	Тя бе настояла лично да приготви разтвора за свалянето на тапетите, вместо да го купуват. Кълнеше се, че малко вода с течен омекотител за дрехи върши чудеса.
	— Можехме да го приготвим тук, но в този случай трябваше да донеса безброй опаковки с омекотител. Не знаех кой вариант е по-добър, затова накрая избрах да донеса само една кофа.
	— О, трябваше да ми се обадиш да ти помогна. Аз щях да донеса кофата.
	Гладис постоянно им помагаше. Когато обявиха „Бийчкомбър“ за продажба, Оливия сподели с Кали, че няма пари, които да вложи в покупката. Кали искаше да помогне, но не разполагаше с достатъчно средства, за да покрие първоначалната сума, както и всички други разходи по покупката и ремонта на къщата. Оливия дълго се измъчваше от мисли, докато накрая не каза на баба си, че няма да е възможно да купят имота.
	Но Гладис все пак ги покани да го разгледат, обяснявайки им, че може просто да й дойдат на гости. И по време на вечерята тя остави на масата пред тях един чек — половината от първоначалната сума. Обясни на Оливия, че това е наследството й, и й каза, че е най-добре да го използва в точния момент.
	Именно при посещенията си в дома на Оливия Кали бе научила как членовете на семейството се грижат един за друг. А постъпката на Гладис беше още един пример за това. Цялата отговорност и работата лежаха на плещите на Оливия и Кали, но парите не ги трогнаха толкова много, колкото самият жест на Гладис.
	— Никак не харесвам тапети — отбеляза Гладис и стана да оправи един от парцалите, с които Кали бе застелела пода. — Създават куп неприятности. — Тя се вгледа неодобрително в стария тапет с флорални шарки. — Когато ти омръзнат след време, не може просто да ги махнеш, без да си създадеш още допълнителна работа.
	Кали се усмихна.
	— Ще се придържаме към боята — съгласи се тя.
	— Имаш ли електрическа шлайфмашина? Това лепило за тапети направо съсипва стените.
	— Да — отвърна Кали. Свали последния ключ за осветлението и го остави на купчината в средата на стаята. — Отивам да взема кофата. Връщам се веднага.
	— Къде е Уайът днес? — попита Гладис, когато младата жена се върна с огромната кофа и я остави върху един парцал. Разтворът в нея се разплиска.
	— Оливия му купи ново хвърчило. Двамата са навън, занимават се с хвърчилото.
	— Браво на нея! Знам колко е трудно да му намира занимания. Ще изляза да й помогна, но първо ще ти обясня какво да правиш и малко ще си почина.
	С усмивка на лице, Кали взе шлайфмашината и започна да шкурка стената с леки кръгообразни движения.
	— Довечера и двете ще сте уморени след толкова много работа. Мисля, че ще имате нужда да изпънете крака и да си починете. Аз ще приготвя вечеря и ще хапнем заедно. Какво ще кажеш? — попита Гладис и се намести по-удобно на стола. Усмихваше се и очакваше отговора й, а в погледа й се четеше познатата майчинска загриженост.
	— На мен ми звучи чудесно, но попитай и Оливия! — Кали отлепи едно парче тапет и продължи да шкурка. — Но не се престаравай заради нас.
	— Продължавай да шкуркаш на онова място. Няма да си създаде неприятности. Какво е положението с вътрешния двор? Масата е все още там, нали? Може да вечеряме навън. Чух, че времето ще е прекрасно днес.
	Гладис постоя още няколко минути, даде й малко напътствия и излезе да помогне на Оливия с Уайът.

	* * *

	Кали ахна от изненада, когато излезе навън. Не можеше да повярва какво е направила Гладис, докато тя си вземаше душ. Раменете и ръцете я боляха от смъкването на тапетите, с което се беше занимавала цял ден, но бе успяла да свали почти всичко. Не беше спирала дори за да хапне. Освежаващият бриз духаше мократа й коса. Тя погледна Оливия, която се усмихваше, седнала на един от люлеещите се столове на Гладис.
	— Всички работихте много днес. Реших, че почивката ще ви се отрази добре.
	Гладис бе окачила бели лампички по навеса на вътрешния двор и беше донесла три люлеещи се стола. Беше почистила правоъгълната маса и я бе застелела с карирана покривка в синьо и бяло. В средата на масата беше сложила свещи. Кали пристъпи, възхитена от аранжировката.
	— Прави се много лесно — обясни Гладис. — Това е любимата ми украса за маса на открито. Просто няколко буркана и вази. Пълня ги с морски пясък и слагам свещи в тях. Харесвам белите свещи за плажа — създават драматична обстановка. — Тя намигна на Кали и започна да маха похлупаците на чиниите. — Седни на люлеещия се стол. Ние с Уайът поемаме нещата в свои ръце.
	Изпълнен с гордост, Уайът стоеше прав, с кухненска ръкавица на мидички на едната ръка, готов да сервира чиниите на масата.
	— Сигурна ли си, че нямате нужда от помощ? — попита Кали, докато сядаше на един от столовете. Пясъкът под него скърцаше, докато столът се люлееше.
	— Уайът държи всичко под контрол.
	Оливия извади бутилка вино от кофата за лед в краката й.
	— Милата ми баба е помислила за всичко — каза тя и посочи бутилката. — Искаш ли една чаша?
	— Разбира се! — отвърна през смях Кали и придърпа стола си по-близо до приятелката си, докато Оливия наля вино в една от чашите, които Гладис донесе от къщата. — Знаеше ли, че подготвя всичко това? — попита тя, взе чашата си от Оливия и й кимна в знак на благодарност.
	— Не. Очевидно двамата с Уайът са направили всичко, докато ние с теб работехме. Той вече си изкара двайсет долара.
	— Платила му е? — възкликна Кали и се засмя.
	— Разбира се, че му платих — обади се Гладис. — Младежът трябва да събере пари за новите риболовни принадлежности, които иска да си купи от рибарския магазин. Остави последното ястие на масата, докато Уайът подреждаше внимателно чиниите и сребърните прибори. — Знаете ли, че всъщност донесох виното за себе си? Затова най-добре ми налейте една чаша, преди да го изпиете — пошегува се. — Имам още вино у дома. — Тя включи малкото радио, усили звука и се настани на масата.
	Оливия й подаде пълна чаша.
	— Уайът, разбрах, че имаш списание с всички принадлежности, които искаш да си купиш. Защо не изтичаш да го донесеш и да ми покажеш какво ще си купиш с тези двайсет долара?
	— Добре, бабо! — Уайът свали кухненските ръкавици и ги остави внимателно при похлупаците, после изтича в стаята си да донесе списанието.
	— Момчето цял ден ми помагаше с готвенето — каза Гладис и поклати нежно глава. — Е, вероятно помогна и това, че първо опекохме десерт и той през цялото време похапваше шоколадови бисквити.
	— Бабо, ще го разглезиш — каза Оливия. — Но съм ти много благодарна за всичко. Какво щяхме да правим без теб?
	Гладис вдигна чашата си.
	— За семейството — каза тя. Лицето й бе поруменяло от късното слънце. Оливия и Кали също вдигнаха чашите си.
	Кали беше безкрайно благодарна за присъствието на Гладис в живота си. Когато нейната баба почина, в живота й остана една празнина, която преди това бе изпълнена със стари истории и нежен смях. Баба й беше силата, около която се крепеше всичко в живота на Кали, а когато старицата почина, сякаш всичко се разпадна и семейството й се разпръсна, като всеки от тях пое в своя посока.
	И досега си спомняше първия път, когато й хрумна, че Гладис може да запълни тази празнина. Кали беше едва деветгодишна. Тичаше по алеята към къщата на Гладис, когато се спъна, падна и обели коляното си. Тогава Гладис я прибра в къщата и я сложи да седне на стол в кухнята. Превърза коляното на Кали, а тя й благодари. Без дори да трепне, Гладис отвърна:
	— Така постъпва семейството, ние се грижим един за друг.
	Наскоро изгубила баба си, тези думи донесоха дългоочаквано облекчение на Кали. Детското й сърчице копнееше за някого, който да се грижи за нея.
	Дори и сега, когато Оливия и Кали отдавна бяха пораснали, Гладис продължаваше да се грижи за тях.

	* * *

	Вече бяха на третата бутилка вино. В чиниите им имаше остатъци от вечерята: скариди и наденички, бекон, аспержи с прошуто и хрупкав домашен хляб. Бяха затиснали списанието на Уайът с кофата за лед, за да не го духне вятърът. Кали бе подпряла брадичката си с ръка, облегната на лакът, а нежният шум на океана и изпитото вино я приспиваха и й беше трудно да държи очите си отворени. Уайът си играеше с радиото, а трите жени си говореха на масата.
	— О! — възкликна Гладис и протегна ръка към момчето. — Остави радиото на тази станция.
	Ръката на Уайът застина на копчето.
	— Увеличи го. Това са Ела Фицджералд и Луис Армстронг. — Гладис затвори очи и започна да се полюшва в такт с музиката. — Това е една от най-любимите ми песни: _Dream a Little Dream of Me_. Чували ли сте я?
	Кали кимна. Дрезгавият глас на Армстронг и плавните височини на Ела Фицджералд бяха могъщи, отнасяха мислите й, а музиката изпълваше цялото й съзнание. Полъх на вятъра духна краищата на покривката, но тежките чинии не позволяваха тя да отлети от масата.
	— Веднъж я видях на летището — каза Гладис, а почти празната й чаша се поклащаше между пръстите й. — Знаете ли, че е родена във Вирджиния? Понякога Вирджиния ми липсва, но магията на това място винаги връща мислите ми обратно тук. Нима съществува по-прекрасно място от това?
	— Трябва да потърсим звезден прах — оживи се Уайът.
	— Изглежда, тази вечер всичкият звезден прах е в морето — отвърна Гладис и посочи блестящия Атлантически океан. Лунната светлина танцуваше по водата и я караше да блещука.
	Слънцето беше залязло, восъкът от свещите капеше върху пясъка във вазите, а белите лампички светеха над главите им. Старото дърво на навеса не се виждаше в мрака.
	Уайът все още стоеше до радиото, но вече започваше да се отегчава.
	— Какво има? — попита Гладис с широка усмивка и несигурно наклони глава към него. Беше пийнала малко повече вино от обикновено, но по-рано вечерта каза, че всеки има нужда да разпусне от време на време, за да не избухне. „Животът се крие точно в тези моменти — беше им казала тя. Моментите, в които не мислим за нищо и не правим и планове за бъдещето.“
	— Как е възможно някой да танцува на тази песен? — попита объркано Уайът, стиснал устни.
	Гладис остави чашата си на масата, отиде при момчето, хвана го за ръце и го издърпа да се изправи.
	— Ето така.
	Сложи малката му ръка на гърба си, хвана го за другата и двамата започнаха да се поклащат в такт с музиката. В началото той, изглежда, не проявяваше никакъв интерес, докато тя не го завъртя бързо. Тогава Уайът се разсмя. Отскубна се от нея и поиска разрешение да влезе вътре и да играе с конструктора си. Тя го пусна да върви и отново седна при Оливия и Кали.
	— Радвам се, че сега живеете толкова близо до мен — каза тя. — Понякога се чувствах доста самотна. Алис беше чудесна съседка, но нищо не може да се сравни с това.
	Думите на Гладис напомниха на Кали за Алис Макфарлин и дневника.
	— Чудя се дали Алис Макфарлин се е чувствала самотна тук?
	— Тя имаше брат — Фредерик. Той живееше в малката къща точно до моята, но преди десетилетия се премести. Оттогава къщата му стои празна, няма наематели. Предполагам, че все още е негова, но не съм съвсем сигурна.
	Оливия остави чашата си на масата и попита:
	— Знаеш ли къде е той сега?
	Гладис поклати глава и сложи ръце на коленете си.
	— Не съм го виждала от години. Живееше тук, но един ден просто изчезна. Алис избягваше темата, когато се опитвах да я питам за него, затова не повдигнах повече въпроса. Но заминаването му е странно, защото двамата с Алис изглеждаха близки.
	— Намерих дневника на Алис — каза Кали. — Чудех се дали брат й би искал да го получи.
	— О, нима?
	— Не сме го чели. Е, прочетохме съвсем малко — рече Оливия и си сипа още вино.
	Кали извади телефона си.
	— Ще потърся името му в интернет. Може би ще успея да го намеря и да му дам дневника. — Виното й беше подействало доста отпускащо. Тя присви очи, за да види по-добре малките букви на екрана. Написа името му и натисна бутона за търсене. След малко изсумтя и вдигна поглед.
	— Има двеста четиресет и трима души на име Фредерик Макфарлин.
	Оливия потърка лицето си с ръка и кожата й се зачерви.
	— Може би в дневника пише нещо, което ще ни помогне да го открием.
	Изпитото вино я караше да се чувства сантиментална и Кали реши да се възползва от момента.
	— Аз ще се заема с това — каза тя, изправи се бавно от стола си и влезе вътре.
	Уайът беше почти заспал на дивана. До него на пода се издигаше висока кула от „Лего“. Тя се усмихна и го попита дали иска да излезе при тях, но той само се прозя, поклати глава и отвърна, че майка му е разрешила да спи на дивана, докато те се приберат.
	Кали взе дневника от тоалетката си и слезе долу. Излезе отново вън, а Оливия и Гладис я наблюдаваха с интерес, докато тя се настаняваше в люлеещия се стол. От радиото звучаха още стари песни. Сигналът не беше много добър, чуваше се пукот и песните постоянно прекъсваха, затова тя завъртя антената. После започна да разглежда дневника, търсейки някаква информация за местонахождението на Фредерик. Видя името му на една страница и каза:
	— Добре, тук може да пише нещо. — И зачете: — _Фредерик не трябваше да разговаря с онази жена._
	Вдигна глава и всички помълчаха в продължение на един кратък, драматичен миг, но после Гладис й направи знак да продължи да чете.
C>
	Откакто се запознаха, тя му причинява единствено скръб. Опитах да му го кажа, но той не иска да ме чуе. Погледът му грее. Но Фредерик си е такъв. Каза ми, че я обича. Не мога да повярвам. Никога преди не ми е споделял за друга жена, а сега обича единствената жена, която не трябва. Каква ирония!
C$
	— Бабо, знаеш ли коя е жената, за която пише Алис? — попита Оливия с разширени очи.
	Гладис поклати глава, озадачена от чутото.
	На Кали й се струваше нередно да продължава да чете на глас на Оливия и Гладис. Сериозността на ситуацията й подейства отрезвяващо, но те настояваха да им каже какво пише по-нататък.
	— Ние ще запазим тайните й — обеща Оливия, щом усети страховете на приятелката си. — Знаеш, че е така.
	Кали видя разбиране в погледа на Оливия. Приятелката й знаеше отлично как се отнася тя към споделянето на лични неща. Знаеше, че това я кара да се чувства неудобно. Но Оливия и Гладис бяха напълно искрени. Затова Кали бавно продължи да чете.
C>
	Напоследък Фредерик е унил и потиснат, а аз не мога да го гледам такъв. Поканих го на вечеря, за да го разведря. Гледахме стари филми, както правехме като деца, а след това играхме карти. Победи ме с две на едно. Позволих му да победи в последната игра, но не му казах. Изглеждаше щастлив, затова не посмях да го разстроя. Обичам го толкова много. Искам той да е щастлив.
C$
	Трите жени стояха мълчаливо около масата. Луната светеше толкова силно в мастиленочерната нощ, че хвърляше сенки върху пясъка.
	— Алис беше прекрасна жена — наруши мълчанието Гладис.
	Кали кимна, затвори дневника и го притисна към гърдите си. Не научи нищо за Фредерик, но сякаш опозна Алис малко по-добре. Радваше се, че домът на Алис сега бе неин.


>	Осма глава

	Някакво потропване прекъсна крясъците на чайките и шума от разбиващите се вълни, долитащ през отворения прозорец на Кали. Тя се обърна на другата страна върху преносимия надуваем дюшек, който използваше временно, докато им доставят мебелите. Устата й беше пресъхнала, и главата й пулсираше.
	_Троп-троп-троп._
	Тя скри глава под възглавницата и опита да се фокусира върху шума на вълните, но потропването прерасна в силно чукане. Кали се притесни, че може да събуди Оливия и Уайът, затова седна в леглото. Почака няколко секунди, за да се разсъни и да се ориентира, а след това погледна часовника на пода — шест часът и две минути.
	_Чук-чук-чук._
	Кали скочи от леглото и бързо слезе долу. Нямаше сили, енергията й се беше изчерпала от минималното усилие да стане от леглото. Отвори вратата и едва тогава си спомни, че е облечена само с дълга тениска. Времето беше прекалено горещо за повече дрехи. Скри се зад вратата и надникна.
	— Каза, че започвате работа рано. Затова реших, че е добре първо да закусим.
	Тя премигна няколко пъти, за да се увери, че вижда правилно. Люк стоеше на прага. В едната си ръка държеше картонен поднос с три чаши кафе, а в другата — голям хартиен плик. Вдигна ги към нея и каза с усмивка:
	— Закуска. Може ли да вляза?
	— Не съм в приличен вид — каза Кали, а по лицето и шията й се разля руменина. Искаше да изглежда добре, да се чувства добре, но и копнееше да види отново онази негова усмивка.
	— Видът ти е съвсем приличен — отвърна той и мина покрай нея. — Нямаш нужда от грим и си по-облечена от повечето хора, с които обикновено се виждам. На плажа сме. Не е нужно повече. Къде е кухнята? — запита и продължи по коридора.
	Кали затвори вратата и го последва, придърпвайки безуспешно тениската си в опит да я направи по-дълга.
	— Винаги ли нахлуваш така в къщите на хората? — попита тихо тя, щом влязоха в кухнята.
	Нямаше представа как изглежда косата й, но не смееше да я среши с пръсти, защото трябваше да пусне тениската си и тя щеше да се вдигне нагоре. Той се обърна и я погледна, а тя изправи гордо рамене, сякаш изобщо не я беше грижа за външния й вид. Защо да се тревожи? Но в следващия миг се запита дали някой не го беше проследил дотук. Може би точно в този момент папараците ги снимаха през прозореца. В статиите за неговата приятелка, онази актриса, щяха да я представят като скандалната „друга жена“. Кали отново придърпа тениската си надолу.
	— Не съм нахлул — отвърна той. — Почуках. А ти отвори вратата. — Подаде й картонена чаша с кафе. — Това е карамелено макиато.
	Остави хартиения плик на единственото свободно място на плота, който бе отрупан с бояджийски материали, инструменти и допълнителни плочки за под.
	— Откъде знаеш, че обичам карамелено макиато?
	Кали наистина го обичаше, но нямаше да му позволи да изпита задоволство, като го признае веднага. Той беше прекалено самодоволен.
	Без да вдига поглед, Люк отвърна:
	— Всички момичета обичат карамелено макиато.
	Не можеше да повярва на обобщението му! Само защото всички момичета, които той познава, обичат карамелено макиато!
	Но преди да успее да каже каквото и да било, той продължи:
	— Ако не го харесваш, мога да ти предложа моето ванилово лате. — Подаде й сандвич, завит в хартия. — Има яйца, сирене и бекон. Ще сгреша ли, ако кажа, че сандвичът ще ти хареса?
	— Не, няма да сгрешиш. — Тя взе сандвича и си позволи лека усмивка.
	— Нека само ти кажа, че според бариста всички жени обичат карамелено макиато. Никога преди не съм влизал в магазин за кафе. Обикновено някой готви за мен. Отбих се да купя кафе, защото си мислех, че ще ти хареса.
	Тя остана мълчалива и неподвижна за миг, обмисляйки жеста му.
	— Защо си помисли, че ще ми хареса? — попита след малко, опитвайки се да прогони пърхащото вълнение, което я бе обзело. Люк бе успял да я изненада.
	— Попитах няколко човека на улицата къде продават най-доброто кафе в града и те ме насочиха. Когато отидох и магазина, видях, че за обяд предлагат сандвичи с кюфтета от раци и това ми се стори добър знак. — Той се усмихна и тя видя самоувереността му в нова светлина. Люк не беше арогантен, а се гордееше със себе си, че се бе доверил на предчувствието си и не беше сгрешил. Кали трябваше да отпие от кафето, за да прикрие глуповатата си усмивка. Той определено беше внимателен и грижлив.
	— Кафе ли подушвам? — обади се Оливия от коридора. Влезе в кухнята, облечена в тънката си нощница. — О! — Обзета от паника, тя скръсти ръце на гърдите си и стрелна поглед първо към голите крака на Кали, а след това към Люк. Гледаше ги с въпросително изражение.
	Люк й подаде другото карамелено макиато.
	Тя притисна кафето към гърдите си и се усмихна притеснено, докато продължаваше с опитите си да се прикрие.
	— Благодаря за кафето.
	— Карамелено макиато — обясни Люк и кимна.
	— О, любимото ми!
	Кали и Люк се спогледаха, а тя поклати глава с усмивки на лице.

	* * *

	— Значи, той… просто се отби? — прошепна Оливия на Кали, докато се обличаха.
	Кали кимна.
	— Явно прави каквото си иска, нали?
	— Сигурна съм, че няма лоши намерения. Може би наистина иска да помогне.
	Кали погледна Оливия с присвити очи, измъчвана от съмнения. Двете тръгнаха надолу по стълбите. Кали беше хванала дългата си коса на опашка и нарочно не си бе сложила грим. Не смяташе да прави нищо специално заради Люк Съливан. Всъщност искаше да му покаже как се справят обикновените хора, без да имат нает персонал, който да върши всичко вместо тях.
	Влязоха в голямата дневна и Кали стисна ръката на Оливия, за да й направи знак да спре. Застанаха на прага и наблюдаваха Люк. Уайът — все още по пижама със Спайдърмен и разрошени червени къдрици — разглеждаше колекцията си от колички „Мачбокс“. С усмивка на лице, Люк държеше една от количките в ръка, приклекнал до детето.
	— Вчера построих рампа отвън — каза Уайът. — Все още е там. Искаш ли да я видиш? Може да я пробваме.
	— Разбира се.
	— Уайът, скъпи, Люк е донесъл закуска — каза Оливия, когато двете с Кали влязоха в стаята. — Можеш да му я покажеш, след като закусим.
	Кали изведе Люк навън, докато Оливия и Уайът закусваха. Тя застана с лице към морето, сложила ръце на кръста си. Чудеше се защо Люк беше дошъл, но не искаше да го попита направо. Все още беше рано и слънцето тъкмо се бе издигнало над хоризонта — искрящо яркооранжево кълбо, което се носеше над блестящото море, докато вълните пълзяха към брега, а пяната им се просмукваше във финия пясък. Вятърът гъделичкаше лицето й с кичурите коса, които се бяха измъкнали от опашката й. Кали ги пъхна зад ухото си. Радваше се, че повечето от работата в предната част на къщата бе почти завършена. Лекият бриз изобщо нямаше да й пречи, даже тъкмо напротив.
	Люк я погледна и се усмихна, преди отново да се обърне към брега.
	— Няма нищо по-хубаво от това, нали? — попита той.
	— Гледката е великолепна — съгласи се Кали. — Ще имаме веранди по цялата задна част на къщата. — Посочи горния край на вилата, където строителните работи бяха започнали. — Всеки етаж ще има отделна веранда с двойни врати, които водят към нея.
	— Звучи чудесно.
	Вятърът развяваше краищата на ризата му и я прилепяше към тялото му, разкривайки изваяните му гърди, като по този начин заличаваше всички съмнения дали тренира, или не. Люк прокара ръка през косата си, а Кали забеляза добре оформените му мускули.
	Тя с усилие отмести поглед и насочи вниманието си към къщата.
	— Ще боядисам перваза на страничната стена на къщата — обясни Кали и посочи малка част от стената с еркерен прозорец, през който виждаха Уайът и Оливия в кухнята. — Най-добре е да го направя, преди да стане прекалено горещо, а след това имам да довърша дневната, където вчера свалях тапети. Трябва и да боядисам. И без това вече си тук, така че може да ти намеря работа.
	— Звучи чудесно.
	Лицето на Люк бе някак игриво, предизвикателното изражение се беше завърнало, но очите му блестяха закачливо. Кали не му обърна внимание. Беше лесно човек да го харесва. Той не се беше вслушал в думите й, когато му каза да не идва. Тя се възхищаваше на постоянството му. Може би наистина иска да я опознае по-добре.
	— Защо не отидеш отпред да донесеш стълбите. Подпрени са на верандата. През това време аз ще приготвя боята.
	Люк кимна и тръгна към предната част на къщата. Кали изсипа три кутии бяла екстериорна боя в голямата кофа, която беше купила от железарията, и взе две четки от найлоновата торбичка, в която все още бяха останали някои инструменти от последното й пазаруване. Люк донесе първата стълба и я подпря на стената, после отново изчезна зад къщата, за да вземе и втората.
	Върна се и облегна втората стълба точно до първата, подпрени на старите плоскости, с които бе облицована цялата къща. Облицовката беше изработена от кедрова дървесина и по-новите плоскости имаха пикантен аромат на дърво. Тук, по крайбрежието, използваха тази облицовка години наред, защото беше устойчива на гниене и издържаше на бурите, а също и на износването, причинено от вятъра и пясъка. В началото дървото винаги беше с блед кафеникавожълт цвят, но с времето потъмняваше и придобиваше красив тъмнокафяв нюанс. Бялата боя на первазите беше чудесен акцент, който сякаш очертаваше фасадата. Сините тонове на морето и небето допълваха пейзажа и предоставяха чудесен фон за притихналата къща.
	Кали се покатери на стълбата. Беше й трудно да държи тежката кофа в ръка и положи усилия да се задържи на стълбата. Люк я гледаше през цялото време, готов да й подаде ръка за помощ, но тя продължи да се изкачва, докато не стигна върха. Закачи кофата на прикрепената към стълбата кука. _Тук няма изпаднала в беда девойка, Люк Съливан_, помисли си тя. Той грабна четката си и се покатери на стълбата до нея, а кофата с боята остана между тях.
	Уверена в действията си, Кали натопи четката в боята.
	— Трябва да натопиш четката достатъчно, за да можеш да направиш няколко движения с нея, но не и прекалено много, защото в противен случай боята ще се разтече по облицовката, а почистването е трудно.
	Тя отцеди внимателно излишната боя на ръба на кофата и показа четката на Люк. В това време над главите им прелетяха две чайки и привлякоха вниманието му. Кали трябваше да прикрие раздразнението си. Смяташе ли той да внимава? Все пак беше дошъл да помага и трябваше да разбере, че животът не е само бански и яхти. Ако не можеше да се фокусира върху работата, можеше да оплеска всичко.
	— Имам чувството, че се люлея — каза той и потопи четката си в боята под разтревожения поглед на Кали. Наблюдаваше за кратко движенията й, а след това започна да боядисва. За нейна изненада, Люк нанесе безпроблемно боята по перваза. Работеше внимателно и педантично, нанасяйки идеално плътен слой боя върху старото дърво.
	— Справяш се добре — похвали го тя, опитвайки се да прикрие шока. Люк бе успял да я изненада отново.
	Той се усмихна широко, но не каза нищо.
	Докато боядисваше в мълчание до него, Кали се питаше дали не се тревожи прекалено много той да не си прави някакви заключения за нея, че самата тя постъпва по същия начин спрямо него. Може би причината за това бе, че тя беше наранена, неспособна да се разкрие напълно пред друг човек. Винаги се тревожеше за намеренията на останалите и затова се затваряше в себе си. Да, беше се разкрила пред Оливия и Гладис, но ги познаваше цял живот. С приятелката й се бяха запознали още в невинните детски години, когато хората са все още неопетнени от живота, точно преди баща й да ги напусне. Дълбоко в себе си Кали винаги се питаше дали не е наследила предпазливостта на майка си. Така животът й се струваше далеч по-лесен и безопасен.
	Заминаването на баща й бе наранило както самата нея, така и майка й. Майката на Кали не се справяше добре след заминаването му, от време на време ставаше дистанцирана и сдържана. Сега Кали се питаше дали просто не е била съкрушена. Майка й се бе опитала да положи усилия, но по онова време Кали вече учеше в гимназията и беше прекалено наранена, за да приеме късните опити на майка си за сближаване. Баща й почина, преди тя да успее да го потърси и да го попита защо ги бе напуснал. Така че въпросите й останаха без отговор.
	Кали движеше ръката си напред-назад, а четката се плъзгаше по мократа повърхност.
	— Боядисвал ли си някога преди? — попита тя.
	Люк продължи да работи мълчаливо. Най-после, без да сваля очи от къщата, отвърна:
	— Малко.
	Колебливият му отговор я накара да се запита дали зад думите му се крие нещо повече. Вече се чувстваше зле, защото си беше позволила да го съди, затова не го притисна повече.
	— Цял живот ли живееш в Уейвс? — попита го.
	Той й се усмихна, а сърцето й трепна. Слънцето се бе издигнало високо в небето, но се беше скрило зад един облак, осигурявайки им така необходимото облекчение от жегата.
	— Живял съм тук и в къщата ми във Флорида. Имам също и апартамент в Ню Йорк, но прекарвам повечето време на крайбрежието.
	— Кое място ти е любимо?
	Бризът подухваше в гърба й и я разхлаждаше за кратко. Потопи отново четката в боята, докато се опитваше да се закрепи неподвижно върху стълбата.
	— Аутър Банкс — отвърна той и протегна ръка, за да достигне по-далеч с четката.
	Кали продължи да нанася следващия слой.
	— Като дете много обичах да идвам тук. Цяла година очаквах с нетърпение гостуването. — Тя спря с пръст една струйка боя и се избърса в шортите си. — Всяка година идвах с Оливия и семейството й. Прекарвах толкова много време с тях, че се чувствах по-скоро част от семейство Диксън, отколкото от семейство Уийвър.
	— Значи, се познавате от деца? — Той почисти четката си и продължи да боядисва.
	— Да. Оливия е най-добрата ми приятелка. Тя е първият човек, на когото се обаждам, когато имам нужда да поговоря с някого. Знае всичко за мен — и хубавите, и лошите неща.
	Люк кимна.
	— Разбирам за какво говориш. Аз пораснах с едно момче на име Тод Краудър. Той се премести със семейството си в Портланд. Ходя му на гости веднъж годишно. Двамата правехме всичко заедно, докато растяхме. Едно лято работихме в магазин за сладолед. За нас това беше забавление и причина да не стоим вкъщи по цял ден.
	— Справяше ли се добре с лъжицата за сладолед? — попита Кали весело.
	— Можех да напълня фунийката със сладолед с височина от около трийсет сантиметра, без да се преобърне и да падне. Правехме толкова големи сладоледи за приятелите ни, преди управителят да разбере, че продаваме много повече на цената на обикновен сладолед — разсмя се той. — Онова лято създадохме доста неприятности на горкия управител. Двамата с Тод добавихме в менюто „Сладолед с тайни съставки“. Всеки ден наново записвахме сладоледа за деня на една дъска. Но ние си измисляхме рецепти според клиентите. Променяхме поръчките им, преценявахме хората и избирахме какво би им подхождало. Управителят изпадна в ужас, когато забеляза, че сиропите свършват още в сряда, а трябваше да стигнат чак до уикенда. Едва не ни уволни, но идеята му хареса толкова много, че ни позволи да продължим.
	— Какъв сладолед би направил за мен?
	Люк я огледа внимателно, усмивката се върна на лицето му, но след това замислено стисна устни и присви очи.
	— Няма да е нещо прекалено претрупано. Може би ванилов вкус, сладък и топъл, със заливка от горещ фъдж и домашна мента с шоколадови парченца.
	— Звучи чудесно. Любимият ми сладолед е мента с шоколадови парченца.
	Той повдигна изненадано вежди, а на челото му се появиха три линии.
	— И на мен ми е любим — отвърна той, отново с усмивка на лице.
	— Всеки път, когато имах лош ден, баба ми ме водеше на разходка и ми купуваше сладолед — обясни Кали. — Винаги исках шоколадов, но баба все повтаряше: „Забавлението в живота се крие в това да рискуваш да избереш нещо ново. Именно така порастваш. Виж всички тези вкусове! Избери си някой, който искаш да опиташ. Ако не ти хареса, ще ти купя шоколадов. Важното е да пробваш“. Така любим ми стана ментовият сладолед с шоколад.
	— Баба ти ми харесва.
	— Тя много ми липсва.
	Когато приключиха с боядисването, и двамата бяха изпоцапани с боя.
	— Маркучът е ей там — каза му тя. — В случай че искаш да се измиеш.
	Кали забеляза изцапаната риза на Люк, когато той отиде да изплакне кофата от боята, и стисна устни, опитвайки се да прикрие притеснението си.
	— Какво? — Той сложи четката в почти празната кофа и пусна водата.
	Кали пъхна ръце под струята и ги насапуниса със стария сапун, който бе оставила върху макарата на маркуча, когато започнаха да боядисват отвън миналата седмица.
	— Виж си ризата — каза му тя. Дрехата беше изцапана с лепкава бяла боя. Люк погледна надолу. — Нищо ли не усещаш? Цялата ти риза е подгизнала!
	Кали разви маркуча още малко, за да намокри целите си ръце. Студената вода действаше освежаващо в жегата.
	— Справи се отлично с боядисването и не очаквах да си толкова изцапан накрая — подразни го тя. Шегата я накара да се развесели. — Аз нямам почти никаква боя по себе си отбеляза. Това беше добре, защото не бе изпрала прането и това бяха последните й чисти дрехи.
	Люк протегна ръце към нея, а в очите му блестеше дяволито пламъче. Поведението му обърка Кали.
	— Благодаря ти, че ми позволи да ти помогна днес. Беше много забавно — каза той и тръгна към нея.
	— Какво правиш? — попита тя, заотстъпва назад и сложи маркуча между тях.
	— Просто мислех да те прегърна… — На лицето му грееше палаво изражение.
	— Да не си посмял — каза тя и насочи маркуча към него. Ще те напръскам!
	Кали сложи палец в края на маркуча и струята бликна силно към него. Той се дръпна настрани и успя да избяга. Тя насочи струята към него, но Люк беше прекалено бърз и тя отново не улучи. Той се усмихваше широко, а ръцете му все още бяха протегнати напред.
	— Ела тук — подвикна й.
	Кали отново отстъпи назад и едва не се спъна в разместените плочи на вътрешния двор. Люк свали ръце, но усмивката му не изчезна.
	— Добре — предаде се той. — Няма да те изцапам с боя. Но все пак трябваше да опитам! Може ли да ми подадеш маркуча, за да се измия?
	Тя го погледна колебливо, продължаваше да отстъпва назад. Подаде му маркуча с протегната напред ръка.
	— Водата действа много освежаващо в горещината — каза Кали.
	— Да, много е приятно — отвърна Люк, сложи палец на края на маркуча и изстреля силна струя над тях. Водата се изсипа върху им подобно на силен дъжд при буря.
	Кали изпищя и отскочи встрани, така се намокри само от едната страна.
	— Цялата ме измокри! — разсмя се тя, неспособна да се ядоса.
	— О, не, не си цялата мокра — отговори той и я напръска отново. — Ето, сега вече си цялата мокра.
	— О, наистина загази — каза тя, напълно забравяйки, че се беше запознала с него едва вчера.
	Опита да измъкне маркуча от ръцете му, но той го държеше високо над нея и тя не можеше да го стигне. Измокриха се до кости. Водата се стичаше в краката им и се събираше в млечнобели локвички. Кали подскочи в опит да достигне маркуча, но не успя и залитна върху неравните плочки. Люк я хвана със свободната си ръка и я придърпа към себе си. Тя усети тънките мокри блузи, които бяха единствената преграда между телата им. Мускулите на ръката му се свиваха и отпускаха, а пръстите му докосваха леко талията й. Тя се отдръпна, а цялата й блуза беше подгизнала от водата и боята.
	— Хванах те — каза той, задържайки погледа си върху нея малко по-дълго от обичайното. След това на лицето му грейна най-прекрасната усмивка и в корема й запърхаха безброй пеперуди.


>	Девета глава

	— Чаках ви да приключите… Но вие целите сте мокри! — възкликна Оливия с усмивка на лице, надничайки от прозореца на горния етаж. От къщата се носеше силна музика. Червените й къдри висяха над главите им перфектно оформени — влажността все още не беше успяла да ги съсипе. Обикновено към обяд Оливия прибираше с фиби необузданите си кичури, които не се поддаваха на никакъв контрол. Сега гледаше Кали по онзи техен начин, който използваха, когато някоя от тях знаеше какво си мисли другата. — Можете ли да дойдете вътре? Имам нужда от помощ.
	Кали и Люк се качиха по стълбите до верандата. Люк посегна през нея и отвори старата врата с мрежа. Пантите скърцаха, а мрежата беше скъсана в долния край. Влязоха в дневната и той спря на мястото си. Помещението беше с перфектна форма и структура — имаше висок сводест таван с вентилатор и голям прозорец, който заемаше част от задната стена и през него се разкриваше великолепна панорамна гледка към морето. Единствената промяна, която Кали и Оливия искаха да направят в тази стая, бе да разширят прозореца и да добавят френски врати, които да водят направо на новите веранди. Искаха също да махнат вградените рафтове, които разделяха дневната от кухнята.
	В средата на дървения под Уайът строеше огромно съоръжение, като използваше зъбни колелета и други разноцветни елементи. Момчето пусна едно топче от върха, за да изпробва построената от него конструкция. Люк се наведе, за да я разгледа отблизо.
	— Какво строиш? — попита той.
	— Двойна писта за изстрелване на топче. Виж това — каза Уайът и сложи ново топче в горния край. Докато топчето се търкаляше надолу, той премести някакъв лост и смени посоката му.
	— Страхотно е — отвърна Люк с огромна усмивка. — Може ли аз да построя нещо?
	Очите на Уайът се разшириха от вълнение.
	— Разбира се!
	Люк бръкна в кутията и зарови в нея. Гледаше ту кутията, ту пистата. Откачи няколко елемента, смени посоката на пистата и добави няколко зъбни колелета.
	— Хайде да видим дали ще се получи. Колко топчета имаш?
	— Четири — отговори момчето и му подаде топчетата.
	Люк ги пусна по пистата едно след друго, а лъскавите топчета се търколиха мълниеносно. В следващия момент се блъснаха в зъбните колелета и се изстреляха в четири различни посоки, като всички изскочиха от пистата едновременно.
	— Леле! — възкликна Уайът, възхитен от видяното. Той наклони глава на една страна, за да разгледа по-добре новите елементи, които Люк добави.
	— Трябва да помогна на майка ти — каза му Люк и се изправи. Разроши косата на момчето и последва Кали.
	Усмихна й се, а тя трябваше да си поеме въздух, за да се успокои. Лекотата, с която общуваше с деца, го правеше още по-привлекателен. Кали се прокашля.
	— Уайът все още не се е запознал с други деца — обясни му тихо, докато двамата излизаха от стаята. — Ще се запознае с много хора, щом започне училище, но ми е мъчно, че прекарва лятото сам.
	Люк се замисли. След миг, докато изкачваха стълбите, той каза:
	— Племенникът ми навършва осем години. Тържеството по случай рождения му ден ще бъде в моята къща. Защо не дойдете всички заедно?
	— Просто споделях притесненията си. Нямах намерение да се натрапвам.
	— На група осемгодишни деца? Съмнявам се, че ще се натрапите — отвърна той.
	Кали го заведе в стаята на горния етаж, в която работеше Оливия. Люк не сваляше поглед от нея. Изражението му разкриваше как би изглеждало лицето му, когато се отпусне след бурен смях или пък когато научи някоя добра новина. Изглеждаше мило и съвсем искрено.
	— Имам нужда от малко помощ с измерването — каза Оливия през стиснатия молив в устата си. В стаята продължаваше да звучи силна музика. Огледа Кали и Люк, а след миг погледът й спря върху приятелката й и Оливия се засмя. Беше се покатерила на стълбата и отбелязваше разстоянието по тавана, но не успяваше да стигне по-нататък. Спря и извади молива от устата си. — Трябва ми някой по-висок човек. Люк, можеш ли да се качиш на онази щайга там? Би трябвало да издържи тежестта ти.
	Кали грабна дървената щайга, в която държаха някои от вещите на Оливия, след като се преместиха, и я плъзна по голия под към Люк. Това беше стаята, в която Кали спеше временно, докато ремонтират постоянните си спални. Надуваемият дюшек беше избутан до стената, а завивките не бяха сгънати, защото сутринта тя нямаше време за това, след като Люк я събуди.
	В стаята нямаше почти нищо — нито щори, нито пердета, нито мебели, с изключение на малката тоалетка, която бе купила от един магазин за антики. Доставиха я на следващия ден. Беше бледожълта на цвят, имаше извити навън крака, но останалата й част бе съвсем изчистена на вид. Кали си представяше цялата стая в жълто и кремаво, с нежни бели морски звезди в кошници от светло дърво и дървени декорации по стените.
	Оливия премести стълбата на друго място. Люк хвана единия край на ролетката и я опъна по тавана.
	— Искам да изчисля колко вградени лампи можем да сложим в тази стая. Доста е голяма, а централната лампа в средата не успява да я освети достатъчно добре.
	Двете бяха обсъждали да монтират вградени лампи във всички стаи за гости. Смятаха да сложат ключове за регулиране на светлината, така че гостите, които се прибират късно, да могат да използват меко осветление в съответствие с настроението си. „Бийчкомбър“ трябваше да създава уют на гостите си, да им предоставя спокойствие и да им помага да избягат от стреса и напрежението на ежедневието. Вилата нямаше да бъде луксозна и шикозна, но за сметка на това щеше да бъде спокойно и сигурно място, осигуряващо перфектна почивка след дълъг ден на плажа.
	— След като измеря, може да разгледаме плановете по време на вечеря — каза развълнувано Оливия. — Люк, искаш ли да се присъединиш към нас? — Преди той да успее да отговори и въпреки предупреждаващия поглед на Кали, тя добави: — Няма да е нищо специално, навярно ще си поръчаме пица, но ще ни бъде приятно да останеш.
	— С удоволствие — отговори той и намигна на Кали.
	Кали се опита да не мисли за суматохата, която той създаваше. Присъствието му я разсейваше. Беше убедена, че той просто си играе на котка и мишка, нищо повече от това. В противен случай защо щеше да си губи времето в нейната малка плажна вила? А тя кръжеше около него. Навярно той искаше точно това.
	Но в следващия миг погледът й спря върху дневника, който стоеше на тоалетката. Алис се бе чувствала самотна в тази къща, а днес тя беше изпълнена с толкова много смях. Независимо какви бяха мотивите му, днес си прекараха много добре.
	— Е, тогава най-добре да се залавяме с шкуркането и боядисването на стените — каза Кали, опитвайки се да прикрие мислите си.

	* * *

	— Защо, за бога, го покани на вечеря? — попита Кали, надничайки през прозореца, докато Люк и Уайът си подаваха топка.
	Бяха приключили с работата за деня и Люк предложи да заведе детето навън да поиграят и да му помогне да хване малко риба, докато Кали и Оливия изчистят. Сутринта беше дошъл в къщата с бански под дрехите, а по-късно съблече изцапаната с боя риза. Кали се опита да не гледа загорялата му от слънцето кожа. Люк подаде топката на момчето, тя се издигна високо във въздуха и падна право в ръцете на Уайът. Когато детето улови топката, мъжът вдигна победоносно ръце.
	— Той е много мил — отговори Оливия и се облегна на рамото на Кали. — А и ти имаш нужда от някой мил човек и живота ти.
	Думите й изненадаха Кали. За какво говореше приятелката й?
	— Много ти благодаря, но мога сама да вземам решения и да правя избор — каза тя. Тонът й беше закачлив, въпреки че искаше да даде на Оливия да я разбере съвсем ясно. Знаеше, че приятелката й се опитва да помогне, но Кали нямаше нужда от това. Беше си добре и сама.
	— Той дойде да помогне, донесе закуска, боядисваше цял ден, довърши свалянето на тапетите в дневната… Мисля, че те харесва.
	Кали се обърна рязко.
	— Мисля, че е отегчен. Пък и какво значение има? И без това съм прекалено заета и нямам време за тези глупости. Имаме бизнес, който трябва да управляваме.
	Оливия се усмихна многозначително на Кали, сякаш отлично знаеше за какво става въпрос. Това само я ядоса още повече, защото приятелката й всъщност не знаеше.
	— Не се страхувай да пробваш отново — каза й Оливия.
	— Дори и да е неочаквано. И не се страхувай да се разкриеш пред някого. Знам, че ти е много трудно, но, Кали, наистина трябва да допускаш хората до себе си. Мисля, че на него ще му хареса, ако го направиш.
	Кали прехапа устната си, не знаеше какво да отговори.
	— Ти си много забавна, Кали. Трябва да позволиш на хората да го видят.
	Оливия погледна над рамото й през прозореца и се разсмя толкова силно, че бързо сложи ръка пред устата си, за да прикрие смеха си.
	Уайът плуваше, а Люк го наблюдаваше от плажа. С големи букви на пясъка пишеше: _Кали! Ела отвън!_
	Кали отново погледна Оливия.
	— Той само отвлича вниманието ми — каза тя неособено убедително.
	— От какво? — попита Оливия с добродушно изражение. Хвана игриво ръката на Кали и каза: — Хайде да излезем. — Взе три бутилки бира от хладилната чанта и отварачката и тръгна към вратата.
	Кали си пое дълбоко дъх и я последва. Независимо кое според Оливия беше добро за нея, тя никога нямаше да се довери на човек, когото познаваше съвсем отскоро и който нямаше никаква причина да присъства в живота й. Според статиите, които бе прочела, Люк бързо губеше интерес и тя нямаше да позволи да я нарани.
	Двете отидоха на плажа, Люк взе бутилките от Оливия и ги отвори. Пъхна капачките в джоба си и им подаде по една бира.
	— Здравей — каза той на Кали с топла усмивка. — Видя ли съобщението ми? — Посочи с глава към пясъка.
	— Едва забележимо е — отговори тя. Люк изглеждаше наистина възхитително, усмивката му надничаше иззад бутилката, докато той отпиваше от бирата. Наложи й се да положи големи усилия да прикрие собствената си усмивка. Той беше толкова чаровен, че Кали трябваше да отпие глътка бира, за да отмести поглед от него.
	— Хубава блуза — отбеляза той, самодоволно ухилен.
	— Другите са изпрани.
	Тя погледна тениската с надпис _Аз оцелях след плажния купон с бургери_. Беше й много дълга, почти покриваше шортите й.
	Уайът дойде при тях, целият мокър.
	— Мамо, видя ли как застанах на ръце? Направих го, преди една вълна да ме събори.
	— Да, видях! — отговори развълнувано Оливия. Грабна една хавлия от плажната чанта, която Люк беше взел с тях, и зави Уайът, но той веднага я захвърли.
	— Ела до водата да ме гледаш.
	— Добре — съгласи се Оливия и се усмихна на Кали и Люк. Взе хавлията, постели я на пясъка край водата и седна на нея с гръб към тях.
	— Благодаря ти, че ми позволи да остана за вечеря — каза Люк, стиснал бутилката бира в ръка. — Днес много се забавлявах.
	— Изненадана съм, че не си зает с голямата си фирма — отбеляза Кали. Чудеше се как той има време да прекара с тях цял ден, предвид информацията, която бе прочела за империята на семейство Съливан и отношението на баща му към работата. Припомни си прочетеното: _… слухове относно мотивите на неговия син — Люк. Дали той притежава енергията и уменията да управлява толкова голяма фирма?_.
	— В момента съм в отпуск. Е, поне така се предполага, но ми се обади адвокатът и настоя да се видим заради няколко имота. Затова прекъснах почивката си и се отбих тук, за да потуша най-големите пожари. — Преди тя да заговори, Люк продължи: — Но баща ми задължително работи всеки ден от седмицата, независимо от случващото се. — Той се намръщи. — Вярва, че човек печели милион долари, ако работи, без да спира, по всяко време на денонощието. Предполагам, че трябва да му вярвам, защото определено е доказал този факт. Моят метод на работа е различен от неговия, но аз също работя усилено.
	— Не исках да прозвучи като намек, че не работиш — побърза да каже Кали. Почувства се виновна за думите си. Помисли си, че той ще каже нещо забавно и отново ще стане весел и закачлив, както обикновено, но в следващия момент си спомни реакцията му на лодката миналия ден.
	Люк отпи от бирата си, после погледна бутилката й и за нейно облекчение, усмивката се върна на лицето му.
	— Бирата ти ще се стопли.
	Тя надигна бутилката и отпи голяма глътка.
	— Работата е хубава — добави той по-спокойно. — Не искам да прозвучи по друг начин. Обичам това, което правя.
	— Как минава един твой ден? — попита Кали. Уайът и Оливия се върнаха при тях. Момчето не можеше да си поеме дъх, уморено от плуването. Зае се да се бърше с хавлията, а Оливия се включи в разговора.
	— Обикновено рано сутрин тичам. Започвам работа в осем. Излизам за дълъг обяд и се връщам около три часа. Понякога, когато е необходимо, работя до късно вечер. Ако имам време, след работа се занимавам с различни неща карам сърф, ходя на партита…
	— Аз обичам партитата! — извика Уайът усмихнат и дойде при тях.
	— Да, забавни са — съгласи се Люк. Очевидно му харесваше да говори с него. Държеше се чудесно с детето. — Ако майка ти няма нищо против, бих искал да те поканя на рождения ден на моя племенник утре вечер. Искаш ли да дойдеш?
	Уайът се обърна към Оливия. Очите му се бяха разширили от вълнение и той я гледаше усмихнато.
	— Може ли, мамо?
	Оливия остана изненадана от поканата за тържеството. Премигна учудено, очевидно й беше трудно да осмисли всичко.
	— Утре ли? Аз… ох… Да, разбира се. Ако Люк и семейството му нямат нищо против.
	— Сигурен съм, че никой няма да има нищо против, но все пак ще се обадя на сестра ми.
	Кали знаеше какво си мисли Оливия. Погледът й издаваше, че в момента през ума й минават хиляди мисли. Кали можеше да ги отгатне: _Какво ще облека? Какво ще облече Уайът? Какъв подарък ще купя на дете от богато семейство, което си има всичко?_.

	* * *

	Някой почука на вратата. Кали отвори, очаквайки лицата, но на прага стоеше Гладис, прегърнала огромна тюркоазена саксия с нарисувани по нея жълти и лилави цветчета. Те бяха в тон с високото лилаво цвете, засадено в саксията.
	— Донесох ви нещо — каза тя, докато Кали й помагаше да остави тежката саксия на верандата. — И се отбих да видя Уайът — добави. — По-рано днес ми изпрати съобщение, че трябва да дойда и да го видя как плува срещу вълните. Увери ме, че вече е истински професионалист.
	— Сама ли пренесе тази тежка саксия през улицата? — попита я Кали.
	— Всяко момиче трябва да прави кардиотренировки по един или друг начин! — отвърна Гладис, намигна й и влезе в къщата. — Здравей, Уайът!… О! — Тя се прокашля и приглади ризата си, когато Люк застана до Кали.
	— Люк Съливан — представи се той и й подаде ръка.
	Гладис се ръкува с него и го огледа любопитно.
	— Не исках да ви прекъсвам. Дойдох да помогна на Кали с пицата. Реших, че е доставчикът.
	Гладис бавно обърна глава към Кали и едва забележимо повдигна вежди.
	— Съжалявам — извини се тя. — Но Кали не ми е казала, че вече има приятели тук. Останах изненадана. Хубаво е да видя нови хора в къщата.
	Бе успяла да преодолее първоначалния си шок, но погледът й подсказваше на Кали, че по-късно трябва да й обясни случващото се. Съдейки по реакцията й, Гладис очевидно знаеше кой е Люк.
	Той излезе на верандата и се наведе да разгледа саксията.
	— Прекрасна е — каза, прокарвайки пръсти по цветчетата. — Вие ли я нарисувахте?
	Гладис кимна.
	— Много ми допадат сенките по венчелистчетата.
	— Е, това е нещо, което направих за забавление — отвърна небрежно възрастната жена, очевидно развълнувана от интереса на Люк точно като Кали. — Това растение привлича пеперудите и мирише на бонбони.
	Уайът се наведе да го помирише.
	— Какво става тук? — появи се и Оливия. — О! Саксията е прелестна.
	— Благодаря ти, миличка. Радвам се, че ти харесва. — Гладис натисна леко почвата в саксията, разместена при пренасянето й през улицата, после изтупа полепналата по ръцете й пръст. — Засадих четири такива за мен и реших да направя една саксия и за вас. Цветето е много нежно. Ако дъждът реши да ни удостои с присъствието си, най-добре е да го приберете вътре, особено ако е много ветровито.
	От пристигането си в „Бийчкомбър“ Оливия и Кали имаха голям късмет с времето, но Гладис ги бе предупредила и Кали знаеше, че е въпрос единствено на време, преди да се наложи да преживеят следобедните гръмотевични бури след горещ ден.
	— Е, няма да оставам, щом имате компания. Исках просто да се отбия и да ви дам цветето. Уайът, някой друг път ще ми покажеш как плуваш.
	— Остани, ако искаш — каза Оливия. — Поръчали сме пица, ще има достатъчно за всички.
	— О, не. Насладете се на вечерята си. Аз трябва да почистя бъркотията в задния двор. Може да завали. — Тя се обърна към Уайът: — Миличък, утре можеш да ми покажеш номера с плуването.
	Гладис отвори вратата и излезе на верандата.
	— Моля те, мамо, нека й покажа сега, може ли? — попита детето.
	— На плажа няма никого, Уайът. Опасно е — вълните вече са много високи. Ще й покажеш утре.
	— Аз мога да отида с него — обади се Люк.
	— Благодаря ти, Люк, но не искам да те ангажирам с това. Уайът, време е за вечеря. Това може да почака до утре.
	Момчето се натъжи, но кимна разбиращо.
	— Наистина — каза Люк. — Няма проблем. Ще го заведа навън да покаже на баба си как плува. Ще ни отнеме пет минути, нали, Уайът. — Той намигна на момчето.
	— Добре — съгласи се Оливия. — Пет минути и се прибираш. Не карай Люк да стои отвън цяла вечер.
	— Вие двамата с Люк се пригответе — каза му Гладис усмихнато. — Аз ще дойда след минута.
	— Слушам, госпожо! — извика Уайът, мина покрай Люк и двамата излязоха през задната врата. Момчето не спираше да говори.
	— Не ми се искаше да излиза толкова късно — каза Оливия. — Понякога не се страхува от нищо. Това ме тревожи.
	— Той знае, че не трябва да плува сам — успокои я Гладис. Винаги го правеше. — Каза ми, че не му е позволено да влиза във водата, ако с него няма възрастен. Доста е разумен за осемгодишно дете.
	— Това е добре. Просто не искам да прецени погрешно разстоянието от брега и да влезе прекалено навътре в морето. Никога досега не е живял край океана.
	— Ти си добра майка.
	Гладис не каза нищо повече, но последвалата тишина подсказа на Кали какво има предвид. Гладис винаги подкрепяше Оливия, помагаше й по всеки възможен начин, след като бащата на Уайът ги напусна. Неведнъж Оливия беше споделяла опасенията си, че момчето расте без баща. Това я тревожеше. Щеше да бъде много по-лесно, ако в живота му има мъж, който да го води на плажа, да плува с него, да го вдига на крака, когато някоя вълна го събори, да го хвърля във въздуха и да си играе с него.
	През годините Оливия говореше откровено за ситуацията, ала никога не търсеше съжаление, затова не казваше на никого, когато имаше нужда от нещо. Но Гладис винаги беше до нея. Тя бе посъветвала внучката си да не крие миналото от Уайът и да отговаря на всички негови въпроси, защото, както Гладис обичаше да повтаря: „Истината ще ни освободи“.
	— Радвам се, че е близо до нас — призна Оливия, когато баба й излезе. — Ще е добре за Уайът някой от семейството да е край него, докато ние двете с теб работим. Люк също много помогна днес. Справя се отлично с децата.
	Кали кимна.
	— Всичко ще се нареди. Досега имахме много работа по къщата. Ще стане по-лесно, когато приключим и я отворим за гости. Но си права. Прекрасно е, че Гладис е тук. Спомням си как идваше на гости. Започваше да ми липсва още щом си заминеше. — И се усмихна при този спомен.

	* * *

	Кали донесе на Люк още една бира. Празната кутия от пица все още стоеше на масата между чиниите им. Тя събра празните съдове и се канеше да ги внесе в къщата, но Люк я помоли да ги остави. Затова Кали струпа всичко на купчина в края на масата. Оливия беше завела Уайът да се изкъпе и да се приготви за лягане. Все още не бе заваляло, затова двамата бяха останали навън. На масата гореше свещ, а те си говореха.
	— Влажно е — каза Кали и отпусна глава назад, за да усети вятъра по лицето си. — Напомня ми за нощта, когато получих телескоп за рождения си ден. Чаках до късно да се стъмни, за да мога да наблюдавам звездите и Луната. Мама ме извика няколко пъти, но аз не й обръщах внимание, запленена от телескопа.
	Люк се беше подпрял на лакът, а очите му блестяха, пълни с интерес.
	— Бях го насочила към един красив кратер на Луната и тогава я чух да върви през тревата. — Кали все още помнеше онази вечер. Единствената светлина идваше от верандата, около лампата кръжаха насекоми, имаше лек вятър, точно както сега. — Щом я чух да идва, аз се притесних, защото най-после осъзнах, че ме беше викала да се прибирам. Очаквах да е ядосана и да ми се скара. Но тя не го стори. Усмихваше се. Застана зад мен, придърпа косата ми от врата и прошепна в ухото ми: „Какво виждаш?“.
	Люк се усмихна, сякаш му беше хрумнало нещо, и я извади от спомените й.
	— Какво има? — попита тя.
	— Представях си какво е видяла майка ти — каза той. — Вероятно е гледала през прозореца и те е наблюдавала как се занимаваш с телескопа, напълно сериозна и погълната от него. Видях същото това изражение, докато боядисваше. Затова не се е ядосала. Сигурен съм, че е разбрала, че не си я пренебрегнала нарочно.
	Завладяна от носталгия, Кали отвърна:
	— Сигурно си прав. Никога досега не бях мислила за това. Просто си спомням усмивката й и съм щастлива, че имам този спомен. Мама не се усмихваше често, след като баща ми замина, и аз се стараех да не забравя усмивката й. Показах й Луната и двете останахме навън до късно. Гледахме звездите, наслаждавахме се на момента, без да бързаме заникъде. Не си спомням какво точно съм видяла през телескопа, защото беше отдавна, но и до днес си спомням усмивката й.
	— Това е прекрасна история — каза Люк.
	Те замълчаха, чуваше се само тътенът на морето.
	— Тази вечер океанът е бурен — най-после наруши мълчанието Кали и се обърна към водата. Държеше бутилката бира в ръка, но не пиеше. Притесняваше се, че изпитото количество я бе направило прекалено откровена и може би щеше да му признае, че го намира за страхотен.
	— Идеален е за сърф — отговори Люк. Пламъкът на свещта танцуваше пред погледа му. Въздухът бе натежал от жега, небето беше черно, без помен от светлина, облаците се трупаха над главите им. Той отпи от бирата си, остави бутилката на масата и я погледна със сините си очи. — Карала ли си сърф?
	Кали поклати глава, насочила поглед към океана. Не смееше да го погледне в очите, защото се страхуваше от познатото вълнение, което навярно щеше да изпита. Не можеше да си позволи тези чувства, защото след това щеше да страда. Но все пак се обърна към него. Каза си, че ако това наистина беше просто игра за него, той със сигурност беше добър актьор. Дори не искаше да си помисля колко богат опит имаше в ухажването.
	— Бих искал да те заведа на сърф. Какво ще правиш утре?
	— Ако ходим на рождения ден на племенника ти, ще трябва да купя подарък и да си избера дрехи — отвърна тя, променяйки темата на разговора.
	Чу се _пукот_, а след това _гръм_. Те се стреснаха. Едва тогава Кали забеляза черните облаци над главите им, скрити в тъмнината на нощта. Морето ревеше сърдито.
	След това настъпи зловеща тишина, нарушавана единствено от шума на вълните. В следващия миг няколко големи капки дъжд с тропот паднаха на масата. Кали се изправи, събра празните чинии, а Люк духна свещта. Дъждовните капки започнаха да падат все по-често.
	— Бързо! Вземи онези плажни кърпи! — извика Кали през смях въпреки бързането и посочи хавлиите, които Оливия бе метнала на няколко стола да съхнат след плуването на Уайът.
	Тя хвърли празната кутия от пица в коша за боклук на двора и остави чиниите на масата, за да не й пречат да побегне към къщата. Капките бяха последвани от пороен дъжд, чийто шум я накара да си спомни за рейнстиковете*, с които си играеше като дете. Люк бързо грабна кърпите и ги метна на ръката си.
	[* Перкусионен музикален инструмент, създаден в Чили. Представлява куха тръба, пълна с малки камъчета или бобени зърна. — Б.пр.]
	Двамата изтичаха до задната врата.
	— Заключено е! — каза невярващо Кали. — Сигурно Оливия е заключила по навик. Винаги го прави — обясни тя и почука на вратата, но никой не отвори. — Сигурно е горе с Уайът. Ще трябва да заобиколим и да влезем от предната врата.
	Слязоха от верандата и се втурнаха в дъжда към предната част на къщата. От небето валеше порой и Кали не виждаше добре. Тя все още не познаваше мястото достатъчно и не можеше да тича с лекота в тъмното, затова се спъна в нещо. Но преди да се строполи на земята, усети как две силни ръце я хванаха, повдигнаха я и едва не спряха дъха й. Всичко приключи много бързо, преди тя да успее да осъзнае случващото се, и двамата отново тичаха през двора, но този път Люк стискаше ръката й. Кали се движеше слепешката, шумът от дъжда и тътенът на гръмотевиците отекваха в ушите й, сетивата й бяха изострени и нащрек. Люк стискаше ръката й силно, но нежно, и я водеше през мрака, карайки я да се чувства в безопасност. Чуваше дишането му — насечено и бързо. Стигнаха до предната врата и бързо изкачиха няколкото стъпала. Тъкмо в този миг отекна поредната гръмотевица.
	Поривите на морския вятър ставаха все по-силни, а къщата започна да се олюлява. Беше проектирана по този начин, за да издържа на силните атлантически бури. Въпреки че знаеше това, Кали все пак се тревожеше. Опита се да прогони тези мисли, отвори вратата и двамата едва не паднаха вътре.
	Стояха в коридора, мокри до кости. Погледът на Люк се плъзна по тялото й, но той бързо се окопити и отново погледна лицето й. Усмихна се и каза:
	— Забравих свещта.
	Пусна кърпите на пода и двамата се засмяха тихо, все още леко задъхани.
	— Няма нищо — отвърна Кали. Взе една кърпа от коша, в който ги държаха. — Ето, вземи това. Постели я на седалката на колата, за да не я намокриш. Ще ми я върнеш на тържеството.
	Думите й, изглежда, леко го разочароваха и Кали се зачуди дали не се е надявал да остане още малко. Люк пристъпи към нея и я погледна в очите.
	— Тази вечер ми беше много приятно и забавно — каза той, а думите му бяха натежали от неизказани мисли.
	Дали изпитваше същото като нея? Тя не се бе чувствала по-жива, както преди малко, докато двамата тичаха в мрака. Наведе се леко напред, телата им бяха съвсем близо едно до друго. Кали се питаше дали той отново ще опита да я целуне? Но дали тя го искаше? Ами ако просто беше прекалено развълнувана от случилото се? Отстъпи назад.
	— Можеш ли да шофираш в това време? — попита го.
	Люк си пое въздух с леко несигурно изражение.
	— Да, това е просто буря — отвърна той, докато бършеше косата си с кърпата. — Вероятно ще премине, преди да се прибера у дома.
	— Добре — каза тя с многозначителна усмивка. — Ще се видим утре вечер.


>	Десета глава

	— Виж това — извика Оливия от другата стая, щом доставчиците довършиха монтажа на уредите. Тя влезе в кухнята при Кали, стиснала в ръце старо сандъче, голямо колкото кутия за обувки. Беше кафяво на цвят, в средата му имаше ключалка, а пантите бяха потънали в прах.
	Уайът застана до него с малък чук в ръце. И двамата носеха еднакви предпазни очила.
	— Знам, че това не беше в плана за деня. Занимавах се със свалянето на вградените шкафове, докато работниците са тук, за да могат да запълнят дупките и да иззидат стената, ако е нужно. Аз свалях единия шкаф, а Уайът — другия. Виж какво намерихме. — И показа сандъчето на Кали.
	— Беше на дъното на единия вграден шкаф — обясни детето.
	— Явно дъната на всички шкафове са кухи. Махнахме последния шкаф и така получихме достъп до кухината — обясни развълнувано Оливия.
	— Това съкровище ли е? — попита Уайът.
	— Не знам — отговори Кали и седна на масата с чаша кафе. — Какво пише на месинговата табелка? — Посочи точно над ключалката.
	Оливия остави сандъчето на масата, погледна табелката с присвити очи и прекара пръст по нея.
	— Прилича ми на _ФМ_.
	— Може би _М_ означава Макфарлин. — Кали отпи от кафето си. Приготви го, докато чакаше доставчика да й даде да подпише документите. Топлата кремообразна напитка прогонваше всички болки от усилената работа предишния ден. — _Ф_ може би е за Фредерик. — Тя разгледа ключалката. — Чудя се къде ли е ключът.
	— Аз пък се чудя защо са оставили сандъчето тук, ако наистина е негово. Не е ли важно за него или за Алис? Освен ако не е празно… — Оливия вдигна сандъчето до ухото си и го разклати. — Като че вътре има нещо.
	— Оставили са тук сандъчето и дневника, който ти намери. Какво ли още са оставили в къщата? — обади се Уайът.
	Доставчиците се появиха в стаята, прекъсвайки разговора им, и подадоха на Оливия документ за подпис.
	— Сигурна съм, че Алис ги е скрила, а след смъртта й никой не е знаел, че са тук.
	— Фактът, че са били скрити, ме кара да се питам какво има в тях — рече тихо Оливия и повдигна любопитно вежди, докато се подписваше на документа. — Може би в сандъчето и дневника са скрити някакви семейни тайни — пошегува се тя. Остави сандъчето на пода в килера и затвори вратата.
	Кали пристъпи към готварската печка, докато Оливия изпращаше доставчиците и им благодареше.
	— О! Вече имаме печка! — възкликна развълнувано тя. Завъртя копчетата на чисто новата газова готварска печка, която току-що им бяха доставили заедно с огромен хладилник. Навярно техният адрес им беше първият за деня, защото пристигнаха още в осем и половина сутринта.
	Доставчиците си заминаха и Кали отново седна на масата. Покри лицето си с ръце.
	— Не трябваше да позволявам на Люк да стои до толкова късно снощи — каза тя, но сърцето й говореше съвсем друго нещо. Искаше й се той да беше тук сега и да я държи за ръка, както предишната вечер. Усмивката му вече й липсваше и тя нямаше търпение да го види отново по-късно вечерта.
	— Не, струва ми се, че просто си се отпуснала и си позволила на нещата да следват естествения си ход — отбеляза Оливия с широка усмивка.
	— Довечера сме на онова парти… — Кали вдигна чашата до устните си, за да не се усмихне.
	— Всичко ще бъде наред. Уайът много се вълнува. — Оливия отвори хладилника и фризера и надникна в тях.
	Някой почука на вратата и двете се спогледаха изненадано.
	Оливия затвори фризера и се запъти към вратата, а в това време Кали се изправи и остави кафето си на масата. Не искаше тя да отвори вратата, в случай че на прага стоеше Люк, но притеснението и очакването не й позволяваха да седи на едно място. Затова се зае да бърше печката и новите гранитни плотове. Бяха се спрели на тях, защото карамелените и бледокремавите шарки им напомняха на мокрите зрънца пясък на брега след отлив. Кали трябваше да прави нещо, за да не мисли за предишната вечер.
	Миналата седмица боядисаха кухнята в пясъчнорозово, а уредите от неръждаема стомана отлично пасваха на сребристите метални мидички, които бяха закачили по стената. Добавиха и състарени шкафове в бяло, като преди това свалиха старите от тъмно дърво, които вероятно бяха монтирани още през 70-те години. За пода подбраха нови жълтеникавокафяви плочки. Сега тя огледа помещението, доволна от резултата.
	— Кали. — Оливия влезе в кухнята с някакъв мъж. Той имаше тъмна коса, беше слаб, а усмивката му можеше да накара всеки непознат да се почувства спокойно. — Това е Ейдън Паркър. Довършил е плановете за задните веранди.
	Кали му подаде ръка.
	— Много се радвам най-после да се запознаем — каза тя. В деня, в който Ейдън оглеждаше къщата за първи път, Оливия беше дошла с него. Кали все още бе в Ричмънд и беше казала на приятелката си да се довери на инстинкта си за плановете. Вярваше й безусловно и знаеше, че Оливия ще избере най-доброто за задните веранди. Когато дойде за първи път в „Бийчкомбър“, тя разбра, че е била съвсем права да се довери на приятелката си. Кали избърса ръцете си и се включи в разговора им: — Оливия ми е разказвала много за теб.
	Ейдън хвърли весел поглед на Оливия.
	— Това звучи малко страшничко — каза усмихнато той.
	— Имайки предвид, че повечето ни общи случки са свързани с партита в колежа…
	Оливия и Ейдън бяха състуденти и бяха живели в едно общежитие, но на различни етажи. Той бе първият човек, с когото Оливия се бе запознала в колежа, а срещата им беше точно на рождения й ден. Онази вечер Ейдън я бе извел на вечеря. Това се беше превърнало в техен ритуал и се повтаряше всяка година до завършването им. Но след това животът на всеки от тях бе поел в различна посока, а сега Оливия се радваше на възможността да го види отново.
	Кали погледна приятелката си престорено сърдито, задето й беше спестила точно тези неща.
	— Е, очевидно не ми е разказвала подходящите истории — отбеляза шеговито тя.
	Ейдън се засмя и отново погледна Оливия. По дружелюбното му изражение ясно личеше, че общите им спомени и случки са били щастливи за него.
	— Радвам се, че ми се обадихте да се заема с тази задача. Отдавна не съм бил в Аутър Банкс. Бях забравил какво прекрасно място е това.
	— Идвал си тук на почивка ли? — попита Кали.
	— Живях тук няколко години. — Той надникна през задния прозорец и смени темата на разговора: — Струва ми се, че мястото ще изглежда съвсем различно с новите веранди.
	— Благодаря ти за изгодната оферта — каза Оливия.
	Ейдън беше направил плановете безплатно. Затова плащаха единствено за работниците, което, предвид ограничения им бюджет, бе значителна сума, но крайният резултат щеше да бъде невероятен.
	— Няма нужда да ми благодарите. Помагам на приятелка — усмихна й се той. — Ще изтичам до колата, за да си взема лаптопа. Трябва да направя някои изчисления и снимки. Щом приключа, ще ви покажа макет на готовите веранди.
	— О, това би било чудесно — зарадва се Кали, но преди да успее да каже още нещо, се чу едно щракване, а след него се разнесе бръмчене. Най-прекрасното бръмчене на света. Тя изтича до отдушника на пода и стъпи върху него. Веднага усети хладния въздух по босите си крака. — Климатикът работи! — развълнувано извика на Оливия. Не можеше да сдържи радостта си. Тази сутрин работниците ремонтираха климатичната система. Всичко вървеше по план и Кали бе щастлива и въодушевена.

	* * *

	След като видя модела на завършените веранди, Кали остави Оливия да прави компания на Ейдън и се залови за работа в официалната дневна. Всички неравни места бяха загладени и вече бяха започнали с боядисването, така че й оставаше малко за довършване. Наля светлосиня боя във ваничка и плъзна валяка през нея, като го прекара напред-назад през ръба, за да отцеди ненужното количество боя. След това го прокара по стената, наблюдавайки как красивият цвят променя стаята пред очите й.
	Вече бе приключила с другата половина на стаята, когато Гладис влезе. Беше й предложила да дойде, ако й доскучае, за да си побъбрят, докато Кали работи.
	— О! Изглежда чудесно! — каза тя и влезе в стаята с несигурна крачка. — Ще стане прекрасно. Много се вълнувам от всичко случващо се: че живеете отсреща, от промените по къщата, от плановете ви да посрещате гости и от всички очарователни посетители, които вилата ще привлече… Всичко е чудесно! — възкликна Гладис и седна тежко на стола. — Дълго време къщата тънеше в тишина, след като Алис спря да посреща клиенти. Но я разбирах. Годините минаваха, тя остаряваше. Краката вече не я държаха както преди и просто вече не можеше да се справя с всички задачи.
	— Намерихме още една нейна вещ — каза Кали и слезе от малката стълба, която използваше, за да боядиса перваза точно под тавана. — Поне си мислим, че е нейна. Става въпрос за едно сандъче.
	— Така ли? — намръщи се Гладис. — Има ли нещо в него?
	Кали поклати глава и отиде да вземе сандъчето от килера в кухнята, където го бяха прибрали.
	— Погледни — подаде го тя на Гладис, щом се върна в стаята. Настани се на един стол, придърпа го по-близо до жената и завъртя сандъчето на другата страна. — Тук пише _ФМ_. Може би са инициалите на брат й.
	Гладис потри ръце замислено.
	— Звучи логично. Фредерик Макфарлин.
	— Трябва да му го върнем — каза Кали и избърса инициалите, опитвайки безуспешно да почисти старата месингова табелка. Металът бе почернял от времето, блясъка, който тя се опитваше да възстанови, вече го нямаше. — Но миналата вечер намерих толкова много хора на име Фредерик Макфарлин. Как ще го открием?
	Гладис пъхна коса зад ухото си с драматичен жест.
	— Може би познавам някого, който ще ни помогне да се свържем с него.
	— О, нима? — Кали взе валяка, но отново го остави.
	— От време на време пия кафе в града с няколко дами и едната от тях — Аделейд Фостър, може би го познава. В миналото работеше с него, но оттогава измина много време. Той се занимаваше с различни битови ремонти. Ще я попитам дали все още пази телефонния му номер.
	— Би било чудесно. — Знаейки, че може и да успеят да върнат сандъчето, Кали се почувства много добре. Навярно в него нямаше нищо ценно, защото в противен случай Фредерик щеше да го запази, но то бе обвито в загадъчност, тъй като беше скрито във вградените шкафове. — Можем да му върнем и дневника. Все пак е на сестра му.
	— Надникнахте ли отново в него?
	— Не.
	Гладис кимна с разбиране. Навярно знаеше отношението на Кали към личните вещи и тайни. Сега се чувстваше виновна заради любопитството си.
	— Не исках да те прекъсвам — каза възрастната жена и размаха ръце във въздуха. — Залавяй се с боядисването! — Остави сандъчето до стола си, а Кали продължи работата си. — Е, значи, прекарваш време в компанията на онзи млад мъж, Люк Съливан?
	— Той е просто приятел — отговори Кали, но я заля вълнение и лицето й пламна. Гладис не каза нищо и тя се обърна към нея.
	— Не прозвуча особено убедително — засмя се възрастната жена.
	— Аз дори не го познавам. Запознахме се съвсем наскоро.
	Гладис кимна.
	— Той определено се интересува от теб. Личеше си по начина, по който те гледаше.
	— Мислиш ли? — Кали си пое въздух и отново започна да боядисва, опитвайки се да сдържи нелепата си усмивка. Гледайки стената, попита с възможно най-небрежен и овладян тон: — Какво знаеш за него?
	— Не го познавам. Но веднъж го видях да прави нещо много мило.
	— О, нима? — погледна през рамо Кали, неспособна да скрие интереса си.
	— Бях в един ресторант, който вече не работи. Той бе там с група приятели. Една възрастна жена от съседната маса плати и си забрави портмонето. Той забеляза, взе портмонето и изтича след нея. Наблюдавах го през големия прозорец на ресторанта. Затича след колата й по улицата, настигна я чак на светофара, направи й знак да спре и й подаде портмонето през прозореца.
	— Много мило от негова страна — отбеляза Кали и едва сега осъзна, че се беше обърнала изцяло към Гладис, стиснала бояджийския валяк в ръка.
	— Ти го харесваш — усмихна се жената.
	Кали завъртя очи и се обърна към стената.
	Гладис навярно усети нежеланието на младата жена да обсъжда въпроса, затова смени темата:
	— Оливия спомена за някакво празненство за рожден ден.
	— Да, тържеството е тази вечер.
	— В дома на господин Съливан?
	Е, явно на Кали й се беше _сторило_, че Гладис е сменила темата на разговора.
	— Да. — Тя отново се обърна и този път остави валяка във ваничката. Не успя да сдържи усмивката си и каза: — Гладис, точно в този момент не мога да си позволя да се разсейвам с други неща.
	— Ммм — кимна възрастната жена. Не беше нужно да казва каквото и да е, за да покаже на Кали какво всъщност мисли.
	Кали поклати глава и се зае с боядисването. Наистина не можеше да си _позволи_ да се разсейва, но това означаваше ли, че не го иска?

	* * *

	Кали разпусна косата си, която по-рано следобед бе хванала с шнола, докато още бе мокра след душа. Прическата й беше напълно безформена. Остави шнолата върху дневника на Алис и прокара пръсти през косата си, за да я разреши, но и това не помогна. Гладис, Оливия и Уайът бяха в кухнята на долния етаж. Преди няколко минути възрастната жена беше донесла кана с лимонада и пай с лайм.
	Кали обмисляше какво да облече за партито и вече започваше да се тревожи, когато телефонът й звънна и на екрана му тя разпозна новия номер. Обаждаше се Люк.
	— През целия ден ще идват гости. По кое време ще дойдете, за да кажа на Джули? — попита той след бърз поздрав.
	Кали предположи, че той има предвид сестра си — Джулиет Съливан, за която бе прочела, че се е преместила в Ню Йорк, за да създаде собствена модна линия. Нейни дрехи се продаваха в няколко бутика в града. Според местните легенди, модната линия бе финансирана изцяло с парите на баща й, а тя все още не беше спечелила милионите, които му бе обещала. Но Кали бе прочела също и че няколко големи модни дизайнери са забелязали работата й и дрехите на Джулиет са стигнали до два магазина в Ню Йорк, така че може би тепърва я очакваше успех и тя щеше да върне парите на баща си.
	Кали щеше да ходи на празненство в имението на Съливан. Вече бе обличала най-скъпата рокля, която двете с Оливия имаха във вилата, за срещата й с Люк. Какво щяха да облекат днес? Досега двете не бяха имали време да купят подарък на детето, камо ли да търсят подходящо облекло за себе си, а той искаше да знае кога ще пристигнат на тържеството. Тя погледна часовника.
	— Защо си толкова тиха? — попита той.
	— Ами… — Паниката завладя Кали и тя се отпусна върху надуваемия дюшек. Не знаеше какво да му отговори. Погледна отворения гардероб. Повечето им дрехи все още не бяха разопаковани.
	— Какво има? — запита Люк, а тя остана изненадана от нежния тон на гласа му, сякаш той наистина се интересуваше и се тревожеше за нея.
	Тя започна да стърже светлосинята боя, останала върху нокътя й, и се зачуди как да му обясни. Беше още по-разстроена, защото навярно той никога през живота си не се бе тревожил за подобно нещо. Ами ако си помисли, че тя просто си търси извинения и не иска да отиде на тържеството? Това изобщо не беше вярно, защото Кали копнееше да изведе Уайът и детето да се забавлява. А и честно казано, искаше да види Люк. Отпусна ръка в скута си и реши да бъде честна с него.
	— Нямам подходящи дрехи за празненството в дома ти.
	— Затова ли си толкова тиха и притеснена? Не ме интересува какво ще облечеш. Облечи каквото искаш… — каза той през смях.
	— Люк… — Тя си пое дълбоко въздух, излегна се на дюшека и прокара ръка през разрошените си къдрици. — Оливия и Уайът също нямат какво да облекат. Дори не знам какъв е дрескодът. Как се обличат хората на подобни празненства? Малкото дрехи, които имам, са изпоцапани с боя, а роклята от срещата ни миналата вечер е за пране.
	— Облечете нещо небрежно.
	— Небрежните дрехи могат да бъдат много видове — елегантни или съвсем раздърпани, като на бездомна скитница — изстена Кали. — Не се шегувам, Люк. Трябва да отида на пазар.
	— Допада ми видът на скитница. Мисля, че можеш да се справиш с него.
	Тя завъртя очи и бързо скри усмивката си, въпреки че той не можеше да я види.
	— Не. И без това трябва да отида да избера подарък за рожденика. Кажи ми за какво небрежно облекло става въпрос — рокли или къси панталони и тениски?
	— Ще дойда с теб. И бездруго обещах на Джули да купя балони.
	— Не е нужно да го правиш.
	— Така ли? Е, добре тогава — подразни я той.
	Кали мълчаливо седна на дюшека. Наистина искаше той да дойде с нея. Искаше да го види.
	— Ще те взема след един час.
	Тя не успя да сдържи щастливата си усмивка.

	* * *

	Магазините в Уейвс не бяха много, но имаше бутик на име „Шерис“, който наскоро бе отворил врати. Повече магазини имаше на север, в градчетата Нагс Хед и Дък. Както обещаваше рекламата, на витрината на „Шерис“ беше изложена модната линия на Джулиет. Магазинът се намираше в средата на единствения в града малък и наскоро реновиран търговски център на открито. Кали мислеше, че бутикът не е по джоба им, но все пак реши, че може да разгледат и да добият някаква представа, а след това да отидат в други магазини. Денят беше спокоен — нямаше репортери. Люк отвори вратата на магазина и направи път на Кали и Оливия, а Уайът вървеше зад тях. Бяха му обещали сладолед, ако изтърпи обикалянето по магазините. Виждаше се, че детето полага усилия да се справи.
	Докато Оливия разглеждаше някакви блузи, Кали попита Люк:
	— Е, какво би избрал ти?
	Той беше облечен с бледосиня тениска със силно избеляло лого с лодка и къси панталони. Приличаше по-скоро на сърфист, отколкото на милионер. Бронзовият му загар и изсветлялата му коса говореха за дълги дни, прекарани на плажа. Какво ли би било усещането да прокара пръсти по ръката му? Кали отмести поглед. Кога за последно се бе чувствала по този начин? Дали изобщо някога се беше чувствала така?
	Той я погледна. Очевидно всичко това не беше обичайно за него, но се опитваше да измисли нещо. Навярно очакваше просто да изкаже мнение за нейния избор, а не да се налага самият той да избира дрехи.
	— Не е толкова трудно — каза тя. — Огледай се. Помисли си за някоя жена, която познаваш, и си представи какво би облякла тя за празненството. — Свали една блуза от закачалката и му я показа. — Би ли облякла това?
	Люк я погледна в очите, после обходи с поглед лицето й.
	— Не — отговори й с усмивка.
	Тя остави блузата обратно на мястото й и взе друга.
	— А това?
	Той поклати глава.
	— Добре тогава. Намери нещо, което би облякла.
	Люк погледна Уайът, търсейки помощ от момчето, но то се беше настанило на един стол и се опитваше да подреди кубчето на Рубик. Погледна го и само сви рамене.
	— Изобщо не ми помагаш — каза му Люк и се усмихна самодоволно. След това тръгна из магазина. Дръпна ръкавите на няколко ризи, за да ги огледа по-добре, после ги пусна, а дрехите се разклатиха на закачалките си.
	Уайът се изкикоти.
	Оливия беше споделила с Кали, че смята да похарчи повече пари, стига да си хареса някакви дрехи. Носеше в ръцете си две копринени блузи и ленен панталон. Кали не изпускаше Люк от поглед. Той се концентрираше върху задачата. Разглеждаше няколко ментовозелени блузи, присвил очи по онзи негов невероятен начин. Но в следващия миг нещо привлече вниманието му и той приближи до друг рафт.
	— Ето това — каза й и извади рокля с презрамки.
	Роклята беше мека, с женствена кройка и нежни цветя във всички нюанси на розовото. Имаше тънки презрамки и дължината й достигаше до коляното. Щеше да изглежда страхотно със сандалите на платформа с бадемов цвят, които Кали забеляза на витрината, и с чифт слънчеви очила в стила на Джаки Кенеди.
	— Ще я пробвам — каза тя и взе роклята от ръцете му. Не можеше да сдържи усмивката си: без да го знае дори, Люк бе избрал дреха, която напълно отговаряше на характера и предпочитанията й.
	Кали помоли продавачката да й даде подходящ номер сандали и влезе в пробната. Облече роклята и се огледа в огледалото. Стоеше й перфектно. Погледна етикета, за да види цената, и дъхът й спря. Струваше сто и петдесет долара. Но повече я разтревожи фактът, че роклята беше от колекцията на Джулиет Съливан. Няма да се появи на празненството, облечена в рокля на Джулиет! Щеше да изглежда сякаш се престарава с усилията си да се хареса на семейството.
	Кали излезе от пробната и лицето на Люк светна.
	— Изглеждаш прекрасно — отбеляза той.
	Оливия си беше избрала тоалет от намалените колекции и сега търсеше нещо за Уайът. Погледна Кали и вдигна щастливо палци в знак на одобрение.
	— И на мен ми харесва, но не мога да я купя. От колекцията на сестра ти е.
	— Познаваш модната линия на сестра ми? — попита той предпазливо.
	Оливия остави дрехите на касата и започна да пресмята на пръсти общата сума. Кали се питаше дали и приятелката й е шокирана от цените. Това беше единственият подобен бутик в района и Кали знаеше, че магазинът има клиентела — всички онези хора, които наемаха огромните нови вили по брега. Сградите буквално изяждаха крайбрежието с прекалено бързия темп на строителството им.
	— Разбира се, че познаваме модната линия на сестра ти — намеси се Оливия. — Вие сте семейство Съливан, местните знаменитости — каза тя през смях. — Добре де, трябва да признаем, че обърнахме особено внимание на някои статии в няколко местни списания, които преди това едва ли щяхме да забележим.
	Кали прехапа устна. Беше останала с впечатление, че Люк не обича репортерите и не е особено доволен от нещата, които пишат за него. Той не се усмихваше.
	— Оливия, той ще си помисли, че го проучваме и следим! — възкликна тя и се обърна към Люк. — Но просто не можахме да се сдържим, искахме да разберем кой си. Струва ми се, че за първи път чух фамилията ти, когато бях на около дванайсет години. А онзи ден, когато казах на Оливия, че съм яла бургери с теб, вкъщи имаше няколко списания, затова просто прочетохме статиите в тях.
	Люк изглеждаше слисан.
	— И си мислите, че вече знаете всичко за семейство Съливан?
	— Не! — поклати глава Кали. Чувстваше се ужасно. Представяше си какво би било усещането, ако някой има достъп до всякаква информация за теб. При тази мисъл потръпна.
	Люк отвори уста да каже нещо, но замълча.
	— Виж, знаем, че не трябва да вярваме на всичко, което четем във вестниците.
	Той кимна бавно, после присви очи, но устните му започваха да се извиват в усмивка.
	— Как се казва майка ми?
	— О! — възкликна Оливия. — Това го знам! Лилиан!
	— Оливия! — скара й се Кали. Поклати глава и се ухили широко.
	Люк повдигна вежди.
	— Кой е любимият ми цвят?
	— Синьо? Не, червено? — Оливия смръщи лице замислено.
	— Тя не знае — отвърна Кали. — Ние не знаем.
	— Добре — усмихна се Люк. Оливия се засмя и тръгна към касата, а той се наведе и прошепна в ухото на Кали: — Любимият ми цвят е зеленият.
	Ръката на Кали потрепна.
	В гърдите й се надигна вълнение, сякаш току-що й беше поверил нещо важно.


>	Единадесета глава

	— Не мога да повярвам, че наистина купих роклята на сестра му — каза Кали, след като паркираха колата.
	Само след миг, крачейки по тротоара, за да не стъпи в пясъка с новите си сандали, вниманието й беше привлечено от сградата пред очите й, която приличаше на замък. Имаше идеално окосена морава, палмите бяха поставени на най-подходящите места в изтънчено озеленения двор, и самата къща имаше безброй тавански прозорци и тераси. Паркираха зад цяла редица луксозни коли, в края на огромна кръгова алея, направена изцяло от камък. Надолу по улицата забеляза микробус на някаква медия. От него тъкмо слезе мъж с фотоапарат, който се насочи към къщата. Кали се зачуди дали утре щеше да прочете за празненството в местните вестници. Пропъди мислите си и се обърна към Оливия и Уайът.
	— Той каза, че сестра му ще се зарадва.
	Оливия отвори задната врата и помогна на сина си да слезе от колата. Момчето беше облечено с тъмносиня блуза с две копчета, къс панталон от крепон и нови мокасини. Червените му къдрици бяха сресани на една страна. Кали едва бе успяла да прикрие усмивката си по-рано днес, когато Уайът слезе долу, пременен с новите си дрехи. Не искаше да го засрами, но детето изглеждаше прекрасно. Никога не го беше виждала толкова издокаран. Постоянно подръпваше яката на блузата си и изглежда, се чувстваше леко неудобно, но накрая стана ясно, че е готов да изтърпи всичко, за да се запознае с деца на неговата възраст.
	— Джулиет ще си помисли, че си я облякла заради нея! — каза Оливия и издърпа подаръка от задната седалка. Бяха избрали комплект за изкопаване на динозаври с подноси с пясък, кирки, чукове и кости на динозавър. Люк каза, че племенникът му ще го хареса. — Можеш ли да повярваш, че ще се запознаем с Джулиет Съливан? Тя прави модни ревюта по телевизията!
	— Наистина е странно — отвърна Кали. Вече бяха пред вратата. Мъжът с фотоапарата бе приближил къщата и чуха щракането, докато той снимаше. Тя приглади роклята си.
	Люк отвори вратата и ги поздрави, преди те да натиснат звънеца. Държеше бира в едната си ръка.
	— Заповядайте, влизайте. — Наведе се към Уайът. — Племенникът ми Мичъл е отзад. Облечен е със светлосиня блуза и бял къс панталон. Намери го и му кажи, че аз те изпращам при него.
	В следващия миг той също забеляза мъжа и поклати глава. После затвори вратата.
	В първия момент Уайът изглеждаше малко смутен, минавайки през многобройните гости в огромното открито пространство на къщата. Дървеният под в кухнята, дневната и трапезарията беше еднакъв — безупречен и лъскав. Стаите се разделяха единствено от високи бели колони, които се извисяваха чак до балкона на втория етаж, където имаше голям еркерен прозорец, гледащ към океана.
	— Ще заведа Уайът навън — каза Люк. — Вие си вземете нещо за пиене. — Той посочи към просторната кухня. Едната й стена бе заета от голям бар, а зад него стоеше барман, който обслужваше гостите. — Или елате отвън. Там има и други забавления.
	— Ще те последваме навън — предложи Кали. Копнееше за чист въздух и слънце, които да й помогнат да се успокои. Забеляза група жени, облечени като манекенки. Говореха оживено и се смееха, стиснали чаши с шампанско в ръцете си с безупречен маникюр. Набързо огледаха роклята й, усмихнаха й се и отново се върнаха към разговора си.
	Кали се питаше дали са забелязали, че роклята й е от колекцията на Джулиет. Почувства се неловко.
	Люк забеляза, че на Уайът му е трудно да се ориентира сред всички тези хора. Той приклекна, прошепна му нещо и детето кимна. В следващия миг качи Уайът на гърба си и го понесе през стаята.
	Минаха през двете големи двойни врати, които бяха широко отворени. По тях бяха завързани най-малко трийсет сребристи балона. Кали излезе на най-великолепната тераса, която някога бе виждала — беше по-голяма от целия долен етаж на „Бийчкомбър“. В двата й края имаше по един бар. Гостите се тълпяха пред тях, докато барманите подхвърляха във въздуха бутилки с алкохол и ги улавяха. Между баровете бяха подредени маси с тюркоазени чадъри, стотици цветя, шезлонги и ратанови столове, декорирани с подходящи възглавнички. В кръгли каменни огнища горяха огньове, а пламъците им се издигаха високо и досущ приличаха на обагреното в оранжево слънце, което бавно се спускаше зад къщата.
	Кали най-после успя да откъсне поглед от терасата и забеляза двора под нея. Пясъкът се простираше далеч напред в двете посоки и никъде не се виждаше нито една вила, и океанът къпеше брега. Около къщата дворът беше озеленен с идеална трева, която си съперничеше с най-добрите голф игрища, които тя можеше да си представи. Имаше безброй палми, външно осветление, уединени вътрешни дворчета, още чадъри и градински мебели.
	Уайът вече бе намерил другите деца и Люк го запознаваше с Мичъл. Малчуганите се бяха струпали в два надуваеми замъка, величествени като самата къща. Имаше клоун, който правеше животни от балони, щанд за сладолед и машина за захарен памук, до която стоеше мъж в костюм на червени и бели райета с висока готварска шапка. Кали видя Уайът да подскача с другите деца в единия замък и изпита истинско щастие. Момчето се хвана за стената на замъка и се преви от смях, а друго дете подскочи към него и го издърпа към центъра.
	— А, ето ви и вас — появи се Люк и подаде питие на нея и на Оливия. Кали беше толкова пленена от всичко наоколо, че изобщо не го бе видяла да се връща. — Това е мохито — отбеляза той с широка усмивка.
	— Благодаря — отвърна тя.
	— Люк! — възкликна някаква жена зад тях, прегърна го през рамо и го целуна по бузата.
	До нея стоеше Джулиет. Кали положи усилия да не я гледа глупаво. Изглеждаше точно като на снимките, беше безупречна. Дългата й кестенява коса беше идеално сресана и разделена на път точно по средата. Носеше големи обеци халки и лек грим, подчертан с безцветен гланц зя устни, а роклята й беше удивителна — бледорозов шифон с висока яка по врата, вързана отзад на панделка, която се спускаше по голия й гръб. Обувките й с висок ток в телесен цвят добавяха поне десетина сантиметра към ръста й. Навярно не смяташе да ходи по пясъка с тях.
	— Люк! — повтори тя. — Запознай ме с приятелките си! — Джулиет се усмихна и разкри идеалните си бели зъби.
	— Джули, това са Кали и приятелката й Оливия. Дами, това е сестра ми — Джулиет.
	— Приятно ми е да се запознаем! — Тя пусна брат си и подаде нежната си ръка първо на Кали, а след това и на Оливия. После пристъпи към Кали и прошепна: — Хубава рокля! — И й намигна. Лицето й беше мило и дружелюбно и Кали най-после се успокои.
	— Моделът е много хубав — отвърна с усмивка тя.
	— Стои ти чудесно! Прекрасна си!
	Кали пламна от смущение. Никога не беше обръщала особено внимание на външния си вид. Поглеждаше се в огледалото колкото да се увери, че няма броколи по зъбите си.
	— Не е ли красива, Люк?
	— Да, красива е — отвърна той, погледна я замислено, а след това надигна бутилката и допи бирата си.
	— Насладете се на партито! Хайде да празнуваме! — Джулиет отново целуна Люк по бузата и изчезна сред гостите около бара.
	Оливия помаха на Уайът, който все още подскачаше в надуваемия замък. Блузата му се беше разгащила, а косата му вече бе разрошена.
	— Ще отида да го видя — каза тя, когато детето я извика. — Толкова е сладък! Искам да го снимам! — Оливия извади телефона си от чантата и започна да го снима още от терасата.
	— Може ли да открадна Кали за няколко минути? — попита Люк със сериозен тон. Остави празната бирена бутилка на масата и един от сервитьорите веднага я взе.
	Оливия вече слизаше по стълбите, без да спира да снима. Обърна се, махна с ръка и се усмихна.
	— Събуй си обувките — каза той и поведе Кали надолу по стълбите към надуваемия замък, където Оливия беше заслонила очи с ръцете си и се взираше в Уайът, докато момчето й показваше какво може. — Хайде да отидем на плажа.
	Стигнаха до най-долното стъпало, Кали събу сандалите си и ги пъхна под терасата. С мохитото в ръка, последва Люк по дървената алея, която разделяше двора на две половини и се спускаше чак до океана.
	Той вървеше тихо до нея и Кали се чудеше какво ли иска да й каже.
	Вървяха по алеята, а тучната трева покрай нея отстъпваше място на по-високия морски овес и дивите растения покрай пясъчните заграждения — всички те бяха част от дюните, създадени, за да спират ерозията на малките бариерни острови. Кали слезе по няколкото стъпала в края и стъпи на горещия пясък. Безмилостното слънце го бе нагряло толкова много, че усещането беше, сякаш стъпва по жарава.
	Люк й подаде ръка.
	— Тичай — извика й и я дръпна към водата.
	Той затича и Кали трябваше да положи усилия, за да поддържа темпото му. Ръката му стискаше силно нейната, докато тя тичаше с всички сили по брега и се опитваше да не разсипе коктейла си. Пясъкът беше горещ като огън. Най-после стигнаха до мокрия пясък край водата. Една вълни се разби в брега, проправяйки си път към нея със съскане, а бучащата вода мигновено разхлади пламналите й стъпала. Люк пусна ръката й и пристъпи по-близо до вълните. Водата стигаше до глезените му. Кали отиде при него. Избута един изплъзнал се кичур коса от лицето си.
	— Всичко това е лъжа — каза той, докато гледаше към водата.
	Кали не разбра какво има предвид, затова замълча и изчака.
	Люк се обърна към нея.
	— Онези статии. Не са истина. Медиите не знаят нищо. Никой не знае нищо. — По лицето му не се виждаха никакви следи от сарказъм или надменност. Изглеждаше напълно открит и уязвим. — Пишат, че съм повърхностен, че излизам с манекенки и актриси само за да виждам красиви лица до себе си… Срещам се с тях, защото те ме разбират. Те също живеят под светлината на прожекторите — дори повече от мен. Притежавам яхтена компания. Кой всъщност съм аз? Но това градче ме превърна в някого, медиите създадоха този образ — защо? За да привлекат повече туристи? За да има какво да обсъждат хората? Казват, че не разбирам местните. Не е така. Аз просто не мога да бъда себе си. Постоянно виждам хора, които ме съдят, които имат мнение за живота ми и за решенията, които вземам. Затова не общувам с тях.
	— Съжалявам — каза Кали. — Нямах представа.
	Той отново се обърна към океана, сякаш някъде там, в далечината, се криеха всички отговори.
	Кали мълчеше. Тишината беше нарушавана единствено от вятъра и шума на океана. Изглежда, Люк искаше да излее чувствата си и тя се радваше, че ги споделя с нея.
	— Не съм казвал това на никого другиго.
	— Наистина ли?
	— Никога не съм изпитвал нужда да го направя. — Той вдигна една мидена черупка от пясъка и я хвърли в разбиващата се на брега вълна. — Но когато разбрах, че си прочела някои от ужасните неща, които пишат за мен, се разочаровах и исках да чуеш истината.
	Люк отново успя да я изненада. Не можеше да сдържи вълнението си, че той иска точно тя да познава истинската му същност, но това я плашеше. Не беше готова. Той й бе доверил мислите си. Тя не се справяше добре в отношенията си с мъжете и макар че двамата все още нямаха връзка, Кали знаеше, че нещата обикновено започват точно по този начин.
	Събра цялата си сила и кураж, за да му отговори. Не искаше да обърка всичко, никак не я биваше в тези неща.
	— Радвам се, че ми се довери — започна тя, а думите й звучаха някак неубедително. Ала неговата тревога и желанието му тя да го разбере правилно я накараха да забрави всичките си притеснения и да говори от цялото си сърце, затова продължи: — Не вярвам на онези статии. — Погледна надигащите се балончета в чашата с мохито и топящия се от горещината лед. След това вдигна поглед към него. — Мисля, че донякъде им повярвах, когато ме заведе на огромната яхта и поръча омара със сложното име. Помислих си, че мъжът от заведението за бургери е просто преструвка, за да ми се харесаш. Но знам, че това не е истина. Съвсем не.
	Той въздъхна дълбоко, сякаш досега беше сдържал дъха си, и се усмихна — искрена усмивка, която показваше, че думите й го бяха развълнували. Кали разбра, че е казала правилните думи. И дори не се беше наложило да полага усилия. Просто изрече онова, което чувстваше.


>	Дванадесета глава

	— Вижте ги — възкликна Оливия през смях и посочи към надуваемия замък. Люк и Кали тъкмо се връщаха от плажа.
	Мичъл и Уайът подскачаха весело, издигаха се във въздуха и се приземяваха, изпълнявайки някакъв измислен от тях номер, докато другите деца се бяха скупчили около тях. Двамата подскочиха, докоснаха пръстите на краката си, после отново се издигнаха във въздуха и се превъртяха. Оливия и Джулиет снимаха с телефоните си и се смееха.
	— Изглежда забавно — каза Люк и пропълзя в замъка. Едва успя да мине през малката врата.
	Когато се изправи, момчетата изкрещяха весело.
	При всеки скок тежестта на Люк запращаше двете деца във въздуха, а те се смееха с цяло гърло. Кали също се засмя, когато Люк скочи и докосна пръстите на краката си като Мичъл и Уайът. Двете деца се превиваха от смях.
	— Хайде, ела и ти! — извика я той, стигна с подскоци до стената и доближи лицето си до нейното. Разделяше ги единствено мрежата. — Знаеш, че искаш да го направиш.
	Кали поклати глава.
	— С рокля съм. Много скъпа рокля.
	— Предизвиквам те.
	— Върви — насърчи я Оливия.
	— Няма да правя никакви номера. Просто ще подскачаме леко и спокойно — каза Люк и направи физиономия на момчетата, които отново започнаха да се кикотят. Няколко от другите деца ги наблюдаваха с интерес.
	Кали се колебаеше. Нямаше никаква причина да влезе в надуваемия замък. Не беше облечена подходящо. Беше отделила прекалено време на прическата си, за да я съсипе със скачане в детски замък…
	— Моля те, Кали — обади се Уайът с широка усмивка на лице, а очичките му гледаха умолително.
	Детето беше прекарало само толкова много дни, докато тя и Оливия работеха, ходеше с тях, когато се налагаше да купуват разни неща за къщата, и не се беше оплакало нито веднъж.
	— Добре — каза тя под одобрителните викове на Люк, Уайът и Мичъл. Подаде мохитото си на Оливия, събу сандалите си и се покатери внимателно до малкия вход, а след това пристъпи несигурно върху замъка, който се клатеше на всички страни.
	Люк я хвана за ръце и й помогна да се изправи стабилно. Държеше я здраво, но тя усещаше топлината и симпатията му. Уверената му усмивка се върна на лицето му и сърцето й заби лудешки. Бавно, без да пуска ръцете й, той заподскача нагоре-надолу съвсем леко.
	— По-високо! — изкрещя Уайът.
	— Почакай. Първо трябва да свикне — извика Люк през рамо.
	Докато подскачаха, хванати за ръце, Кали започна да се чувства по-стабилна и да свиква с движението на замъка под краката си. Другите деца скачаха около тях. Люк навярно усети, че тя вече бе по-спокойна, защото скочи високо и я изстреля във въздуха. Тя пусна ръцете му и стисна роклята си. Спуснаха се отново надолу и тя трябваше пак да се хване за него, за да се задържи на краката си. Хвърли му игрив, но предупредителен поглед.
	— Съжалявам — каза той и преглътна усмивката си. Кали продължаваше да стиска ръцете му, а лицето му беше съвсем близо до нейното. Тя го пусна и приглади роклята си.
	— Направете го отново! — каза Уайът, ухилен до уши. Подскачаше в кръг около тях и пляскаше с ръце.
	— Снимах ви! — извика Оливия.
	— Чудесно — разсмя се Кали.
	Люк подскочи отново и я изстреля нагоре. Приземиха се и Кали го побутна весело, а той падна театрално по гръб, гледайки момчетата с ококорени очи.
	— Тя е много силна — заяви той със сериозен тон, а от смях Уайът едва успяваше да си поеме въздух.
	Люк се изправи и пристъпи към Кали.
	— Ще ви оставим да поработите още малко върху номера си. Аз ще помогна на Кали да се върне на твърда земя.
	Уайът и Мичъл нададоха недоволни възгласи, а след това отидоха при другите деца.
	Кали слезе внимателно, обу сандалите си и прокара пръсти през косата си. Престори се на ядосана, но знаеше, че Люк вижда истинските й чувства. Подаде й чашата с мохито с дяволита усмивка. После посочи с глава надуваемия замък.
	— Погледни.
	Оливия и Джулиет се качваха вътре. Кали се разсмя и покри устата си с ръка. После погледна към Люк, но той изглеждаше някак замислен.
	— Искам да ти покажа нещо — каза й, сякаш тъкмо бе решил нещо. — Ела с мен.
	Тя се огледа наоколо.
	— Не трябва ли да останем на празненството? — Не искаше да обсебва цялото му внимание.
	— Мисля, че ще се справят и без мен — отвърна шеговито той.
	Люк заобиколи къщата и пое към тенис корта, скрит зад зеленината на двора. Продължиха надолу по алеята и накрая стигнаха до голям гараж. Беше с размера на плевня, а четирите двойни врати гледаха към океана. Бяха отворени. Направи знак на Кали да влезе вътре. Тя пристъпи в гаража и онемя при вида на стените, по които висяха сърфове. Всичките бяха боядисани в ярки цветове и изрисувани с цветя, геометрични фигури, вълни и морски създания.
	— Люк, невероятни са — възкликна. — Какво е всичко това?
	— Аз ги нарисувах — отвърна той и едва сега тя забеляза, че я наблюдава. — Разгледай ги.
	Кали прокара ръка по единия от сърфовете, който все още стоеше върху работни стойки. Цветовете бяха толкова ярки и красиви, че едва не я оставиха без дъх. Една вълна се разбиваше на плажа в електриковосин цвят с перфектни светлосенки, които я правеха толкова истинска, че на младата жена й се струваше, че може да усети пръските вода по кожата си.
	— Защо никой не е написал статия за това? Фантастично е.
	Огледа сърфовете, които висяха от гредите на покрива. Други бяха закачени по стените или лежаха на пода.
	— Защото никой не знае за тях. Създадох марката „Солени приливи“, но все още не съм изработил нищо с нея. Виждаш ли логото? Аз го измислих. — Той почука с пръст точно под рисунката на един от сърфовете, насочвайки вниманието й към надписа _Солени приливи_, изписан на два реда. Една от буквите беше изобразена под формата на малка вълна.
	— Защо не си изработил нищо с тази марка? — Неспособна да овладее любопитството си, тя отиде при друг сърф и прокара пръсти по гладката му като стъкло повърхност.
	Люк си пое дълбоко дъх.
	— Баща ми смята, че това е загуба на време, когато трябва да управлявам милиони долари в бизнеса с недвижими имоти. Прекарвам по-голямата част от времето си във фирмата, той ме учи как да я управлявам, за да мога да поема бизнеса. Най-добре е да не се разсейвам с други неща, затова пазя малкото си хоби в тайна.
	Кали не можеше да си представи как е възможно да пази това в тайна. Талантът му беше безспорен и тя се сещаше за безброй възможности. Не познаваше сърф индустрията, но не се съмняваше, че творенията му ще се продават добре. Самите рисунки бяха невероятни, истински произведения на изкуството.
	— _Наложително_ ли е да поемеш бизнеса?
	— Искам да го направя. Както вече казах, искам да го кажа, че може да ми се има доверие. — Преди тя да успее да възрази, той я хвана за ръка и я заведе до една работна маса. — Погледни — рече й и й показа голяма рисунка с молив. — Това е цветето, което сложи в косата си онази вечер, когато вечеряхме на яхтата. Ще направя шаблон, за да го нарисувам на някой от сърфовете.
	— Казва се гайлардия — усмихна се тя. Струваше й се, че онази вечер беше преди цяла вечност. Толкова много неща се бяха случили оттогава, а тя никога не си бе представяла, че ще стои тук с него и ще изпитва вълнение всеки път, щом той я погледне.
	Вятърът се усили, нахлу в гаража и вдигна рисунката във въздуха. Люк я хвана и я затисна с една кутия боя. Всички врати бяха отворени, за да се проветрява, докато рисува, и в гаража ставаше постоянно течение.
	Коса влизаше в очите й и тя си помисли, че Люк ще прибере непокорните кичури зад ухото й. Но той обхвана лицето й с ръце и я погледна със сините си очи така, сякаш се канеше да я целуне. След последния път, когато се бе отдръпнала, сега Кали се притесняваше, че може би той няма да опита да го направи. Тя искаше да го целуне, но всичко се случваше много бързо и не беше сигурна дали е готова за това. Притесняваше се какво ще последва, ако го допусне до себе си. Погледна го в очите, искаше да му сподели как се чувства, но вместо това отмести поглед и моментът отмина. После се усмихна и го погледна. Той също се усмихваше.
	— Най-добре е да се връщаме на празненството — каза Кали.
	— Да, така е.
	Когато се върнаха при другите, от надуваемия замък продължаваше да се разнася детска глъч и смях. Оливия тръгна към тях, почти подскачайки от вълнение.
	— Вижте кого намерих! — извика тя. Държеше подръка Ейдън Паркър.
	— Познавате ли се? — попита Люк. Бяха застанали до един фокусник, който жонглираше с кегли за боулинг, докато караше акробатичен велосипед с едно колело. Около него се беше събрала тълпа от деца и родители. Те отстъпиха встрани, за да направят място на фокусника.
	— С Оливия учехме заедно в колежа — обясни Ейдън. — Използвам празненството на Мичъл, за да съчетая работата с удоволствията.
	— Той е архитектът, който работи по „Бийчкомбър“ — добави Оливия. — А вие отдавна ли се познавате?
	— Цял живот. Ейдън е мой братовчед. — Люк го потупа по гърба. — Сега ли пристигна? Хайде да си вземем нещо за пиене.


>	Тринадесета глава

	Кали и Люк се качиха на терасата заедно с Ейдън и Оливия, за да си вземат питиета. Кали дочу жива музика и надникна в къщата. Вътре, в един от ъглите на голямата дневна, се беше разположила група музиканти, които свиреха за гостите.
	Джулиет се появи с чаша бяло вино в ръка.
	— Какво ще кажете? Поканих музиканти! Харесва ли ви? — попита тя с драматичен тон, а на лицето й светеше очарователна усмивка. — Наех няколко вили за гостите, защото не са от града. Цяла вечер ще има осигурен транспорт дотам и обратно. Помислих си, че след като децата заспят, родителите им ще могат да се забавляват през нощта.
	— Парти за татковците — разсмя се Ейдън.
	Джулиет весело завъртя очи.
	— Тези жени са мои добри приятелки. Не ме разбирай погрешно, мъжете са чудесни. Но ние, момичетата, също имаме нужда да разпуснем. Не си ли съгласен? — Ейдън тъкмо се канеше да отговори, но Джулиет го прекъсна. Изпитите питиета явно я бяха направили доста бъбрива. Двете с Кали можете да останете до късно с нас — каза тя на Оливия. — А къде е мама? Трябва да й занесем нещо за пиене!
	— Дами, какви питиета искате? — попита Ейдън. — По още едно… Това мохито ли е?
	Кали и Оливия кимнаха.
	— Чудесно. Двамата с Люк ще се погрижим.
	Джулиет се върна при останалите гости, а Оливия се обърна към Кали.
	— Много се забавлявам — каза тя. — Трябва да останем. Може би баба ще гледа Уайът — винаги го кани да остава при нея. Ще й изпратя съобщение да я попитам. Ще останем ли, ако се съгласи?
	Кали започна да гризе нокътя си.
	— Не мисли толкова много — каза Оливия с онзи свой сестрински поглед. Двете бяха споделили толкова много мигове, че бяха близки като сестри.
	— Добре — отстъпи Кали. Приятелката й рядко отделяше време за самата себе си и щом сега искаше да останат, трябваше да пренебрегне собственото си объркване и да остане с нея.
	Безкрайно щастлива, Оливия извади телефона от чантата си и започна бързо да пише.
	— Благодаря ти — каза тя, вдигайки за миг поглед, преди отново да насочи цялото си внимание към телефона.
	Люк и Ейдън се върнаха, но не само с напитките. Джулиет беше с тях, но имаше и още една жена, която стоеше до Люк — по-възрастна, слаба, със стилна прическа. Прошарената й коса падаше върху челото й, а на ушите й проблясваха диамантени обеци с размер на малко копче. Изглеждаше леко скована в сравнение с празненството и настроението на останалите. Изражението й беше сериозно, но в същото време нежно. Люк се наведе да й каже нещо, тя се усмихна топло, а след това сериозното изражение отново се върна на лицето й.
	Приближиха и Кали забеляза вида и цвета на кожата й: очевидно бе вложила много време и пари, за да поддържа кожата си в това безупречно състояние въпреки възрастта си, но очите й разкриваха нещо съвсем различно. В тях се криеше нещо: изглеждаха уморени, може би дори тъжни.
	— Кали. — Люк пристъпи напред и й подаде чашата с леденостудено питие. Отстъпи встрани, за да може жената да застане директно срещу нея. — Това е майка ми. Мамо, това е Кали.
	— Лилиан Съливан — представи се жената, хвърляйки на Кали бърз преценяващ поглед, който я накара да се почувства като поредното момиче, което Люк води у дома.
	Останалите се разположиха по столовете на терасата и се заговориха, а Лилиан попита сина си:
	— Къде беше, скъпи? Търсих те цяла вечер.
	— Показах на Кали работата си в гаража.
	За миг Лилиан притихна, думите му очевидно я изненадаха.
	— О, нима? — попита тя, обърна се бавно и погледна младата жена, сякаш едва сега я забеляза. Усмихна й се и Кали трябваше да положи усилия, за да не издиша шумно. Лилиан Съливан определено можеше да изглежда плашещо. Но щом се отпуснеше и омекнеше, тя се превръщаше в съвсем различен човек. — Виждала ли си Люк да кара сърф? Обичам да го наблюдавам. — Вдигна поглед към небето и поклати глава, сякаш споменът се криеше там горе. След миг погледна отново Кали.
	— Не, не съм — отвърна тя и отпи притеснено от питието си.
	— Опитах се да я накарам да дойде с мен на сърф, но тя не иска — обади се Люк.
	— Не съм казала, че не искам. Ти искаше да отидем днес, в деня на празненството.
	— Значи, ще дойдеш? — Той надигна чашата си. Какво ли пиеше — може би уиски с кола? Кали знаеше, че в момента се опитва да я примами.
	— Да, ще дойда.
	На лицето на Люк се изписа весело изражение.
	— Страхуваш ли се да караш сърф?
	— Не.
	Кали не искаше да признае, че изпитва притеснение и безпокойство в негово присъствие. Все по-трудно й беше да загърбва чувствата си и не можеше да контролира реакцията на тялото си при близостта на Люк. Кожата й пламваше дори когато го погледнеше.
	— Кали — извика Оливия от дивана. Наведе се напред да погледне приятелката си и Кали се изненада да види ръката на Ейдън, протегната зад гърба й. Двамата, изглежда, се чувстваха комфортно в компанията си. Оливия размаха телефона си. — Баба ще вземе Уайът малко по-късно. Можем да останем.
	— Юху! — възкликна Джулиет, която тъкмо се връщаше при тях след разговор с няколко приятели.
	Люк поклати глава.
	— Изглежда, тази вечер ще трябва аз да сложа Мичъл да си легне — отбеляза той и се изкиска весело. — Джули не е такава постоянно, но заслужава да разпусне една вечер. Наскоро се разведе — добави тихо. — През последните няколко години не й беше лесно. Радвам се да я видя най-после щастлива.
	— Разводът е лошо нещо — каза Лилиан. — Знам го от личен опит. — Беше си взела чаша вино от един сервитьор и я стискаше с две ръце. Диамантените й пръстени тежаха на пръстите й. — Самата аз бях съсипана, когато трябваше да го преживея, затова съжалявам, че и Джулиет трябваше да мине през това.
	— Аз също — каза Люк, прегърна майка си и я целуна по главата. След това бързо отклони разговора в опит да разведри настроението. — Мисля, че тази вечер трябва да останеш с нас.
	Тя го погледна любящо.
	— Няма да успея. Ще заспя още преди да сте започнали да се забавлявате.
	— Глупости! Двамата с Ейдън ще се погрижим да не скучаеш.
	Кали се настани на дивана. Беше впечатлена от силната връзка между Люк и майка му.
	Той разтърси игриво раменете на майка си.
	— Хайде… — заубеждава я.
	— Престани — смъмри го през смях тя. — Виното ми ще се разлее. — Той я пусна, а тя добави: — И без това не можеш да стоиш до късно, ако смяташ да водиш Кали на сърф. Не искаш да проспиш целия ден, нали?
	— Чу ли това, Кали? — попита Люк и седна при нея на дивана. — Майка ми каза, че утре ще ходим на сърф. Никога не споря с майка си. — И намигна на Лилиан.
	Кали също не искаше да спори с нея.

	* * *

	Капнал от умора, Уайът се качи на задната седалка в колата на Гладис и се зави с плажната кърпа, която Люк беше върнал на Кали — съвсем чиста. Кали излезе с Оливия пред къщата на семейство Съливан да изчакат Гладис и да пожелае лека нощ на Уайът. Забеляза, че новинарският микробус вече си е заминал.
	— Тази вечер с Аделейд изрисувахме няколко чаши за вино. — Гладис отвори вратата на колата и застана до нея — С Аделейд Фостър.
	Кали опита да си спомни името — звучеше й познато.
	— О, да! Сандъчето. Има ли някакви координати на Фредерик Макфарлин?
	— Не, съжалявам — намръщи се Гладис.
	— Жалко — отвърна Кали и поклати глава. — Е, поне опитахме.
	Гладис се качи зад волана, те помахаха на Уайът за довиждане и влязоха обратно в къщата.
	Ейдън ги посрещна на входа.
	— Люк каза да се качиш горе и да го извикаш. Той отиде да сложи Мичъл в леглото — обясни той на Кали.
	Оливия последва Ейдън в дневната, а Кали се качи внимателно по стълбите, като се държеше за парапета. Чувстваше се отпусната и леко замаяна от изпитите питиета.
	Намери стаята и завари Люк седнал на пода, облегнат на голямо легло с четири колони, да чете книжка на Мичъл. Детето се засмя и усмивката грейна на лицето на Люк точно в мига, в който той се обърна и я погледна.
	— Здравей — каза й. Изглеждаше толкова доволен да я види, че тя едва си пое дъх. Представи си го в ролята на баща. Питаше се как ли ще изглежда той след години. Едва успя да прогони тези свои мисли.
	Люк разроши косата на Мичъл.
	— Стига толкова за тази вечер, приятелче. Честит рожден ден.
	Детето се усмихна, прозя се и се обърна на другата страна, изтощено от празника.
	Люк кимна към вратата.
	Когато слязоха на долния етаж, Оливия вече се бе настанила до Ейдън в дневната. Той я беше прегърнал. Жестът му може би бе чисто приятелски, но Кали се зачуди дали между тях не се случва нещо повече.
	— Ще взема нещо за пиене — каза Люк и я остави сама. Кали седна до Оливия.
	— Ейдън винаги е имал бизнес нюх — казваше Лилиан на Оливия, когато Кали се присъедини към тях по средата на разговора им. — Чичо му Едуард е много привързан към него — усмихна се тя. Очевидно се радваше на възможността да похвали племенника си.
	— О, боже, знам — обади се Джулиет с натежали очи. — Татко обича Ейдън.
	В този момент Люк се върна, подаде на Кали някакво розово питие с парченце ананас и черешка и задържа погледа си върху Ейдън.
	Кали отпи от чашата. Музикантите отново засвириха и Джулиет скочи на крака.
	— О, свирят „Brown Eyed Girl“! — Беше боса, а обувките й бяха захвърлени под големия прозорец. Затанцува, а питието й се плискаше в чашата. — Люк, ела тук и танцувай! — Джулиет се олюля и продължи да танцува.
	— Мамо, струва ми се, че ти имаш нужда от малко танци — каза Люк и се изправи. Обърна се към Кали: — Следващата песен е за теб, обещавам. — Изпрати й онази негова усмивка, която преобръщаше всичко в нея. Тя отново отпи от питието в опит да прогони вълнението си.
	Люк нежно взе чашата с вино от ръката на майка си и я остави на масата. Хвана ръцете й и я заведе на дансинга. В следващия миг я наведе драматично назад, карайки я да се разсмее. Изправи я обратно, тя го погледна недоволно, но не успя задълго да запази престорено сърдитото си изражение и усмивката й отново се появи на лицето й.
	— Люк винаги е бил любимец на майка си — отбеляза Ейдън с весел тон. — Той е невероятен — толкова спокоен, изпълнен с живот.
	— Това ми харесва — чу се да казва Кали и едва тогава осъзна как са прозвучали думите й. Сведе поглед към чашата си, обвинявайки алкохола, но казаното бе самата истина. Тя не можеше да откъсне поглед от него.
	Продължи да отпива от плодовата напитка. Не смееше да говори от страх какво може да изтърси по адрес на Люк и чудесните му качества. След малко вдигна поглед и го видя пред себе си.
	— Искаш ли да танцуваме?
	Музиката беше бавна и събуждаше у нея желание да склони глава на рамото му.
	— Хайде, ставайте да танцувате! — извика Джулиет на няколко свои приятели.
	— Какво има в този коктейл? — попита Кали, усещайки краката си натежали, когато се изправи. Внимателно остави чашата си на масата и хвана Люк за ръка, за да не залитне.
	— Няколко различни вида ром — отвърна той. — Не е нужно да танцуваме. Ще ти донеса вода. Седни на мястото си.
	— Не, няма нужда — усмихна му се тя. — Добре съм. Просто питието се оказа силно. — Усещаше здравата му ръка, която я държеше да не падне. — Хайде да танцуваме.
	Обви ръце около врата му и го погледна в очите.
	— Прекарвам си чудесно — призна Кали.
	Той се усмихна широко, а край ъгълчетата на очите му се появиха ситни бръчици.
	— Радвам се. Определено питието ти е дошло прекалено силно. Сигурна ли си, че не искаш вода?
	— Не ми трябва никаква вода — каза тя, усещайки ръцете му върху кръста си.
	— Добре — усмихна се отново той.
	— Какво?
	— Кажи ми нещо. Кое ти хареса най-много тази вечер?
	Кали се надигна още малко и стисна ръце зад врата му, придърпвайки телата им по-близо едно до друго.
	— Хареса ми да разгледам сърфовете ти и да те слушам как говориш за тях. — Затвори за миг очи, после ги отвори отново. — Хареса ми разговорът ни на плажа. Хареса ми да видя как се погрижи за Мичъл. Харесва ми как танцуваме сега.
	Той се разсмя.
	— Нека наистина ти донеса вода.
	Тя го погледна стреснато.
	— Защо постоянно повтаряш, че имам нужда от вода?
	— Защото не си се разкривала така пред мен, откакто се познаваме. Виждам колко ти е трудно, когато ми разказваш за себе си. Харесваш ми такава. Остани си същата, само че без алкохола. — Той се наведе към нея, устните му бяха толкова близо до ухото й, че тя трепна. — Струва ми се, че май ме харесваш. — Отдръпна се и й се усмихна с онази своя крива усмивка, а очите му светеха като сапфири.
	— Харесва ти играта, преследването — каза тя, изказвайки на глас мислите си, но болката, която се изписа на лицето му, я изненада и я накара да се съмнява в способността си да мисли разумно. Изпита чувство за вина, но бързо се разколеба. Ами ако той си играе с нея и в момента? — Сигурно аз съм първото момиче, което отказва да те целуне по твоя команда. Е, няма да го направя — произнесе думите тихо, издавайки несигурността си.
	Люк я гледаше със сериозен поглед. Почти бяха спрели да танцуват. В момента тя успяваше да разчете чувствата му съвсем ясно — той й казваше, че напълно греши в преценката си за него. Никой от двамата не помръдваше. Накрая той попита:
	— Какво ще стане, ако те целуна точно в този момент?
	Тя копнееше за целувката му с цялото си същество, но не можеше да се довери на преценката си. Ситуацията щеше да е съвсем различна, когато въздействието на алкохола преминеше — Кали беше сигурна в това. Накрая събра кураж и отвърна:
	— Вече ти казах, че няма да те целуна по команда.
	Напрежението между тях се разсея и той отмести замисления си поглед. Кимна, придърпа я по-близо до себе си и продължиха да танцуват.


>	Четиринадесета глава

	Кали се завъртя на другата страна върху надуваемия дюшек. Чувстваше се, сякаш милион топки за боулинг удрят главата й, а устата й бе пресъхнала. Направи гримаса. Бяха се прибрали след полунощ и си бяха легнали, без да си кажат и дума. И двете бяха изтощени. Уайът прекара нощта у Гладис и Кали се чудеше дали детето все още бе там. Опита се да отвори очи, но светлината само усили болката и туптенето в главата й. До дюшека имаше чаша вода и бележка, на която пишеше:
C>
	Тази сутрин служител на Люк докара колата. Не те събудих. Отивам у баба, за да ме върне към живота след тежката нощ. Предположих, че ще имаш нужда от тишина, когато се събудиш. О.
C$
	Кали отпи голяма глътка от чашата. Стомахът й се бунтуваше, но болката в главата не й позволяваше да стане и да си направи нещо за хапване. Спомни си откъслечни моменти от предишната нощ — как беше оставила ключовете от колата, танците… Припомни си разговора с Люк и прехапа устни. Работата беше там, че можеше да му каже същите неща дори и без да е пила алкохол.
	Прозя се и се изправи бавно, а стаята сякаш се движеше заедно с нея. Пийна още малко вода и се ориентира. Забеляза дневника на Алис на тоалетката и си спомни, че Гладис й беше казала за Аделейд. Колко жалко, че жената не разполагаше с телефона или адреса на Фредерик. При мисълта да го намери и да му върне дневника и сандъчето, любопитството отново завладя Кали. Може би в дневника имаше някаква информация, която да й помогне да го открие. Пък и така щеше да се разсее от мислите си за предишната вечер и за Люк. Тя взе дневника и слезе долу да си направи кафе.
	Докато кафемашината филтрираше кафето и Кали чакаше чашата й да се напълни, тя отвори дневника и започна да търси името на Фредерик. Видя думата „брат“ и зачете:
C>
	Винаги съм внимавала с избора, който правя и решенията, които вземам. Дори понякога се питам дали не съм била прекалено предпазлива. През целия си живот се страхувах да не бъда наранена. Ето ме сега тук, сама, под светлината на лампата, споделям мислите си с теб, скъпо дневниче, единствената ми компания. Но моят брат е пълна противоположност. Той позволява на сърцето си да го води, винаги е искрен, скача, преди да осъзнае последиците от действията си. Затова детето му никога няма да познава истинския си баща.
C$
	Дете ли? Кали стисна устни, шокирана от прочетеното. Думите на Алис сякаш бяха писани за нея самата. И тя винаги подхождаше особено внимателно, когато се сближаваше с хората. Вгледа се в изписаните думи и се запита дали накрая и тя щеше да остане сам-самичка, само с един дневник, който да й прави компания. Кали не обвиняваше майка си за неспособността си да допуска хората до себе си, но тя със сигурност беше част от причината за това. Дали майка й си мисли за нея, дали й е любопитно какво прави дъщеря й? Дали би дошла в „Бийчкомбър“, ако я покани?
	Отново насочи вниманието си към дневника. Какво би било изобщо да не познава баща си? Може би, би предпочела неизвестността пред болката от неговото отсъствие. Може би Фредерик правеше услуга на детето си. А може би не. Дали детето му липсваше? Дали се чувстваше така, сякаш бе изоставил собственото си дете? Докато растеше. Кали често се питаше дали липсва на баща си. Понякога й се искаше да го потърси, но страхът не й позволяваше да го направи. Страховете й бяха потвърдени едва след смъртта му, когато един от приятелите му се обади да им съобщи, че е починал, без да остави никакво съобщение специално за нея или за майка й, без да опита да се сближи с нея, преди да почине.
	Тъкмо си сипваше още кафе, когато някой почука на вратата. Кали затвори очи в опит да облекчи болката в главата си. Остави чашата на кухненския плот и отиде да отвори. Пред нея стоеше Люк, съвсем буден и безгрижен, с широка усмивка на лице.
	— Хей, здравей — поздрави я и огледа голите й крака. — Все още ли отваряш вратата само по тениска? — ухили се той.
	Тя се отдръпна, за да му направи място да влезе. Този път не си направи труда да се прикрие, пулсиращото главоболие й пречеше да мисли, за каквото и да е.
	— Главата ме боли ужасно.
	Люк влезе и затвори вратата.
	— Имаш нужда от вода.
	— Тъкмо правя кафе.
	— Не, имам предвид морска вода. Слънцето и движението на вълните ще ти помогнат.
	В главата на Кали изникна блед спомен за уговорката им да карат сърф.
	— Напротив, ще ми стане още по-зле.
	Той се засмя тихо, без да сваля поглед от нея.
	Тя си сипа кафе, добави захар и сметана.
	— Искаш ли?
	Люк поклати глава, издърпа един стол и седна до масата.
	— Не, благодаря.
	Погледна през прозореца към морето, а след миг се обърна към Кали, която тъкмо сядаше до него с чашата си.
	— Снощи беше много забавно. Колко питиета изпи?
	— Изгубих им бройката. — Тя затвори очи и отпи голяма глътка кафе. Чувстваше се по-добре, стига да не говореше…
	— Не трябваше да те карам да изпиваш последния коктейл. В него имаше прекалено много ром. Съжалявам. Но си помислих, че ще ти хареса.
	— Хареса ми. А ти откъде разбра?
	Той се наведе напред.
	— Поне те накара да танцуваш.
	Кали присви очи и го погледна. Опитваше се да запази сериозно изражение.
	— Тогава може би си знаел и как ще ми подейства.
	Очакваше някакъв духовит отговор как се е опитвал да я накара да се разкрие пред него, но вместо това той каза:
	— Знаеш ли какво си мисля? Струва ми се, че вярваш на онези статии за мен, защото не можеш да признаеш, че се страхуваш.
	— Какво? — За какво говореше той? Кали не разбираше нищо.
	— Чу ме. Страхуваш се до смърт да изпиташ нещо към някого. Страхуваш се да допуснеш някого до себе си. Наведе се по-близо към нея. — Но нека ти кажа нещо. Няма от какво да се страхуваш. Не бих те напил нарочно. Не играя никакви игрички. Нямам скрит план. Просто ми харесва да съм с теб… — Коляното му започна да подскача нервно под масата и той сякаш не искаше да довърши думите си, но след малко се успокои и я погледна в очите. — Защото мисля, че си прекрасна. Защото, когато се разделим, нямам търпение да те видя отново.
	Тя сведе поглед към чашата си. Кафето стоеше кротко вътре, а слънцето проблясваше на повърхността му. Мислите се блъскаха в главата й и не знаеше какво да каже. Не знаеше какво да направи, нито как да реагира, защото чувствата й към него замъгляваха съзнанието й. Люк я познаваше толкова добре. Как бе възможно това?
	— Искаш ли да отидем на сърф? — попита я нежно той, сякаш знаеше колко трудно й беше да отговори на признанието му. Не знаеше как да бъде искрена с някого. Къде трябва да сложи границата? Трябва ли да му признае всички свои мисли и чувства? Не знаеше. Но му беше благодарна, че усеща несигурността й и не я притиска. — Е, какво ще кажеш?
	Тя само кимна. Не смееше да отвори уста от страх да не признае, че думите му я бяха трогнали, че тя също нямаше търпение да го види, че беше благодарна, че той бе част от живота й.
	— Готова ли си за пътуване? Ще ни отнеме час и половина, но си струва. — Кимна към чашата й и се изправи. — Приготвил съм храна за из път — каза Люк и й подари широка усмивка, която изтри всички нейни тревоги.

	* * *

	Кали чу бръмченето на двигателя. Люк я чакаше долу, докато тя се приготви. Сложи си бански, върху тях облече потник и къси панталони. Зяпна невярващо невероятния джип, паркиран пред къщата. Не беше виждала Люк с тази кола досега. Автомобилът беше черен и изглеждаше чисто нов. Той се пресегна през седалката. Чу се някакво щракване и вратата се отвори. Кали стъпи на сребристото стъпало и влезе в колата.
	— Къде отиваме? — попита тя, след като затвори вратата и си сложи колана.
	Той се усмихна по същия онзи начин, както в деня, когато й донесе кафе.
	— Изненада. На едно място, далеч от репортери и всякакви други хора, които ме вбесяват. — Смъкна прозореца и потеглиха. — Пътят дотам е много приятен. Нека се отпуснем и му се насладим.
	Кали прибра косата си на една страна, така че вятърът да не я духа в лицето й. Топлият бриз я успокои.
	— Колата ти ми харесва — каза, чудейки се колко автомобила има той.
	— Обикновено не я използвам — отвърна Люк, погледна я за миг и после пак загледа пътя. — На баща ми е. Оставя я тук, когато се отбива.
	Тя долови едва забележимо напрежение, когато спомена баща си. Надали промяната в тона му беше умишлена, защото изражението му бе все така спокойно, но сякаш нещо се спотайваше зад тази дума.
	На празненството Кали не видя бащата на Люк и това я изненада. Едва ли би пропуснал рождения ден на внука си.
	— Баща ти не успя ли да дойде на рождения ден на Мичъл? — попита тя.
	Люк поклати глава, в очите му проблесна леко раздразнение.
	— Не. Имаше работа. Каза, че няма как да присъства.
	— Съжалявам.
	Тя се загледа през прозореца, осъзнавайки колко малко знае за семейството му. Пътят се простираше пред тях — по едно платно в посока, посипано с пясък от дюните, които бяха точно покрай шосето, а морските вълни се разбиваха зад тях.
	Люк спря на червен светофар.
	— Аз се радвам, че не дойде. В противен случай майка ми щеше да се притесни. Чувства се длъжна да играе ролята на помирител между баща ми и мен.
	— Защо не сте близки?
	Той си пое дълбоко въздух и издиша. През цялото време стискаше здраво волана.
	— Той ми е баща. Но двамата невинаги сме на едно мнение, когато става въпрос за семейния бизнес. Опитах се да постъпя правилно, показах му, че мога да управлявам фирмата като него и се справям добре, но той ми няма доверие.
	Светофарът светна зелено и Люк потегли.
	— Колко жалко — рече Кали. Замисли се за своя баща и се запита дали отношенията й с него щяха да бъдат същите.
	— Да, така е — съгласи се той. — Но нека не говорим за семейството ми — добави и включи радиото. — Не искам да те отегчавам.
	Протегна ръка към задната седалка и бръкна в торба с покупки. Извади малко пакетче и й го показа.
	— Искаш ли пуканки? — попита я и на лицето му светна онази негова усмивка. Кали се зарадва да я види отново.


>	Петнадесета глава

	Пътят внезапно свърши.
	След дълго пътуване те стигнаха до град Корола, пътят свърши и веднага след него започна плажът. Люк спря джипа и помоли Кали да остане вътре. Не можеха да оставят колата в края на шосето, нали?
	Той заобиколи колата, приклекна за кратко от двете й страни и се върна вътре.
	— Трябваше да изпусна малко въздух от гумите — обясни й. — Почти стигнахме.
	За нейна изненада, той включи системата за задвижване на четирите колела и подкара през пясъка. По плажа нямаше кой знае колко хора. Движеха се по следите, оставени от други автомобили. Няколко коли бяха паркирали върху пясъка с отворени задни врати и багажници, а около тях бяха разгънати столове. Люк заобиколи мъж, който хвърляше фризби на кучето си, а големият жълтеникав лабрадор подскачаше във въздуха, за да го улови.
	— Никога досега не съм била тук — каза му тя. Облегна лакът на отворения прозорец и огледа широката брегова ивица и разпръснатите по дюните вили. — Как стигат дотам? — попита Кали и посочи към къщичките.
	— През плажа — отвърна той, доволен, че може да й покаже нещо, което да събуди интереса й. — Това тук е главното шосе.
	— Плажът ли?
	— Да. Единственият начин да стигнеш дотук е с джип или камион. Строежът на вилите е доста скъпо начинание, защото всички материали трябва да се пренесат през пясъка.
	— Леле.
	— Харесва ми, защото е уединено. — Люк стискаше здраво волана, докато колата подскачаше по неравния пясък. Продължиха да се движат по плажа, докато накрая хората изчезнаха и не се виждаха други автомобили. — Но знаеш ли кое ми харесва най-много?
	Кали го гледаше, докато шофира.
	— Ето това. — Той посочи към брега и тя ахна. Към нея тичаха два шоколадовокафяви диви коня. Вятърът развяваше гривите им, мускулите на силните им крака се свиваха и разпускаха, докато копитата им стъпваха в пясъка.
	— Великолепни са — възкликна тя, неспособна да откъсне поглед от тях. Беше чувала за дивите коне на Аутър Банкс, но никога досега не ги бе виждала.
	— Според легендите, това са потомци на испанските мустанги, оставени тук от изследователи — обясни й той. — Тук са от около петстотин години.
	— Виж! — Кали посочи дюна, където едно малко конче ядеше, застанало до майка си. — Толкова са красиви.
	Люк насочи джипа към океана и го паркира.
	— Майка ми ме водеше тук като дете. По онова време почти никой не знаеше за това място. Беше доста отдалечено. — Отвори вратата и слезе от колата. — Радвам се, че ти харесва — каза й, докато тя слизаше.
	Той отвори багажника, извади плажен чадър в бяло и синьо и го заби в пясъка до колата. Друг кон мина покрай тях, без изобщо да се смущава от присъствието на хората Люк извади два стола и ги разположи от двете страни на чадъра, обърнати с лице към морето, а в средата сложи хладилна чанта. Бяха на съвсем уединено място, нямаше никого другиго, освен тях двамата и конете. Кали не седна. Загледа се в океана, а бризът галеше лицето й.
	Люк бавно пристъпи към нея.
	— Искам да направя нещо за теб, преди да влезем във водата със сърфовете — каза й и тя забеляза неувереност в погледа му. След кратко колебание той продължи: — Ти правиш за мен повече от всеки друг и едва ли го осъзнаваш. Но аз искам да прекарвам повече време с теб… да правя хубави неща за теб.
	— Какво съм направила? — попита тя, напълно объркана. Не разбираше как го беше накарала да се чувства толкова спокойно и удобно в нейната компания.
	Кали си спомни всички онези снимки във вестниците: Люк на борда на яхти и лодки, как отваря вратата на ресторанта на красиви жени, как позира като модел, облегнат на стената на летището, докато чака пристигането на свой приятел. Този човек, който сега стоеше пред нея, не беше онзи от снимките. Този беше истински, жив човек, който се разкриваше пред нея, а тя нямаше търпение да чуе какво още има да й каже.
	— Не поиска нищо от мен.
	— Какво?
	— Когато се опитах да те целуна, ти не ми позволи.
	— Точно така.
	— Беше права. Ти беше първото момиче, което не ми позволява да го целуна. Повечето жени, с които съм излизал, искат нещо от мен — пътешествие, хубава вечеря. Винаги съм се чувствал длъжен да им го дам. Но ти ме караш да се чувствам така, сякаш просто искаш да бъдеш с мен. Сякаш искаш само мен.
	— Съжалявам, че позволих на онези статии да променят мнението ми за теб — каза тя.
	— Медиите искат хората да си мислят точно това, защото така продават вестниците си.
	Заобиколи колата, бръкна в багажника и извади малък статив и платно. Постави статива на земята и го заби в пясъка, за да не го събори вятърът, след това закрепи платното за него. Имаше малка кутийка с разноцветни бои, най-различни четки и чаша с вода за измиване на четките.
	— Искам да нарисувам нещо за теб. Но преди това! — каза той театрално и я разсмя. — Настани се. Отпусни се.
	Още един кон мина покрай тях, а в това време Люк отвори хладилната чанта и извади пластмасова чаша за шампанско. Отвори бутилка, наля шампанско в чашата и добави портокалов сок, а двете напитки се смесиха и забълбукаха. Подаде й чашата, а Кали седна на единия стол.
	Два коня стояха на брега точно там, където се разбиваха вълните, а водните капчици пръскаха копитата им.
	— Нарисувай тях — каза Кали и посочи конете. Вълнението я караше да забрави за всичко останало. Отпи от коктейла, наречен „Мимоза“.
	Люк извади мобилния си телефон от джоба и снима конете. Засенчи с ръце екрана, а вятърът разрошваше косата му по неустоим начин.
	— В случай че се преместят — обясни й и размаха телефона. Усмивката му разкриваше, че е очарован от предизвикателството, което Кали му отправи.
	Прибра телефона и отвори боите — няколко нюанса кафяво, после черно, зелено и синьо. Потопи четката си и започна да рисува с бързи движения, сякаш това бе нещо съвсем естествено и лесно като дишането. Тя наблюдаваше движенията на гърба му и мускулите на ръцете му, докато отпиваше от освежаващия леден коктейл. Събу обувките си, изрита ги встрани и зарови пръсти в топлия пясък. Конете повдигнаха опашки, сякаш позираха за портрета си. Стояха неподвижни, като че разбираха какво се случва.
	Люк се премести леко встрани, за да ги вижда от по-добър ъгъл, и Кали забеляза, че едната му ръка е изцапана с боя. Имаше нещо наелектризиращо в нежните движения на силните му ръце, изпод които сякаш от нищото излизаше великолепна картина. Гледката я опияняваше точно както напитката в ръката й. Лицето му беше сериозно и съсредоточено. Люк рисуваше, нежно стиснал устни. Кали се чудеше какво ли би било да ги усети върху своите.
	Не можеше да откъсне поглед нито от него, нито от картината. Колкото повече рисуваше, толкова по-ясно се виждаше талантът му.
	— Значи, си идвала често в Аутър Банкс като дете, но никога не си виждала конете?
	— Не — отвърна тя. Чашата приятно разхлаждаше ръката й, а вятърът развяваше косата й. — Отсядахме на юг, във вилите по плажовете. Любимият ми спомен е как ям сладолед след горещ ден на плажа. Все още помня, че след дългите часове на слънцето устните ми пареха, а сладоледът беше толкова студен… Сядахме на някоя дървена пейка с всички други почиващи. Аз бях толкова малка, че краката ми висяха от нея. Налагаше се да ям бързо сладоледа, преди лятното слънце да го разтопи. — Отпи от коктейла, все още потънала в спомените си. — Отдавна не се бях сещала за онези дни.
	— Това чувство ми е познато — каза той и отмести за миг поглед от платното към нея. — Но при мен е малко по-различно, защото съм израснал тук. Дребните неща като сладоледа не са отделни и откъслечни спомени, защото са част от всичко друго, което правехме всеки ден. Но си спомням как едно лято с майка ми направихме домашен шоколад. Изпоцапахме всичко, докато се опитвахме да го извадим от фурната, преди да загори. Разплиска се в тавата и го разляхме. Не успяхме да го хванем, защото беше горещ.
	Той се засмя и точно в този момент лицето му беше неустоимо. — Оставихме го да се охлади, а след това потопихме пръстите си в шоколада. И до ден-днешен си спомням как ги облизах. Това беше най-вкусният шоколад, който някога съм опитвал.
	Един от конете се размърда и тръгна надолу по плажа, затова Люк продължи да рисува по памет. Когато стигна до детайлите по гривата, той извади телефона си, отвори снимката и я уголеми с два пръста. С другата ръка заслони екрана, за да не блести на слънцето, и започна отново да рисува.
	От време на време отстъпваше назад, оглеждаше платното и добавяше още няколко детайла, но всеки път картината му изглеждаше възхитително и на Кали й се струваше, че е готова. Ала той винаги добавяше нещо, например някоя светлосянка, и малката промяна я поразяваше. Кали беше смаяна.
	Най-после Люк се обърна към нея. Ръцете му бяха изпоцапани с боя.
	— Готово — каза той с искрена усмивка. — За теб е.
	Посочи с ръка картината, като че бе водещ на някое телевизионно шоу предаване.
	Кали остави чашата си върху хладилната чанта и отиде да види картината отблизо. Успя единствено да поклати глава, нямаше думи, с които да изрази чувствата си.
	— Благодаря ти — успя да каже накрая. Никой досега не й беше правил такъв подарък. — Прекрасна е.
	— Радвам се, че ти харесва. Никога досега не съм рисувал за някого другиго.
	— Дори и за семейството ти?
	Той поклати глава.
	— Защо?
	— При всеки мой опит баща ми винаги ме насочваше към нещо друго.
	_Защо баща му не иска да се занимава с това? Той е толкова талантлив._
	— Не мисля, че е искал да ми навреди. Просто разбиранията му са по-различни от моите. — Люк вдигна поглед към небето. — Никога не съм приличал на него. През годините, когато татко ми обясняваше колко е важно да продължа семейния бизнес, да запиша нужните курсове в училище и да го наблюдавам, за да се науча как да правя нещата по „правилния“ начин, той не проумяваше защо не разбирам колко значимо и неотложно е всичко това. Ненавиждаше курсовете по рисуване. Казваше, че това е загуба на време, защото моят път вече е предначертан благодарение на неговия упорит труд. Той изпитва особена страст към бизнеса си и постоянно се тревожи, че аз не я споделям. Струва ми се, че не би могъл да понесе мисълта как фирмата му се сгромолясва. Винаги е приемал различията ни като опасност. А те са просто най-обикновени различия, нищо повече. Аз не съм като него. Но не мога да променя това.
	— И не бива да го променяш.
	— През целия си живот се опитвах да бъда такъв, какъвто баща ми иска. Надпреварвах се с Ейдън. Татко го обича: Ейдън има успешен бизнес и много би се зарадвал на възможност, каквато аз имам с фирмата на баща ми. Страхувам се, че паднах в очите на баща си. — Люк замълча и Кали също не каза нищо. След малко добави: — Ейдън споделя същата страст към бизнеса като татко. Той основа архитектурното си бюро и го направи успешно, но работи неуморно. Баща ми постоянно ми го повтаря.
	Кали застана пред него и погледна лицето му. Люк полагаше усилия да прикрие болката, но тя все пак се виждаше в изражението му.
	— Искал е да предложи бизнеса на Ейдън. Но майка ми го е разубедила. Казала му е, че вестниците ще гръмнат и репутацията ми ще бъде съсипана. Че няма да го преживея и че това ще унищожи семейството и бъдещата ми кариера.
	На Кали й направи впечатление, че майка му не е отрекла, че Ейдън би бил по-добрият избор. Вместо това е наблегнала на писанията в пресата.
	— В крайна сметка баща ми се съгласил аз да поема бизнеса.
	— О, Люк, съжалявам.
	— Ще му докажа, че греши — заяви той. — Щом поема фирмата, ще се постарая тя да продължи да работи и да бъде успешна.
	— Не се съмнявам в това. Ти си страхотен.
	— А ти си глътка свеж въздух — каза Люк. Вълните се разбиваха в брега зад тях, а водните пръски летяха към пясъка. Той пристъпи към нея. Гледаше я в очите. Сякаш искаше да я целуне, а Кали копнееше да усети устните му върху своите. Но не я целуна. — Ще оставим картината тук, докато караме сърф: боите ще изсъхнат бързо от вятъра и така ще можеш спокойно да я занесеш у дома. — Вдигна във въздуха изцапаните си с боя ръце. — Отивам до водата. Идваш ли с мен?
	Кали знаеше, че той не иска да я притиска. Но й се щеше да направи нещо, с което да му покаже, че всичко е наред. Въпреки боята, тя го хвана за ръка и двамата тръгнаха към водата. Люк очевидно се изненада, но не пусна ръката й. Погледна я, а в очите му ясно се четеше нежността му. Той се чувстваше добре в компанията й и тя не искаше да предава доверието му. Това я плашеше до смърт. Можеше просто да си тръгне, но имаше една уловка: тя беше щастлива във всеки миг, прекаран с него, и не можеше да му се насити.

	* * *

	— Пръстите ти винаги трябва да докосват сърфа — обясни Люк, докато гребеше до Кали.
	Двамата подскочиха заедно на една вълна. Тя разбра, че той е донесъл за нея сърфа с гайлардията едва когато Люк го свали от покрива на джипа. Усмихна й се нежно и забави темпо, за да може тя да го настигне, гребейки с всички сили.
	— Сложи ръце на гърдите си и се надигни, щом дойде вълната — каза й. В този момент към тях се зададе малка вълна. Той изнесе единия си крак напред и се изправи върху дъската. Вълната мина под него и изчезна. — Ето така — Люк се обърна, докато водата зад него бумтеше. — Една друга вълна. — Легна по корем и заплува напред към нея Кали го последва, изпълнена с адреналин.
	Люк сложи длани на сърфа и Кали направи същото като него. След това той застана на колене, Кали — също. С бързо движение той се изправи на крака, а в това време вълната събори Кали от сърфа и я преобърна върху пясъка отдолу. Усещаше водата като милион ледени кубчета по кожата си, които моментално разхладиха нагрятото й от слънцето лице. Приливът задърпа тялото й, предлагайки й отлична възможност да напрегне схванатите си мускули, възпалени от тежката работа по къщата през последните няколко дни. Тя надигна глава над водата да си поеме въздух и усети една ръка да сграбчва нейната. Със свободната си ръка избърса солената вода от лицето си и чак тогава отвори очи.
	— Добре ли си? — попита Люк. Гърдите му бяха мокри и Кали трябваше да положи усилие, за да откъсне поглед от тях и да се концентрира върху лицето му. Радваше се, че той все още държи ръката й.
	— Да — отвърна тя с усмивка, пусна го и подскочи над една вълна, която се разби на брега.
	— Ще оставя моя сърф и ще се качим заедно на твоя.
	Преди Кали да успее да каже нещо, той започна да гребе към брега, хвана сърфа подмишница и изтича да го остави на пясъка, докато тя подскачаше леко над вълните в морето.
	Люк се върна при нея и тя се обърна към него, но той бързо я завъртя към вълните.
	— Завърти глава. В противен случай някоя вълна ще събори и двама ни. — Той се приведе върху сърфа, а тя се помести напред. — Не мърдай. Аз ще ни измъкна оттук.
	Появи се вълна. Кали наблюдаваше бялата пяна на върха й, докато вълната набираше скорост към тях. Колкото повече приближаваше, толкова по-силно биеше сърцето й. Люк се раздвижи зад нея, но тя не сваляше поглед от вълната, както той й бе казал.
	— Застани на колене — каза спокойно той, а вълната ставаше все по-голяма.
	Люк управляваше сърфа, въртеше го и го обръщаше.
	— Изправи се! — извика й развълнувано. — Присвий колене.
	Тя направи всичко, което той й каза, и двамата се озоваха върху вълната!
	— О! — възкликна Кали, завладяна от вълнение. Ръцете му бяха на кръста й, телата им бяха съвсем близо едно до друго. Обърна се да го погледне, двамата изгубиха баланс и паднаха от сърфа. Тя изплува над водата и избута мократа коса от лицето си. — Аз бях върху вълната! — засмя се тя.
	— Беше страхотна! Добра работа!
	— Благодаря ти — отвърна му. Все още не можеше да си поеме дъх. — Но ми се струва, че ти свърши цялата работа.
	Отново се качи на дъската, а Люк седна зад нея. Вълните ги носеха на повърхността, а водата се разплискваше по сърфа.
	— Аз управлявах, но ти балансираше сама.
	Един самолет с рекламен банер на ресторант за морска храна прелетя над главите им и хвърли сянка върху тях Кали усети ръцете на Люк върху себе си, облегна се на него и се остави на мига.
	— Беше много забавно — прошепна той в ухото й. Тя се обърна и той докосна устните й със своите, оставяйки я без дъх. — Откраднах си целувка — каза Люк, засмян до уши.
	Тя се завъртя към него и пусна краката си във водата от двете страни на сърфа.
	— Какво? — попита невинно той, сякаш нямаше никаква представа защо тя се беше обърнала с лице към него. — Каза ми, че няма да ме целунеш по моя заповед. Не знаех какво да правя, защото исках да те целуна още тогава. Затова реших, че ще трябва да си открадна целувка.
	Думите, които се канеше да изрече, пареха върху устните й. Кали никога досега не се беше разкривала така пред някого. Колебаеше се дали да го каже, но знаеше, че ще го направи, защото това беше самата истина.
	— Не беше нужно да си крадеш целувка. Щях да ти я дам — призна тя.
	Люк вдигна вежди от изненада. Застана по-близо до нея, ръцете му се плъзнаха върху кръста й, а сините му очи проблясваха на слънцето.
	— Първия път не го направих както трябва — каза той. — Сега също.
	Наведе се бавно напред, сякаш искаше разрешение. Кали не помръдваше и това му даде отговора, който очакваше. Устните му бяха съвсем близо до нейните, дъхът му я замайваше. Обгърна тялото й и тя се отпусна в прегръдката му. Солените му устни докоснаха нейните. Кали затвори очи и обви ръце около врата му. Водата под тях се движеше заедно с тях.
	Тя вдиша аромата му — земния, топъл мирис на кожата му и едва доловимата миризма на афтършейва му. Меките му устни подхождаха перфектно на нейните. Внезапно Кали осъзна, че през цялото време й беше липсвало нещо. Искаше веднага да научи всичко за Люк, не можеше да изживее нито миг повече без него и без това чувство. Беше излизала и с други мъже, но никога не беше преживявала това, което изпита в този момент. Знаеше, че няма да забрави чувството до края на живота си.
	Люк се отдръпна първи. Усмихна й се, а на лицето му се върна онова изражение, което тя толкова много обичаше. Не беше самодоволно, както си бе помислила в деня, когато й донесе кафе, а показваше пълното му задоволство и щастие. Сега, докато го гледаше, Кали не можеше да повярва, че го беше разбрала погрешно.
	— Гладна ли си? — попита той, изпивайки я с поглед.
	— Да — отвърна тя, отдавайки се изцяло на мига. Не знаеше дали е гладна, или не. Не можеше да мисли за нищо друго, освен за него.
	Излязоха на брега и той остави сърфа на пясъка до другия.
	— Донесъл съм коктейл от скариди, крекери с масло и билки, приготвени от готвача ни. А в колата има всякакви плодове и зеленчуци, за които можеш да се сетиш.
	Отидоха до столовете и Люк я помоли да седне. Тя го гледаше как постоянно обикаля между хладилната чанта и колата. Накрая я покани от другата страна. Кали се усмихна при вида на всичко, което бе приготвил. Цялата задна част на колата беше покрита с храна. Приличаше на плажен бюфет. Чиниите и приборите бяха готови. Люк беше разгънал маса и два стола до нея. Дори беше включил портативно радио, а музиката се носеше над шума от вятъра и вълните.
	— Помислил си за всичко — отбеляза тя. — Радвам се, че дойдох днес.
	— Да, това е хубаво — отвърна й и я погледна в очите. Кали знаеше какво има предвид той.
	Нещо й подсказваше, че той бе влязъл в живота й, за да остане в него — не можеше да си представи да не го вижда. Усещаше колко хубаво е това.
	— Благодаря ти, че ме доведе тук — каза му. Той напълни чашата й с вино и свали похлупака на купата със скариди.
	— Радвам се, че ти показах това място. Не мога да повярвам, че досега не си виждала конете. — Люк лапна една скарида и седна срещу нея. Вятърът развяваше косата му.
	— Винаги посещавахме Гладис и отсядахме при нея.
	— А Гладис е баба на Оливия, нали?
	— Да. Като дете прекарвах много време с Оливия и семейството й.
	Слънцето светеше в лицето на Люк и той леко приближаваше, докато я гледаше, но въпреки това сините му очи я следяха внимателно. Тя му разказа за заминаването на баща си, за майка си. Призна колко й се иска отношенията с майка й да бяха по-различни.
	— Баба ми беше посредник между нас. Тя познаваше майка ми отлично и всеки път, когато аз страдах заради отношението й, баба ми помагаше да я разбера. След смъртта на баба ми нещата съвсем се разстроиха. С майка ми се отдалечихме една от друга и отношенията ни така и не се оправиха.
	— Съжалявам да го чуя.
	— Понякога ми се иска да се обадя на майка си. Но не знам какво да й кажа.
	Люк кимна.
	Харесваше й как той я изслушваше. Оливия и Гладис винаги я подкрепяха, държаха се прекрасно с нея, но Люк не се опитваше да й помогне. Той просто я оставяше да говори, а лицето му казваше всичко онова, от което тя имаше нужда. Той беше до нея, слушаше я и я разбираше. Нямаше никакви други мотиви за това, освен желанието му да бъде там. Кали харесваше много неща у Люк Съливан, но това усещане бе по-дълбоко от всичко, което беше преживявали с него. Влюбваше се в този мъж бързо и от цялото си сърце.


>	Шестнадесета глава

	Кали се прибра късно вечерта, след цял ден, прекаран с Люк, и дългото пътуване към къщи. Оливия и Уайът вече бяха заспали, затова тя тихо затвори вратата.
	Двамата с Люк останаха на плажа чак до здрач. Вече беше почти осем и половина, когато той предложи да си тръгват, докато все още е светло, за да може да вижда пътя през плажа. Кали не можеше да отрече, че няма да има нищо против, ако не стигне до къщи; винаги можеха да използват одеялото в багажника. Но тя запази здрав разум и помогна да приберат всичко обратно в джипа. Картината обаче остана отпред при нея. Не искаше да я изпуска от поглед дори за миг, защото днешният ден щеше да остане един от най-прекрасните спомени в живота й, картината винаги щеше да й напомня за преживяването.
	Кали включи лампата в стаята си и облегна картината на стената, възхищавайки се на красотата й. Беше изтощена след сърфирането, събирането на багажа и пътуването. Денят беше дълъг и прекрасен, а утре я очакваше много работа. Взе си бърз душ и се настани в леглото.
	Умът й препускаше, припомняше си преживяната вечер, а въпросите изскачаха един след друг в главата й: за майка й, за живота й, за чувствата й към Люк… Изпуфтя и се обърна на една страна, но не можеше да заспи. Искаше й се да може да изключи мислите си, но нямаше как да го стори, затова стана и светна лампата. Обикновено четенето й помагаше да се успокои, но все още не си беше купила книга, защото не й оставаше време за това занимание, откакто бе пристигнала в „Бийчкомбър“. Затова взе дневника на Алис. Може би щеше да разсее мислите си, търсейки някаква информация за Фредерик.
	Толкова беше уморена, че очите й се затваряха, но умът й отказваше да заспи. Кали отвори страницата, докъдето бе стигнала, и зачете:
C>
	Ами ако това дете не се чувства добре в неговия свят? Ако то трябва да бъде в нашия живот, в моя живот? За бога, аз съм негова леля, а той няма никаква представа! Това мило момче бе отнето от нас, от своето семейство — откраднато. Всеки път, щом си позволя да мисля за това, сърцето ми се къса. Когато съм навън, постоянно се оглеждам за него. Търся го във всяка бебешка количка, във всяка количка за пазаруване, на всеки ъгъл, но така и не успявам да го срещна. Не мога да го гледам как расте. Фредерик също не може. Не разбирам как брат ми може да живее с тази мисъл.
C$
	_Момченце?_ Кали се вгледа в мрака навън. Вместо да я успокои, дневникът я беше объркал още повече. Изпитвайки силна вина, тя го затвори. Остави дневника и изгаси осветлението. Легнала в тъмнината, опита да се успокои и да не мисли за нищо друго, освен за задачите, които я очакваха на следващия ден.

	* * *

	— Колко е красива! — възкликна Оливия, докато разглеждаше картината. Облегна я на стената и взе кафето си от масата. — Може да я закачим тук, в дневната. Откъде я взе?
	— Люк я нарисува.
	Очите на Оливия се разшириха.
	— Наистина ли? — Беше облечена с тениска, а косата й бе прибрана назад с шнола.
	Кали кимна с усмивка, но в момента не мислеше за картината. Мислеше за вчерашния ден. Хвана се точно в мига, и който прокара ръка по устните си, преживявайки отново целувката му. Прокашля се притеснено.
	— Харесвам го — призна тя.
	Развълнувана усмивка грейна на лицето на Оливия.
	— Знам, че го харесваш. Разбрах го веднага. — Тя остави чашата си на масата. — Толкова се вълнувам за теб! — И прегърна силно приятелката си.
	— Малко е да се каже, че го харесвам. Той е един от най-прекрасните хора, които познавам. Разбира ме, държи се мило и грижовно.
	— Радвам се, че го признаваш пред самата себе си. Почувствай го! Позволи на фойерверките да избухнат, защото са великолепни.
	Кали кимна.
	— Права си.
	Някой почука на вратата и прекъсна разговора. Оливия помоли Кали да отвори и се втурна на горния етаж да се облече. Върна се, преди Кали да успее да стигне до вратата — беше навлякла чифт къси панталони и прокарваше пръсти през косата си, за да я разреши. Кали се ухили. Приятелката й определено изглеждаше доста развълнувана.
	На прага стоеше Ейдън. В едната си ръка държеше защитна каска, на рамото му висеше компютърна чанта, в другата ръка стискаше саксийка с бяла орхидея в целофан.
	— О, боже мой, Ейдън — възкликна Оливия, когато той й подаде саксията. — Орхидеите са любимите ми цветя.
	— Спомням си — отвърна той с широка усмивка. — Ти беше единствената колежанка, която успяваше да запази цветята живи. Повечето от нас не можеха да се справят дори с онова растение, което Джо гледаше на прозореца си. Онова, което беше наполовина изсъхнало. Как се казваше?
	— Филодендрон — разсмя се тя.
	Кали знаеше, че орхидеите изискват специални грижи и са трудни за отглеждане, но Оливия се справяше отлично. Навлажняваше почвата им веднъж седмично с по три ледени кубчета и винаги знаеше къде е най-подходящото място с най-добрата светлина. Кали знаеше всичко това, защото Оливия беше най-добрата й приятелка. Но тя остана впечатлена, че Ейдън също го бе запомнил. Внезапно си спомни за близостта им на празненството и жестът му й се стори нещо повече от приятелско отношение.
	— Бригадата пътува насам. Момчетата караха точно зад мен, така че скоро ще започнем работа. Отново ще се наложи да спрем електричеството.
	— Няма проблем — каза Оливия. — Нека ти предложа разхладителна напитка. Ще стане много горещо, когато започнете работа. Какво да ти донеса? — Тя тръгна към кухнята и продължи да говори през рамо: — Имам студен чай, сода, мляко, вода…
	— Студеният чай ми звучи чудесно.
	Кали му предложи един от плажните столове и последва приятелката си.
	— Ще помогна на Оливия. Заповядай, Ейдън, настанявай се.
	Бързо отиде в кухнята.
	— Оливия — прошепна настойчиво тя. — Забеляза ли онова, което видях и аз?
	— Какво? — Приятелката й остави орхидеята на плота, извади една чаша от шкафа и я напълни с лед.
	Кали се наведе към нея.
	— Мисля, че Ейдън си пада по теб — прошепна.
	Оливия отметна глава назад и се разсмя. Извади каната със студен чай от новия хладилник.
	— Не ставай глупава — каза й, но тонът й беше малко по-несигурен, отколкото й се искаше. В очите й проблесна вълнение и тя бързо се обърна на другата страна.
	— Донесе ти орхидея.
	— Просто се държи мило — отвърна тя през рамо. — Познаваме се отдавна.
	— Аз нямам приятели, които ми подаряват орхидеи.
	— Грижовен е, откакто го познавам. Винаги е правил подобни мили неща за мен. — Остави каната обратно в хладилника.
	— О, да, сигурно — подхвърли Кали.
	Оливия взе чашата от плота.
	— Моля те. — Тя стисна устни и излезе от стаята, но походката й беше някак игрива и весела.
	Столът в дневната беше празен, а каската и чантата на Ейдън бяха облегнати на стената.
	— Къде е той? — попита Кали.
	Погледнаха в коридора, но там нямаше никого, а вратата на тоалетната бе отворена.
	Кали дочу смях и отиде до прозореца. Ейдън и Уайът играеха навън, подаваха си топка. От време на време мъжът хвърляше топката високо във въздуха и я улавяше зад гърба си, а детето се смееше от сърце. Не беше нужно Кали да казва каквото и да е. Оливия веднага разбра какво мисли приятелката й. Тя също гледаше през прозореца със замечтано изражение. Кали знаеше, че Оливия се страхува от нова връзка — не е никак лесно, когато има намесено и дете. Но съдейки по лицето й, тя може би също изпитваше нещо към Ейдън.

	* * *

	— О, изглежда чудесно! — каза Оливия, когато Кали сложи последната възглавница на леглото.
	Мебелите бяха пристигнали към десет часа и Кали работеше усърдно, нетърпелива да задраска още едно нещо в списъка със задачи. Щом приключи, й се струваше, че нещата малко по малко идват на мястото си.
	Бяха нарекли стаята „Апартамент Ветроходни платна“, защото си имаше собствена баня и дневна. Преди няколко дни Оливия боядиса стените в бледозелен цвят, който приличаше на морска пяна. Бяха избрали състарено бяло легло, а над него закачиха подходящо огледало с формата на слънце. Спалното бельо беше чисто бяло, а върху него имаше декоративни възглавници в светлобежово и розово Кали сложи три морски фигурки на тоалетката.
	Отстъпи няколко крачки назад и гордо огледа работата си. Мислеше си за всички хора, които ще отсядат в тази стая и ще й се наслаждават. Подръпна блузата си да се по разхлади — беше влажно и задушно.
	— Как се справя Ейдън долу?
	— Работниците свалиха всички прозорци в дневната, затова в момента климатикът не работи. Канят се да започнат къртенето на задната стена.
	Ейдън беше настоял да запазят архитектурния стил на къщата и при прозорците отзад. Но реши да измести малко прозорците, преди да добавят френските врати, за да осигурят възможно най-добрата гледка.
	— Мислех си нещо — поде Оливия някак прекалено небрежно, сякаш все още не го бе обмислила. — Може да излезем довечера — ти, Люк, Ейдън и аз. Ще бъде забавно.
	— О, нима? — подразни я Кали.
	— Като приятели!
	Кали се ухили, но не каза нищо повече по темата.
	— Да, може.
	Беше оставила нещата просто да се случват и се носеше по течението.

	* * *

	Кали реши да поседне на плажа и да си почине след дългия ден. Взе дневника и излезе от къщата — все още нямаше книга за четене, а и изгаряше от любопитство. Какво лошо би станало, ако прочете дневника? Вероятно никога няма да открие Фредерик. С чаша вино в едната ръка и дневника в другата, тя пусна чантата си и се разположи на сгъваемия си стол. Откъм морето духаше познатият солен бриз.
	Отвори дневника на страницата, до която бе стигнала. Късното слънце топлеше лицето й.
C>
	Днес го видях! Той е на осем…
C$
	Точно на възрастта на Уайът.
C>
	Рожденият му ден беше преди две седмици. Знам датата: 20 октомври. Предните му зъбки са пораснали — прекалено са големи за него, но го карат да изглежда по-голям. Русата му коса е по-светла, отколкото си мислех, като се има предвид цветът на лицето на баща му, но няма никакво съмнение. Много прилича на Фредерик. Минах бавно покрай него, а той изпусна бейзболната си топка. Вдигнах я, преди да се търкулне. Подадох му я, а той каза: „Благодаря“, и сърцето ми се разтопи. Майка му забърза по тротоара, но аз останах на мястото си и го наблюдавах, докато се скриха от погледа ми. Бях покрила главата си с шал заради вятъра и носех слънчеви очила. Не съм сигурна дали майка му ме позна, но бързаше толкова много, че едва ли ме забеляза. Въпреки това се радвам за шала. Но честно казано, не знам дали тя би ме познала.
C$
	Кали усети силна връзка с това момченце. Какво ли се беше случило с него? Водена от любопитство, продължи да чете.
C>
	Постоянно мисля за всички онези мигове, които съм пропуснала да изживея с племенника си. Фредерик може и да е решил да не му казва кой е, но аз нямах думата, а момчето е и мое семейство. Как ми се иска двамата да печем курабийки или да го гледам как отваря подаръците за рождения си ден. Можех да го водя на разходка до аквариума, да строим пясъчни замъци. Срещата ни миналия ден ме зарадва и натъжи едновременно. Чувствах се, сякаш си поемам дъх след дълго време, прекарано под вода, но сега изпитвам още по-голяма празнота. Той е толкави мило момченце. Иска ми се да го познавах.
C$
	Кали дълго стоя така, отбелязала с пръст мястото, до което бе стигнала. Гледаше замислено морето. Водата блещукаше на хоризонта. Нейният баща също беше пропуснал всички тези мигове с нея. Дали е имал същите мисли като Алис? А Фредерик? Защо той просто бе оставил детето си? Как хората можеха да постъпват по този начин?
	Навън беше чудесно, но Кали трябваше да се прибере и да приготви вечеря — днес бе неин ред. Работниците вече приключваха, но утре щяха да завършват алеята, която се спускаше от двора до океана. Кали все още не беше поръчала растенията, нужни за озеленяването на двора. Изправи се, затвори дневника, сгъна стола си и тръгна към къщата.

	* * *

	— Няма да повярваш — каза Гладис. На масата пред нея стоеше празна чиния. Не бе позволила на Кали да сготви тази вечер и им донесе вечеря.
	Изражението на лицето й подсказваше, че бе изчакала да приключат с яденето, за да им съобщи новината, защото не искаше нищо да ги разсейва. Уайът ловеше риба на брега, а трите дами пиеха вино. С оживено лице, Гладис бръкна в джоба на късия си панталон и извади листче хартия.
	— Аделейд откри телефона на Фредерик — обяви тя и им подаде листчето през масата.
	Кали притисна ръка към устата си и се вгледа в изписания на ръка телефонен номер.
	— Хайде да му се обадим — каза тя.
	— Сега ли? — попита Оливия, докато въртеше виното в чашата си. — Това е наистина важно за теб, нали?
	— Да. Искам да му върна нещата, които му принадлежат по право. Може би дори не подозира, че Алис е притежавала това сандъче. Възможно е в него да има някакви ценни неща, лични вещи. — Тя отново се замисли за момченцето от дневника.
	Гладис кимна към листчето хартия.
	— Обади му се.
	Думите й прозвучаха по-скоро като подкрепа към Кали, отколкото като любопитство да открият Фредерик.
	Кали извади телефона от джоба си и бързо набра номера му. След две позвънявания някой вдигна.
	— Ало?
	Тя се прокашля, остави чашата си на масата и се поизправи на стола.
	— Казвам се Кали Уийвър. Аз съм новият собственик на къщата на Алис Макфарлин… — Замълча, а настъпилата тишина й се стори някак обезпокоителна, затова бързо продължи: — Търся брат й — Фредерик. С него ли разговарям?
	— Да — отвърна любезно той и тя издиша с облекчение.
	Усмихна се развълнувано на Гладис и Оливия.
	— Здравейте — каза малко по-ентусиазирано от необходимото. — Намерихме едно сандъче с вашите инициали. Решихме, че може би е ваше, и бих искала да ви го върна.
	— О, много мило от ваша страна.
	— Да, ами… не знаех дали си го искате обратно, или не.
	Отново настъпи мълчание.
	— Да, искам го — каза меко той. — Знам за кое сандъче говорите. Мислех си, че отдавна е изгубено, но Алис явно го е запазила. Радвам се, че го е направила.
	— Можем да се уговорим да се видим и да ви го върна.
	— Разбира се. Какво ще кажете за утре?
	— Чудесно! Около два часа?
	— Благодаря ви, че ще отделите от времето си.
	— Няма за какво.
	Кали не можеше да повярва. Щеше да върне сандъчето на собственика му. На това му се казва късмет!


>	Седемнадесета глава

	Кали лежеше в леглото си, стиснала дневника в ръце. Чувстваше се виновна дори за това, че беше у нея сега, когато вече бе открила Фредерик. Нямаше причина да чете повече. Утре щеше да му го върне. Преди това си беше позволила да прочете няколко страници, защото се надяваше да го открие, и ето че вече се бе свързала с него.
	Тя остави дневника на тоалетката и се опита да заспи. Но не спираше да мисли за мъжа, с когото трябваше да се срещне на следващия ден. Кой беше той? Какво би казала Алис? Затвори очи и се обърна на другата страна, за да не гледа дневника. Но колкото по-дълго лежеше в леглото си, толкова повече се ядосваше на Фредерик, задето беше изоставил детето си. Пулсът й се ускори, тя посегна към тоалетката и грабна дневника. Надяваше се да успее да го разбере малко по-добре, затова отвори тетрадката. Сгуши се под тънкото одеяло и зачете под светлината на малката лампа до дюшека.
C>
	Говорих с Фредерик. Пихме кафе и аз изчаках подходящия момент, преди да повдигна темата. Обикновено разговорите за сина на Фредерик са забранени. Той веднага се затваря в себе си. Но този път беше различно. Отново видях момчето — виждала съм го много пъти и от това не ми става по-леко. Беше на кръстовището до новия хотел, колата му беше препълнена с най-различни неща и аз си помислих, че може би заминава в колеж. Завърши гимназия това лято. Отидох да гледам завършването му, видях как се качи на подиума и получи дипломата си. Фредерик не ми каза, че смята да отиде, но го видях — беше най-отзад. Попитах го дали някога му се е искало нещата да се бяха развили по друг начин, а той отвърна: „Нещата са такива, каквито са, затова няма смисъл да мислим за нещо, което не може да се случи“. След това стана от масата и излезе от стаята.
C$
	Изгаряща от раздразнение, на Кали й се искаше веднага да отиде при Фредерик и да го разтърси. Ами ако синът му се питаше откъде идват ръстът или чертите му? Нямаше ли право поне да знае? Тя изпуфтя ядосано, взе дневника и реши да продължи да чете. Но не беше подготвена за онова, което предстоеше.
C>
	Момчето си дойде у дома. Не знам защо го наричам „момчето“. Може би, ако изрека името му, нещата ще станат прекалено истински и аз няма да издържа. Той си дойде у дома от колежа и отново е в града.
	Сега вече е лъскав и наперен, също като семейството си.
C$
	Кали спря, задържа поглед върху последното изречение, а зъбчатите колелета в ума й се задвижиха. Поклати глава, прогони мисълта и продължи нататък.
C>
	Сега е на възраст, когато се чувства непобедим, способен да завладее целия свят. Предвид възпитанието и богатството на семейството му, вероятно наистина ще го направи.
C$
	Една мисъл се опитваше да си проправи път в съзнанието на Кали. С треперещи пръсти тя отгърна следващата страница.
C>
	Но когато го погледна, аз продължавам да виждам лицето на Фредерик и усмивката на малкото момченце, което преди толкова години изпусна бейзболната си топка. Иска ми се един ден той да разбере, че съм била до него през цялото време, че съм гледала футболните му мачове и концертите на хора, в който пееше, че се разхождах по плажа, преди да стане собственост на семейството му, и го гледах, докато строеше пясъчни замъци. Наблюдавах го как расте и се превръща в младия мъж, който е сега. Всеки път, когато мога, се опитвам да му изпратя обичта си под формата на бързи погледи и усмивки. Всеки път, когато имам тази възможност. Той е моето семейство, а аз винаги подкрепям семейството си.
C$
	Когато се запозна с Люк, той спомена Алис Макфарлин и каза: „Виждах я навсякъде“.
	Побиха я ледени тръпки. _Боже мой!_
	Тя стана и слезе в кухнята. Носеше дневника със себе си. Извади ножа от шкафа и взе сандъчето от килера. Пъхна ножа в ключалката и го завъртя, но не успя да отключи. Огледа сандъчето и ключалката не й се стори кой знае колко сигурна. Ако натиснеше по-силно, сигурно щеше да го отвори. Грабна друг, по-остър нож. С трепереща ръка го пъхна в ключалката и започна да натиска, да върти и бърника с върха му. Напразно.
	— Какво правиш? — попита Уайът със сънено изражение, влизайки в кухнята.
	Кали подскочи и хвърли ножовете в шкафа.
	— О, просто исках да видя дали ще успея да отворя това нещо — каза възможно най-спокойно. Ръцете й трепереха, сърцето й блъскаше в гърдите. Усмихна се насила заради Уайът и пъхна сандъчето обратно в килера. — А ти защо не спиш?
	— Жаден съм — отвърна детето, почеса се по врата и се прозя.
	— Ще ти налея вода. Можеш да отнесеш чашата в стаята си. Как ти се струва?
	Той кимна и стисна зъби в опит да потисне поредната прозявка.

	* * *

	Мисълта за това беше абсурдна. Просто си въобразяваше. Но докато на следващата сутрин лежеше на дюшека, Кали не можеше да прогони от ума си онези думи в дневника. Очите я боляха, не спа никак добре. Погледна часовника — десет часът! Беше проспала половината ден! Стисна очи и се опита да проясни ума си. Сякаш бе изгубила способността си да разсъждава трезво.
	Отвори прозореца и вдиша дълбоко сутрешния въздух. Облаците се струпваха над къщата. Затвори го заради горещината и слезе долу.
	— Добро утро, поспаланке! — поздрави я Оливия.
	Двете с Гладис сортираха чинии и ги подреждаха в големите шкафове, които бяха монтирали за посудата на гостите. Е, Гладис повече говореше, докато Оливия сортираше, но на нея й харесваше да се занимава с такива неща. Гладис и Кали го знаеха, което може би бе причината Гладис по-скоро да помага, отколкото наистина да сортира чиниите.
	— Добро утро. — Тя взе една чаша от шкафа и си наля портокалов сок. — След малко ще ви помогна, само първо да хапна.
	— Не се тревожи. Най-добре закуси навън, преди да се разрази бурята. Топло е, но морският бриз е приятен.
	— Да, ще го направя — кимна тя.
	— Какво ще кажеш да дойда с теб? — Гладис стана и се протегна. — Така Оливия ще може да работи на спокойствие. Цяла сутрин не спирам да й надувам главата с празни приказки. Изглеждаш ми уморена и недоспала. Нека ти приготвя сандвич с яйце. Излез навън и седни. Жегата ще прогони умората ти.
	— Няма проблем да си направя закуска сама — каза Кали и отпи от сока.
	— Моля те, нека възрастната жена се почувства нужна — отвърна Гладис. Вече вадеше тиган от шкафа и включваше газовия котлон. Малкото синьо пламъче изскочи и се възпламени под тигана.
	— Добре — съгласи се Кали и тръгна към задната веранда. — Благодаря ти.
	— Не се безпокой, няма проблем.
	Кали излезе на верандата и отвори мрежестата врата. Чашата й със сок вече се запотяваше от безмилостната жега. Днес горещината беше тягостна и потискаше всички въпреки плътните облаци на небето. Тя седна на ръба на алеята и остави чашата на една от дъските. Новото дърво беше с жълт цвят. Щеше да отнеме малко време, преди дъските да се състарят, но солта със сигурност щеше да помогне това да се случи по-бързо. Вълните се разбиваха на брега, а пръските се разхвърчаваха сърдито при всеки грохот. Кали вдигна поглед към облаците. Независимо че бяха доста плътни, те не успяваха да попречат на ярките слънчеви лъчи и тя съжали, че не бе взела слънчевите си очила.
	Гладис имаше право. Навън Кали се почувства много по-добре, свежият въздух успя да прогони тежките й мисли. Вероятно си правеше погрешни заключения от прочетеното в дневника. Нямаше логика, но тя не разсъждаваше трезво заради късния час и сънения си ум. Замисли се дали да не сподели терзанията си с Гладис, защото през годините именно тя бе човекът, с когото разговаряше. Двете с Оливия бяха единствените, които знаеха истинските чувства на Кали към майка й и трудните им отношения след смъртта на баба й.
	Можеше да разпита Гладис за Фредерик… Но пък, от друга страна, щеше да се срещне с него след няколко часа, така че може би тогава щеше да намери отговори за всички свои въпроси.
	— Пфу! Вятърът става все по-силен — каза Гладис, докато вървеше боса по алеята. В ръката си държеше чиния с горещия сандвич. Остави я в скута на Кали. — Заповядай. Държиш ли я?
	Тя кимна в отговор.
	— Изглеждаш ми угрижена и уморена.
	— От виното снощи е — отвърна, преди да отхапе от сандвича си и да благодари на Гладис с топла усмивка.
	Възрастната жена седна до нея.
	— Може да е от приближаващата буря. Понякога чувствата ни се влияят от атмосферното налягане. Аз винаги съм най-креативна точно преди буря. — Погледна океана. — Мисля, че точно заради бурята Оливия се е заела да подрежда къщата. Летните гръмотевични бури карат човек да иска да се скрие на някое уютно място. Оставих я да подрежда килера на горния етаж. Вече приключи с всички онези чинии — засмя се тя.
	Кали се усмихна.
	— Нещо те тревожи — отбеляза Гладис. — Какво има?
	Кали сведе поглед към изядения наполовина сандвич.
	— Истината ще те освободи и ще те накара да се чувстваш по-добре — каза Гладис с разбираща усмивка.
	— Просто си мислех за Фредерик Макфарлин. Добре ли го познаваше?
	Гладис поклати глава.
	— Прекарваше много време сам, а когато бяхме млади, в началото на трийсетте ни години, той просто изчезна. Веднъж попитах Алис къде е, а тя отвърна, че се е преместил да живее другаде. Въпросът, изглежда, я разстрои доста и аз реших, че не е моя работа, затова не попитах нищо повече. Тя не говореше по темата и се затваряше в себе си.
	Помълчаха известно време, докато Кали изяде сандвича си.
	— Как е майка ти? — попита Гладис.
	Въпросът на Гладис очевидно бе свързан с последния й коментар за Алис и нейната склонност да се затваря в себе си. Кали не искаше да го признае, но това бе самата истина. Тя не се беше карала с майка си, нямаше нищо против нея; двете просто се бяха отдалечили една от друга. Колкото повече време прекарваше Кали с Оливия и нейното семейство, толкова по-близка ставаше с тях и толкова по-малко мислеше за нежеланието на майка си да поддържа връзка с нея.
	— Добре е, предполагам.
	— Предполагаш? — попита нежно възрастната жена. Знаеш ли, хрумна ми, че трябва да я поканиш на откриването на „Бийчкомбър“. Сигурна съм, че ще се гордее с теб.
	Кали само кимна, не беше в състояние да каже нищо. И тя си мислеше за това. Изпитваше огромна вина, която не можеше да определи съвсем точно. Знаеше, че трябва да се интересува от майка си, и наистина искаше да я кани на подобни събития, но дори и крехките им отношения се бяха пропукали.
	Гладис сложи ръце на коленете си, разпери пръсти за опора и с мъка се изправи на крака.
	— Е, трябва да вървя — каза тя. — Днес смятам да изчистя къщата. След това ще се отбия в къщата на дъщеря ми. Искам да съм сигурна, че всичко е наред, в случай че бурята се окаже по-силна от очакваното.
	Гладис усещаше кога трябва да прекрати разговорите за майката на Кали и в момента правеше точно това.
	Кали взе празната чаша и чиния и също се изправи.
	— Да, знам. Вече става късно, а искам да засадя онези храсти, преди да завали. Следобед ще занеса сандъчето на Фредерик.

	* * *

	Уайът излезе навън с горда усмивка на лице. Кали беше взела от магазина поръчаните храсти и сега ги засаждаше в двора. Застанала на колене, изцапана до лакти, тя почти приключваше с работата. Вдигна поглед към детето. Беше засадила цял ред храсти покрай новата алея, а през последните няколко минути небето тътнеше.
	— Познай какво направих — каза Уайът. — Успях да отворя сандъчето. В него има разни неща.
	Кали се вторачи в него, ръцете й не помръдваха, а въпросите от предишната нощ отново изникнаха в главата й. Не знаеше как да постъпи. Не беше сигурна дали иска да рови в живота на Фредерик, но знаеше причината за тази своя несигурност: страхуваше се какво може да открие за момченцето. Преглътна тревогата си, свали ръкавиците и бавно се изправи.
	— Хайде, ела! — Уайът я хвана за ръка и я задърпа по алеята.
	Влязоха вътре и Кали огледа съдържанието на сандъчето. Изпитваше желание да защити вещите, не искаше да ги размества. Оливия също дойде и погледна любопитно кутията, след това поздрави Уайът, задето бе успял да я отвори. Кали внимателно извади малък скицник и го остави нежно на масата. Имаше лист с програма на тържество по случай дипломирането на учениците от местна гимназия… Отново погледна в сандъчето и извади цял куп изрезки от вестници и списания. Притаи дъх — всичките бяха за семейство Съливан.
	Оливия изглеждаше объркана.
	— Колко странно — отбеляза тя, но Уайът я попита нещо и тя насочи вниманието си към него.
	Кали не ги слушаше. Дишаше бързо и плитко. Бавно извади изрезките и взе скицника. Преглътна и го разгърна. Щом видя рисунките, сърцето й се качи в гърлото. Една от тях беше на някакво куче на улицата. Отгърна на другата страница: морски пейзаж. Рисунките бяха прекрасни.
	— Той е художник — прошепна на себе си тя, опитвайки се да възстанови дишането си.
	Уайът искаше да покаже нещо на майка си.
	— Ей сега се връщам — извика Оливия, докато детето я дърпаше нанякъде.
	Кали отгърна на другата страница. Наложи се да се подпре на стола, за да не падне. Там имаше рисунка на диви коне и жена в гръб, която гледаше океана. До нея стоеше малко момченце. Кали си припомни гласа на Люк, докато той й разказваше за плажа с конете: _Майка ми ме водеше тук, когато бях дете_.
	Затвори скицника. Трябваше й малко време, за да осъзнае всичко. Цялата трепереше от студ.
	Пъхна всичко обратно в сандъчето и затръшна капака. Завъртя ключалката, докато успее да го затвори. Огледа го, за да се убеди, че не си личи, че е отваряно — изглеждаше добре. Сърцето й препускаше в гърдите, пръстите и бяха ледени въпреки горещината, а устата й бе пресъхнала Кали прибра сандъчето обратно в килера и затвори вратата. Задържа ръка върху бравата на вратата, сякаш се страхуваше сандъчето да не изчезне. Внезапно проехтя силен гръм и разтърси цялото й тяло.


>	Осемнадесета глава

	Дланите на Кали бяха изпотени от едночасовото шофиране. Сандъчето и дневникът на Алис лежаха на предната седалка до нея. Не беше споделила с Оливия подозренията си за Люк, нито пък й бе казала за рисунките в скицника.
	Беше поканила Фредерик в „Бийчкомбър“, но той бе отвърнал, че няма достатъчно сили да дойде. Не можел да се изправи пред къщата и всички спомени. Сега Кали разбираше причината за това — не ставаше въпрос единствено за загубата на Алис. Водеше вътрешна борба със себе си дали да спомене на Фредерик за подозренията си за Люк. Как би могла да повдигне този въпрос? Коремът й се сви. Можеше просто да му даде сандъчето и да си тръгне. Но нали по-рано Гладис й каза, че истината ще я направи свободна? От друга страна, какво би могла да донесе тази истина?
	Докато Кали шофираше, небето придобиваше все по-застрашителен сив оттенък, а светкавиците проблясваха изпод облаците. Синоптиците наблюдаваха бързо придвижващ се ураган от четвърта степен, който тръгваше от брега на Кингстън, Ямайка. Движеше се към източното крайбрежие, но те не бяха сигурни дали ще поеме към океана. Кали не искаше да се тревожи излишно — подобни бури не бяха рядкост през есента и местните жители знаеха как да се подготвят за тях. Но тази не губеше сила, докато се движеше, а и все още беше лято. Все още не беше дошъл сезонът на този вид бури. Според прогнозите, ако ураганът удари Съединените щати, беше възможно да засегне пряко и Аутър Банкс. Верандите на „Бийчкомбър“ нямаше да бъдат готови преди бурята, но работниците щяха да приключат със стените, а и вече бяха монтирали новите капаци на прозорците, които да защитават къщата от урагани. Десетилетия наред сградата устояваше на бурите.
	Дъждът започна да се сипе по предното стъкло на колата: първо една голяма капка, след това две, после още няколко, сякаш облаците опитваха да се сдържат до последно, но дъждът се изплъзваше от хватката им. В следващия миг внезапно заваля проливно. Не се виждаше нищо. Проехтя силен гръм, а Кали пусна чистачките и включи фаровете. Валеше косо и тя нямаше почти никаква видимост. Включи аварийните светлини и намали, стиснала волана с две ръце.
	Притесни се, че може да пропусне правилната отбивка, защото никога досега не бе карала по този път, а и видимостта беше ограничена. Затова реши да отбие и да изчака пороя да намалее. Погледна сандъчето и дневника на предната седалка. _Какво правя?_, помисли си.
	Замисли се за Люк. Той не беше имал думата по този въпрос, поне до момента. Дали подозираше нещо? Беше й разказал за трудните си отношения с баща му — Едуард. Това със сигурност щеше да съсипе непоправимо връзката между тях. Може би трябва просто да остави сандъчето на прага и да забрави за всичко. Да. Така е най-добре. Ако Фредерик иска да бъде част от живота на детето си, самият той трябва да го реши, а не Кали.
	Беше съвсем близо, дъждът вече намаляваше, но тя седеше като парализирана в колата си. Тогава си спомни думите на Алис в дневника: _Той позволява на сърцето си да го води, винаги е искрен, скача, преди да осъзнае последиците от действията си_. Кали погледна в огледалото и потегли. Въздухът беше натежал от влага.
	След минути спря пред малка тухлена къща. Зеленината в двора не беше много, но пък беше добре поддържана. Паркира на павираната алея зад бял седан. Дъждът беше намалял до ситен ръмеж. Капките замъгляваха стъклото й, а тя се поколеба отново. Пое си дълбоко дъх, взе нещата от седалката и слезе от колата. Притича бързо до входната врата и остави сандъчето на покритата веранда. Внимателно постави дневника върху него. От притеснение стомахът й се беше свил на топка.
	Вратата се отвори и тя подскочи. Пред нея стоеше висок мъж с тъмна коса, която на слепоочията вече бе започнала да посивява. Сините му очи я гледаха с интерес и той се усмихваше с позната усмивка. Беше я виждала толкова много пъти на лицето на Люк. Това потвърди всички нейни съмнения. Паниката се надигаше у Кали и тя се опитваше да контролира дишането си.
	— Вие ли сте Фредерик Макфарлин? — попита, макар вече да знаеше отговора на въпроса си.
	— Да — отвърна той. Щом видя сандъчето, усмивката му изчезна и на лицето му се появи загрижено изражение. После се отърси от мислите си, погледна я и отново се усмихна.
	— Аз съм Кали Уийвър.
	— Моля ви, влезте.
	— О, не, няма нужда. Не искам да ви безпокоя.
	— Не ме безпокоите. Нека ви почерпя с нещо за пиене след целия път, който изминахте.
	— Аз не бива… трябва да се връщам вкъщи.
	— О, сигурна ли сте? — Лицето му помръкна. — Наистина не ме притеснявате.
	Кали знаеше, че трябва да си върви, но милият му поглед я накара да размисли. Тя взе сандъчето и дневника и го последва вътре. Не знаеше защо, но очакваше да попадне в ателие на художник. Интериорът комбинираше различни стилове и декорация: над дивана стояха дървени фигурки на вълни и риби, имаше снимки на водопади и един въздушен кадър на морски бряг. Кали приближи една картина — съдейки по видяното в скицника, явно не бе рисувана от него, но тя не беше сигурна в това.
	— Какво да ви предложа? Кафе? Или вода, чай…
	— Чаша вода, моля — отвърна тя.
	Фредерик излезе от стаята и тя се огледа, надявайки се да открие някакво доказателство, което би отговорило на въпросите й. На стената висяха няколко снимки в рамки, но всички бяха на някакви места, които Фредерик навярно бе посещавал. В ъгъла имаше стойка за списания, пълна с книги. Лавицата над малката тухлена камина бе празна.
	Той се върна в стаята, остави на масата чаша с вода и лед, и седна на стола точно до сандъчето.
	— Значи, сте купили къщата на сестра ми?
	Кали приседна на дивана срещу него.
	— Да. Възхищавах й се още от дете.
	— Отново ли ще я отворите за гости? — Той прокара ръце по подлакътниците на стола и Кали се зачуди дали жестът му не издава напрежение.
	— Планираме да го направим — кимна тя. — Другият собственик е най-добрата ми приятелка, Оливия Диксън. Може би сте я срещали? Тя е внучка на Гладис Диксън.
	— Гладис Диксън? — Разговорът явно беше приятен за Фредерик, раменете му се отпуснаха леко и Кали усети как собственото й тяло също се отпуска.
	— Да, от трийсет години живее в къщата срещу тази на Алис.
	— О, Гладис! — спомни си той. — Много мила дама. Отдавна не живея там. — Погледът му спря върху сандъчето.
	— Мисля, че след ремонта къщата ще ви хареса. Изчистихме всичко. В момента правим веранди на задните стаи и пребоядисваме. Много бих искала да нарисуваме нещо на стената в предната стая. Все още не съм намерила човек, но имам някого предвид.
	Цялото му внимание бе насочено към сандъчето и Кали не беше сигурна дали изобщо я е чул. Фредерик се наведе напред и прокара пръсти по капака.
	— Отворено е!
	Тя остави чашата си на масата.
	— Да. Много съжалявам. Уайът, синът на Оливия, го отвори, а аз нямам ключ и не успях да го заключа.
	Фредерик остави сандъчето на масата и се вторачи в затворения капак.
	— Погледнахте ли какво има вътре?
	— Не трябваше да го правя… — притесни се Кали. — Фредерик, наистина много съжалявам. Това не е моя работа.
	Главата й туптеше от напрежение. Какво трябваше да направи сега? Да му каже, че познава Люк, или просто да избяга?
	Мъжът бавно отвори капака и извади скицника, който стоеше най-отгоре. Разгледа внимателно конете, нарисувани с перфектни движения на молива. Прокара пръсти под ръба на листа и разтвори съвсем леко следващата страница, разкривайки единствено женски пръсти. Но така и не отгърна листа.
	Кали усети как сърцето й се качва в гърлото.
	— Ваши ли са тези рисунки?
	— Да — премигна бързо той и отмести поглед.
	— Все още ли рисувате?
	— Не.
	Тя се прокашля.
	— Трябва да вървя. Съжалявам.
	Той вдигна поглед.
	— Моля ви… — Очите му бяха широко отворени.
	Най-добре беше да си тръгне още сега, преди нещата да се усложнят, но не можеше да го остави в това състояние изглеждаше толкова тъжен. Кали отново седна на дивана.
	— Защо не рисувате вече? — смело попита тя.
	Той не каза нищо. Кали посегна към чашата, надявайки се, че ръката й няма да се разтрепери. Отпи глътка вода, за да спечели време. Не знаеше какво да прави. Нима беше честно от нейна страна да стои тук и да се преструва, че не знае нищо? Този мъж определено не беше баща, който не се интересува от детето си. Той бе съкрушен от загубата му.
	Тя събра сили и каза:
	— Аз просто… познавам един художник и съм силно впечатлена от него. Смятам, че би било голяма загуба, ако спре да рисува. — Наведе се напред. — Той ми нарисува конете в Корола. Заведе ме там и ми разказа, че майка му го е водила на онзи плаж като дете.
	Фредерик изглеждаше така, сякаш някой бе забил юмрук в корема му. Лицето му пребледня.
	— Люк?
	Кали кимна.
	Без да сваля поглед от нея, той отвори на следващата страница. Най-после откъсна очи от нея и погледът му спря върху жената на листа. Мълчаливо разглеждаше рисунката. Кали не каза нищо. Отново отпи глътка вода. Наблюдаваше го и чакаше отговора му, който му беше толкова трудно да изрече. Вълнението му беше огромно.
	Той се прокашля.
	— Това е последната ми рисунка. — Наклони глава назад, сякаш за да спре сълзите, с които бяха пълни очите му. Премигна няколко пъти, за да ги прогони. — Завърших я и си тръгнах от жената, която е на нея. За да не тревожа Люк, казах просто: „Денят е много хубав“. Тя ми се усмихна. Беше довела Люк на плажа, за да го видя. За да видя и нея. — Затвори очи, сякаш нахлулите спомени можеха да му донесат спокойствие. — Попитах я… — Отново отвори очи и погледна Кали, ръцете му трепереха върху коленете. Попитах я дали според нея в бъдеще ни очакват и други такива хубави дни. Тя сви устни и каза само: „Едва ли“. Нямаше да му каже за мен. Решението й бе категорично. Това беше последният път, когато нарисувах нея и сина й.
	— Вашият син.
	Фредерик сведе глава и неочаквано зарида. Кали не знаеше какво да стори. Изправи се, остави чашата и го прегърна. Гърбът му се надигаше и отпускаше, докато плачеше. Сърцето й се късаше от мъка заради този мъж. Тя грабна една кърпичка от кутията на малката масичка до тях и му я подаде.
	— Той има вашата усмивка — каза му, но това само още повече го разстрои.
	Майката на Люк го е водила на този плаж _не само_ веднъж. Може би е променила решението си и се е върнала? Може би е чакала Фредерик, а той не е дошъл? Кали седна на пода пред него и се опита да го накара да я погледне.
	— Вие го обичате. Защо не му казахте истината? — Усещаше как сълзите напират в очите й. Причината затова бе, че искаше да зададе същите тези въпроси и на своя баща.
	— Сложно е — отвърна той и опита да се успокои, но без особен успех.
	Тя взе чашата с вода, избутвайки собствените си емоции обратно там, откъдето се изляха.
	— Исках само да ви върна сандъчето и да си тръгна. Но усещам, че трябва да ви го кажа — вече знам част от вашата история. Исках да ви открия и си помислих, че може да намеря някаква информация в дневника на сестра ви, затова го прочетох. В началото дори не предполагах, че става въпрос за човек, когото познавам.
	Фредерик изглеждаше несигурен, но в същото време така, сякаш години наред е носил на плещите си тежък товар и сега няма търпение да сподели с някого другиго, който да му помогне да реши проблема.
	— Макар че това навярно няма да промени нищо, все пак не е нужно да го преживявате съвсем сам. Знам, че не сте споделяли много с Алис — тя е писала за това в дневника.
	— Защото тя ме съдеше. Беше ми ядосана, задето се отказах толкова лесно от него, но тя не знаеше, че всяка вечер заспивах разплакан. Не се ожених и нямам други деца. Нямах желание да създавам семейство, след като изгубих него и Лилиан, защото знаех, че имам син, но не ми позволяват да съм част от живота му.
	— Защо? Кой е казал това?
	— Лилиан.
	— Защо единствено тя е имала думата по този въпрос?
	— Аз бях просто един беден художник. Нямаше какво да им предложа. Тя изневери на съпруга си. В случай че той бе научил за станалото, това със сигурност би довело до тежък развод. Лилиан щеше да изгуби всичко. Но тя ми каза, че съжалява за действията си. Изпитваше огромна вина и каза, че до края на живота си ще бъде перфектната съпруга, за да му се реваншира. Съгласихме се да запазим всичко в тайна. Така животът на Люк щеше да бъде много хубав. Аз не можех да му предложа нищо. Той учеше в най-добрите училища, получи най-доброто образование и възпитание, което парите можеха да му осигурят. И сами виждате докъде успя да стигне и какъв е той днес.
	Тя стоеше мълчаливо и осмисляше думите му. Но в същото време усещаше, че Люк трябва да научи истината.
	— Казахте, че той рисува? — попита Фредерик с интерес.
	— Да, удивителен художник е — кимна Кали.
	Мъжът сложи пръсти на устните си и вдигна поглед към тавана. Болката отново се появи в очите му. Страданието му беше толкова силно, че тя копнееше някак да му помогне. Помисли си за Люк и страстта му към рисуването. Спомни си как целият грейваше, когато говореше за рисуването, колко развълнуван беше, докато рисуваше конете специално за нея. Дори не можеше да си представи болката, която Фредерик е изпитал, когато е сложил край на страстта си.
	— Значи, е нарисувал конете за вас? — попита той и я изтръгна от мислите й. Остаряващите му очи внезапно се оживиха.
	Кали кимна.
	— Преди време ги нарисувах за Лилиан. — Той протегна сбръчканите си пръсти и ги огледа, сякаш дори и сега, след толкова години, все още виждаше боята под ноктите си. — Чудя се какво ли е направила с картината. — Устните му увиснаха надолу. На лицето му се изписа несигурност.
	Какво ли е направила Лилиан с картината? Дали я е скрила някъде, или я е изхвърлила? Или може би я е закачила на стената, за да й напомня за случилото се…
	— Понякога обмислям пак да започна да рисувам — призна той. — Но творчеството е много деликатно нещо. Изкуството изразява чувствата ни и душата ни. Някога аз изразявах любов и щастие. Но без тези две неща не можех повече да рисувам. След като тя и Люк излязоха от живота ми, дни наред се взирах в бялото платно, а боята се стичаше от четката, капеше по обувките ми, но нищо не излизаше изпод ръката ми. Затова просто спрях.
	Кали погледна сандъчето, което стоеше на пода.
	— Вие ли сте запазили всички онези изрезки от вестници? Или Алис?
	Фредерик вдигна поглед и потри наболата си брада със сухите си пръсти, при което се разнесе стържещ звук.
	Поклати глава, сякаш това нямаше никакво значение.
	— Да, аз изрязах статиите. Аутър Банкс ми липсва толкова много. Липсва ми рисуването. Липсва ми и Люк. Иска ми се да имах достатъчно сили, за да съм близо до него. Но колкото повече време минава, колкото повече остаряваме и двамата, толкова по-трудно става, защото пропуснатите години се множат.
	Очите му отново се напълниха със сълзи, носът му се зачерви, лицето му пламна. Той отмести поглед, а устата му затрепери. Мъката, трупана през всички тези години, излизаше на повърхността. Сърцето на Кали се късаше. Фредерик беше живял далеч от дома си, далеч от Люк, от Алис, от страстта си…
	— Искате ли да изрисувате стената в „Бийчкомбър“? — чу се да пита тя, а последната дума излезе от устата й, преди да успее да я затвори. Какви ги говореше? Не трябваше да го казва, но знаеше защо го направи: така той можеше да се върне на мястото, което обичаше, и да бъде близо до момчето, което беше изгубил. Де да беше толкова лесно…
	— Съжалявам — отвърна той. — Не мога да го направя.
	Кали кимна. Чувстваше се като пълна глупачка. Как й хрумна да му го предложи? Как би обяснила на Люк, ако Фредерик се появи в къщата и истината излезе наяве? Как би оправдала факта, че самата тя го беше поканила? Изпита огромно облекчение, че той отказа.
	През целия път обратно към къщи Кали постоянно си спомняше части от разговора си с Фредерик. Те се стрелкаха в ума й и я караха да подлага на съмнение всичко, което бе казала и направила. Не трябваше да се меси. Ако цялата тази история излезе наяве, тя може да разбие живота на Люк, да не говорим за живота на Лилиан. Нима наистина е възможно? Надяваше се, че не е. Обеща си да не казва нито дума на никого. Нямаше да каже и на Оливия, а това й тежеше изключително много, защото винаги споделяше всичко с най-добрата си приятелка. Но предвид отношенията на Оливия с Ейдън, тя не можеше да рискува и да говори с нея. Ала най-голямата й тревога бе как ще се изправи отново пред Люк. Как би могла да го погледне в очите, знаейки истината, но криейки я от него? Колкото по-дълго шофираше, толкова повече се разстройваше. Мислите й я измъчваха. Искаше й се никога да не беше откривала сандъчето и дневника.

	* * *

	— Е, какво стана? Срещнахте ли се? — попита Оливия, докато им наливаше по чаша вино и се взираше в мрака през прозореца, сякаш се опитваше да открие някакви промени във времето навън. По радиото звучеше последна информация: бурята набираше скорост, противно на всеобщите надежди.
	Едва сега Кали осъзна, че Ейдън също е тук. Тя насочи вниманието си към големия кръгъл часовник, който сложиха над масата. Сърцето й биеше по-бързо от стрелките му. Ейдън беше влязъл в къщата преди малко и вече се бе настанил на масата с чаша вино. Тя му се усмихна, но не каза нищо, запазвайки мислите си за себе си. Дали Оливия му беше разказала за сандъчето и статиите за семейство Съливан, които откриха в него? Приятелката й приготвяше вечеря и си подсвиркваше. Готвеше пилешко с лимонов сок и прочутия си крамбъл.
	— Е, какво стана? — погледна я Оливия през рамо. — Срещна ли се с Фредерик? — попита отново.
	— Да — отвърна Кали.
	— Какви бяха всички онези неща в сандъчето?
	Кали се усмихна притеснено.
	— Оказа се, че вещите в сандъчето не са толкова важни.
	Чувстваше се ужасно, че се налага да наговори тези неща на приятелката си, но нямаше как да признае истината пред Ейдън, независимо колко много й се искаше да го стори.
	— Каза ли нещо за сина си?
	На Кали й се искаше да не беше споменавала пред Оливия за прочетеното в дневника, но любопитството й бе надделяло и тя бе споделила с приятелката си.
	Ейдън я наблюдаваше иззад чашата си. Изобщо не забелязваше терзанията и притесненията й, нито реакцията на тялото й. Усещаше болка в раменете, горещина пропълзяваше по врата й.
	— Не, това не е моя работа — отвърна спокойно тя.
	Взря се през прозореца и огледа нещата, които работниците бяха оставили, след като преди няколко часа приключиха работата за деня. Бяха наели бояджии за дневната заради сводестите тавани. Очакваха пристигането на нови мебели — днес й се обадиха за доставката. Бригадата на Ейдън довършваше работата по верандите и разширението в задната част на къщата.
	— Люк се обади — каза Оливия. — Не е успял да се свърже с теб, затова се обади на Ейдън да попита дали си тук.
	Всички усилия, които Кали бе положила, за да прогони днешния разговор от мислите си, се изпариха при споменаването на името му: Люк. Той щеше да пита къде е била цял ден. Дали Оливия му беше казала? Нещата излизаха извън контрол. Трябваше й малко време да помисли за случващото се. Внезапно усети погледа на Оливия върху себе си и провери телефона си.
	Имаше две пропуснати повиквания. И двете бяха от него.
	— Обади му се — насърчи я Оливия. — Стори ми се, че искаше да ти каже нещо.
	— Добре — отвърна Кали и се усмихна насила.

	* * *

	— Нека се видим утре — каза Люк. Гласът му звучеше безгрижно и весело, както винаги. — Искам да те видя.
	Кали лежеше по гръб на дюшека с разпиляна върху възглавницата коса. Тя също искаше да го види, но се страхуваше да не каже нещо, което не трябва. Страхуваше се, че думите може да се изплъзнат от устата й.
	— Не мога — отговори. — Имам много работа по къщата.
	— Работата няма да избяга — настоя той. — Само два часа, какво ще кажеш?
	— Съжалявам. Не мога.
	— Добре, тогава ще дойда да помогна.
	— Не, Люк — отвърна Кали, полагайки усилия да не звучи прекалено отчаяно. — Трябва да се концентрирам, а ти ме разсейваш.
	Тя чу пуфтенето му и си представи усмивката на лице то му.
	— Разсейвам те? — Гласът му беше гладък като коприна.
	Завладяна от безсилие, тя зарови глава във възглавницата. Помълча известно време и накрая каза:
	— Да. Разсейваш ме. А сега ме остави да работя!
	И бързо затвори, преди да е успял да я убеди да се видят. Обясни му, че ще работи до късно тази вечер и през целия следващ ден. Ръцете й трепереха. Поклати глава, чудейки се как ще се справи с всичко това.


>	Деветнадесета глава

	— Харесвам Ейдън — каза Оливия на следващата сутрин. Двете с Кали седяха на кухненската маса, а веждите на Оливия подскачаха нагоре-надолу, докато държеше чашата с кафе пред лицето си, сякаш се криеше зад нея. Лицето й се изчервяваше дори само при мисълта за Ейдън. Но в следващия миг тя посърна. — Но се тревожа — добави, преди приятелката й да успее да покаже вълнението си.
	— За какво? — Кали придърпа стола си по-близо и разбърка кафето си. Остави лъжичката до чашата, без да сваля поглед от Оливия.
	— Той е чудесен мъж. Познавам го от години…
	— Виждам, че той също те харесва, Оливия. Не е никак трудно човек да се досети.
	Другата жена кимна.
	— Но какво ще стане, ако си позволя да се влюбя и нещата не се получат? Как ще се отрази това на Уайът? Заради баща си той и без това няма особено добър опит с мъжете, а знам, че ще заобича Ейдън. Не искам да му отнема това, ако нещата между нас не се получат. Това би могло да доведе до разрив в отношенията ми с Уайът, а аз не съм убедена, че ще мога да го преживея. — Пое си дълбоко въздух и издиша, облегнала лакти на масата. — Струва ми се, че не си заслужава да рискувам. Разбираш ли?
	Кали сложи длан върху ръката й.
	— Ти си чудесна майка — каза й тя. — Грижиш се за него, правиш за него всичко по силите си. Но не можеш да предвидиш всяка пречка или проблем. Може би по този начин му отнемаш възможността да има в живота си мъж, който да го отгледа и възпита като баща, човек, който да е винаги до него. Може би му отнемаш всичко това, защото се страхуваш. Не бързай — остави нещата да се случват от само себе си, живей ден за ден. Така ще разбереш какво чувстваш и какво да правиш. Но не позволявай на страха да отнеме щастието, което двамата с Уайът заслужавате.
	Оливия се изправи и прегърна Кали.
	— Благодаря ти. Ти винаги знаеш какво да ми кажеш и как да ме успокоиш. Въпреки че все още не съм сигурна, ти ме накара да се замисля за много неща.
	— Научих едно нещо: да оставям нещата да се случват. Не е нужно да проумееш и разбереш всичко още сега. — Кали допи кафето си и се изправи. — Е, трябва да се залавям за работа! — каза драматично. — Шпакловката ме очаква!

	* * *

	Някой почука на вратата и Кали спря работа и наостри уши. Тъкмо шпакловаше дупките от закачените картини по стените на горния етаж. Мебелите вече бяха пристигнали, а те не очакваха други посетители. Работниците вече бяха дошли. Те бяха започнали работа рано сутринта и отново бяха прекъснали електричеството, този път за последно.
	— Кали! — извика Оливия от долния етаж. — Фредерик Макфарлин е тук!
	Кали замръзна на мястото си. Започна трескаво да мисли, търсейки някаква причина да не слезе. Предишната вечер лежа до късно в леглото. Не знаеше какво да прави и се обвиняваше за проявеното любопитство. В такива мигове копнееше да поговори с майка си. Баба й винаги умееше да я изслушва — защо и майка й не беше такава? Защо Кали не можеше да вдигне телефона и да сподели с нея всичките си терзания? А сега Фредерик беше тук. Дали беше променил решението си за рисунката на стената?
	— Кали?
	— Идвам! — обади се тя, остави шпаклата и избърса ръце в тениската си.
	Слезе по стълбите и видя Фредерик с голяма кутия в ръце, в която навярно носеше бои и други материали. Държеше и голяма плоска кожена чанта.
	— Реших все пак да изрисувам онази стена — каза той. Очите му проблясваха и издаваха притеснението му.
	Тя кимна и се усмихна. Внезапно усети някакво ощипване в рамото.
	— Е! Наистина сте променили къщата. Все едно съм на съвсем различно място. — Той вдиша дълбоко и сякаш се поуспокои.
	— Оливия. — Кали осъзна, че приятелката й не знае какво се случва. — Фредерик Макфарлин е художник и ще изрисува стената.
	— О! — възкликна Оливия и стисна ръката му. Хвърли объркан поглед на Кали, но продължи да се усмихва. — Отлично! Приятно ми е да се запознаем.
	— Ще ти покажа къщата.
	Тя заведе Фредерик в дневната, а в това време Оливия попита беззвучно зад гърба му _Какво става тук?_, но Кали само поклати глава. Щеше да й обясни по-късно. Стига да измисли как да го направи, без да разкрие всичко.
	— Е, имаш ли някакви идеи? — попита Фредерик.
	— Искам бледосинята боя по стените да прелее в небе. Представям си нежна плажна сцена в долния край — може би пясък и мидени черупки. Нещо подобно.
	Фредерик остави боите си на пода и заоглежда внимателно стената. Кали стоеше до него, замаяна от притеснение.

	* * *

	Кали остави Фредерик да работи и се зае да довърши шпакловането на стените на горния етаж. Щом приключи, слезе долу, спря в коридора и надникна в дневната. Видяното я разтърси подобно на електрически заряд.
	— Леле! — възкликна тя, докато Фредерик нанасяше с гъба светлосенки по пясъка. — Невероятно е.
	— Благодаря — отвърна той с широка усмивка. — Но това е просто пясък.
	— Знам, но изглежда съвсем истински. — Тя приближи до стената и коленичи до него.
	— Притеснявах се, че съм забравил как се прави — призна мъжът и добави сиво-кафеникава боя към жълтия цвят върху палитрата си. — Но се оказа като карането на колело качваш се и тръгваш. — Огледа получения цвят и добави малко бяло. — Преди години изрисувах стената на една дама, която имаше магазин на плажа. Тя влезе и се разплака. Едва не получих сърдечен удар! За мой късмет се оказа, че сълзите й са от щастие. Никога преди не бях изпитвал такова облекчение — засмя се той.
	— Ха-ха. Много стенописи ли си нарисувал?
	— Не, не много. Предпочитам картините. Не ги показвам на никого, докато не ги завърша. Има нещо специално в уединението — единствено моят поглед и моят молив да докосват листа. Понякога изобщо не показвам рисунките си на никого. Така ги чувствам по-близки до себе си. Но понякога ги показвах на Алис.
	— Бяхте ли близки? — попита смело тя.
	Фредерик плъзна четката по стената и нарисува една дълга линия. След това добави още няколко детайла и Кали осъзна, че това всъщност беше морска трева. Не можеше да повярва на очите си — изглеждаше толкова истинска.
	— Много близки. Като млади бяхме постоянно заедно.
	— Какво стана след това? Отчуждихте ли се?
	Мъжът стисна устни.
	— Не съвсем. Аз се преместих, а разстоянието се отразява на всяка връзка.
	— А къщата от другата страна на улицата все още ли е твоя?
	— Да. — Той добави още малко бяла боя. Движенията на четката изглеждаха някак хаотични, докато накрая изпод нея не започна да се оформя една мидена черупка.
	— Може би си я давал под наем? — Кали харесваше Фредерик. С него се разговаряше лесно, точно както с Люк.
	— Не. Просто я оставих. Както вече споменах, връщането тук е твърде трудно за мен. Има прекалено много спомени.
	Той нарисува още една мидена черупка и Кали остана смаяна от лекотата, с която рисуваше, сякаш това не беше нищо особено.
	— Не се чувствай длъжна да стоиш при мен и да ме забавляваш — каза той. — Много мило от твоя страна да ми правиш компания, но знам, че имаш цял куп задачи за вършене.
	— Ще отида да свърша някои неща — усмихна се Кали. — И ще се върна. Ако имаш нужда от нещо, извикай Оливия, тя е горе. Искаш ли да ти направя чаша чай, преди да изляза? — попита го и се изправи.
	— Би било чудесно — отвърна той с усмивка, която досущ приличаше на усмивката на сина му.

	* * *

	Кали бе изхабила шкурката си и сега тя беше гладка почти колкото стената. Цяла сутрин бе запълвала дупките в спалните и коридорите на горния етаж и закърпвала местата, пострадали при преместването на мебелите. Сега трябваше да отиде до Роданте, защото там имаше железария. През целия път тишината бе нарушавана единствено от радиото. Синоптиците продължаваха да следят бурята, а облаците все така покриваха небето и сякаш им се подиграваха.
	Нямаше търпение да се прибере и да види докъде бе стигнал Фредерик с картината на стената. Кали се радваше, че той отново рисува и че е решил да го направи за първи път след толкова години точно в „Бийчкомбър“. Чувстваше, че по някакъв начин беше успяла да му помогне. Може би точно затова трябваше да открие сандъчето. Навярно нещата щяха да си останат както преди, но Фредерик е имал нужда да разбере, че може да се върне на това място, да проумее, че не е толкова страшно. Може би дори щеше да събере кураж да влезе в собствената си къща и да огледа вещите си.
	Тя пристигна пред къщата и паркира зад джипа на Люк. Почувства се, сякаш милион иглички пробождаха кожата й. Остана зад волана, стиснала в ръце малката торбичка с покупки и портмонето си. Не знаеше какво да прави. Люк умееше да чете емоциите й, за него тя беше като разтворена книга. Знаеше, че ако се наложи да се изправи лице в лице с него, той веднага ще разбере, че нещо не е наред.
	Обзе я паника. Ами ако Фредерик му е разказал всичко? Ако му е казал, че Кали знае? Ръцете й се разтрепериха. Двигателят на колата беше изгасен и вътре ставаше все по-горещо въпреки плътните облаци, така че щеше да се на ложи да излезе. В противен случай рискуваше да си докара топлинен удар. Кали отвори вратата и тръгна към къщата. Морският бриз погали кожата й, а торбичката зашумя от вятъра.
	Пое си дъх, натисна бравата на вратата и отвори. Дочу гласа на Люк — невъзмутим, небрежен.
	— Как направи онова огряно от слънцето стъбло? Смеси няколко цвята или използва само бяло?
	Фредерик му обясни. Кали не чу нищо, умът й бе съвсем замъглен от тревога. Пристъпи тихо като котка и застана на вратата на дневната. Люк и Фредерик стояха рамо до рамо, обърнати с лице към стената и с гръб към нея. Приликата в телосложението им беше поразителна. Тръгна към тях, но някаква дъска на пода проскърца под тежестта й. Двамата се обърнаха едновременно — дори движенията им бяха еднакви. Тя се засмя насила.
	— Хей — помаха й Люк.
	Кали огледа извитите му устни, забеляза игривото му изражение. В поведението му нямаше дори и най-малък намек за някакви тревоги и притеснения. Хвърли бърз поглед на Фредерик. Той също се усмихваше, лицето му беше съвсем невинно, но очите му блестяха. Кали знаеше, че този миг е изключително важен за него, но просто не очакваше нещата да се развият точно по този начин.
	— Реших да се отбия и да ви помогна — каза Люк. — След като отказа да се видим, защото имаш много работа. — Гласът му беше комично-драматичен.
	Игрив, както винаги.
	Но случващото се не беше никак забавно. Той стоеше пред родния си баща. А Кали беше свидетелка на всичко. Трябваше да наблюдава как се развиват нещата, изпитвайки огорчението, което знаеше, че ще усети самият той, когато научи истината. А това беше въпрос само на време, защото всички те нямаше как да продължат по този начин, нали?
	— Шегувам се — отбеляза той и я откъсна от мислите й.
	Кали погледна Фредерик, но предпазливият му поглед й показа, че е най-добре да продължи да крие истината. Пое си дълбоко въздух.
	— Съжалявам — каза тя. — Но напоследък съм много заета и нямам време за нищо друго.
	— Изглеждаш напрегната. Наред ли е всичко?
	Страхът пулсираше във вените й, лицето й пребледня. Не можеше да пази тайни. Беше способна да крие своите собствени емоции и да не разкрива тревогите си пред хората години наред, но когато ставаше въпрос за подобна тайна, езикът на тялото й щеше да я издаде. А това беше най-голямата тайна, която някога й се бе налагало да пази. Искаше да разкаже на Люк, защото до този момент можеше да споделя всичко с него. Той беше единственият човек, който я караше да се чувства така, сякаш може да се разкрие изцяло пред него. А сега се налагаше да се затваря и крие.
	— Кали, какво има?
	Тя премигна бързо, за да се поуспокои.
	— Нищо. Всичко е наред. Просто напоследък ми се струпаха много неща покрай ремонта на къщата. — Забеляза, че Фредерик бе свел поглед. Дали се чувстваше виновен за положението, в което се оказа тя? Вината не беше негова.
	— Имаш нужда от почивка — отбеляза Люк и пристъпи към нея. — Нека те заведа на обяд. Нищо специално, просто някое място, където да си отдъхнем и да се отпуснем.
	Тя поклати глава, но знаеше, че няма причина да откаже.
	— Кали… — Той изглеждаше наистина загрижен, а това само усили още повече паниката й. Чувстваше се ужасно.
	— Е, добре — отвърна му и повдигна вежди, опитвайки да си придаде безгрижен вид. Опита да се скрие, изпитваше колебание, но нямаше какво повече да направи. Ситуацията щеше да се влоши още повече, ако му кажеше истината точно сега. Трябваше да бъде силна. Двамата просто щяха да обядват заедно, да хапнат по един сандвич, да си поговорят за работа и да се приберат. Това беше всичко.

	* * *

	— Оливия ме запозна с твоя художник — каза направо Люк, когато Кали се качи в джипа. Сърцето й препускаше със сто километра в час и тя се страхуваше, че той може да види туптенето му през блузата й. Обядът нямаше да бъде никак лесен.
	— Фредерик. Много е мил.
	— Да, харесвам го.
	Навярно Люк просто поддържаше разговора, но тя се хвана за думите му: той го _харесваше_. Изпълни я вълнение. Люк беше преживял единственото нещо, което тя копнееше да преживее с баща си — шанса да разговаря с него без никакви очаквания. А той дори не го знаеше.
	— В първия момент малко се притесних от него — отбеляза Люк.
	Кали рязко обърна глава към него.
	— Защо?
	Той й хвърли бърз поглед, после отново насочи вниманието си към пътя.
	— Оливия спомена, че имал цяла кутия, пълна със статии за мен и семейството ми. Чудеше се дали го познавам. Не знаеше за какво става въпрос.
	_Дишай_, каза си тя. _Усмихвай се._
	— Мисля, че просто обича района. Израснал е тук и е собственик на къщата срещу „Бийчкомбър“. Струва ми се, че в кутията имаше и много други статии, а не само за вашето семейство.
	Едва успяваше да изрече всичките тези думи. Малката благородна лъжа се плъзгаше по езика й като някаква змия. Усещането беше напълно непознато за нея. Тя преглътна шумно.
	Люк отново я погледна; отговорът й изобщо не беше изяснил ситуацията. На лицето му се изписа несигурност. Кали искаше земята да се разтвори и да я погълне. Молеше се с цялото си сърце това да се случи.
	Той паркира колата пред местния ресторант за морска храна. Вместо да слезе от автомобила, се намести на седалката и се обърна към нея.
	— Държиш се странно — отбеляза. Преди Кали да успее да каже каквото и да било, той попита настойчиво: — Защо не искаше да ме видиш, когато ти се обадих?
	Тя отвори уста, но оттам не излезе нищо. Лъжите, които бе изрекла, я бяха лишили от всякакви думи.
	— Направил ли съм нещо?
	Тя поклати глава.
	— Аз можех да изрисувам стената — каза Люк. — Но ти дори не ме попита.
	Между веждите й се появи онази гънка, която обикновено се получаваше, когато учеше за важен изпит в колежа или се тревожеше за него. Не разбираше какво говори той, защото продължаваше да мисли за Фредерик. В следващия момент обаче се замисли дали Люк не беше обиден, защото не го бе помолила да изрисува стената.
	— Какво? — успя да каже тя.
	— Наела си друг да го направи.
	— Не съм го наела. Прави го като услуга.
	— Защо?
	Люк очевидно не вярваше, че тя бе намерила втори художник в Аутър Банкс, който би нарисувал нещо безплатно за нея, като услуга. Струваше й се, че сякаш крещи и лицето й: _Защо не ми каза, че той ми е баща?!_. Кали прехапа устна. Ставаше все по-горещо, тя имаше нужда от свеж въздух, защото в противен случай щеше да припадне. Отвори вратата и положи усилия да не вдиша жадно с отворена уста, когато морският бриз нахлу в колата.
	— Кали, трябва да ми кажеш какво става, защото си мисля, че не искаш да ме виждаш повече. — Люк слезе, заобиколи колата и отиде от другата страна при нея. Отвори вратата и добави: — Дори и да е така, просто ми го кажи в лицето. Но ако е вярно, трябва да знаеш, че това ще ме съкруши.
	Главата й беше замаяна, а тя се опитваше да отсее безбройните мисли в ума си.
	— За какво говориш? — Кали се изправи, но се страхуваше, че краката й ще се подкосят. Затвори вратата и се облегна на нея.
	— По цял ден стоя в офиса и мисля кога да ти се обадя отново — каза той. — Постоянно мисля кога ще те видя. Никога досега не съм срещал човек, който да ме кара да се чувствам по този начин. Не съм се разкривал така пред никого другиго. — Пристъпи към нея, а чакълът под краката му изхрущя и звукът отекна в ушите й. — Постепенно те опознах и мисля, че ти се чувстваш по същия начин. Не би го признала, но ти също се разкри пред мен. Кажи ми, Кали. Защо не искаш да ме виждаш?
	— Искам… — Думите й заглъхнаха и не успяха да предизвикат въздействието, което желаеше да постигне. Двама души минаха покрай тях и ги огледаха с интерес. Кали не смееше да го погледне в очите. Истината бе, че тя копнееше да го види. И той беше прав: чувстваше се точно така, но сега, с тази огромна пречка между тях, нещата бяха много сложни. Не беше нейна работа да казва каквото и да било и се намираше в ужасна ситуация. Вдигна поглед към Люк — той стисна зъби, погледна на другата страна и поклати глава едва забележимо.
	— Не разбирам защо се държиш така — рече тихо той.
	— Не исках това да се случва. — Думите започнаха да се изливат от устата й. — Не се опитвах да срещна някого. — Това беше самата истина, но прозвуча, сякаш искаше да се разделят. — Нямах това предвид. — Тя съвсем се обърка. — Истина е, но…
	— От какво се страхуваш? — попита я той, а в тона му се долавяше раздразнение. — Нима се страхуваш да се сближиш с мен?
	— Не! — извика тя и се огледа да провери дали хората ги гледат. Но паркингът беше празен.
	— От пресата ли се страхуваш? Бих могъл да се погрижа за това, но мислех, че сме изяснили този въпрос.
	Кали не знаеше какво да каже. Не знаеше какво да прави. Просто стоеше насред паркинга, неспособна да мисли за нищо.
	Лицето на Люк се появи пред очите й.
	— Това е, нали? — попита той. — Вярваш на всички онези неща, които прочете за мен. А сега… Сега, когато те опознах по-добре и знам, че обичаш уединението, мога да се обзаложа, че се притесняваш, че репортерите ще тръгнат след теб. — Той почеса лицето си замислено. После прошепна: — Не мога да повярвам. Имаш по-голямо доверие на медиите, отколкото на мен. — Думите му увиснаха във въздуха между тях, а болката му ясно бе изписана на лицето му.
	Кали виждаше колко го наранява тази мисъл и това я съсипваше. Люк грешеше, но какво друго можеше да си помисли? Тя поклати глава.
	— Е, добре, вярвай им, щом така искаш. Кали, няма да те моля да ме чуеш. Харесвам те много и исках да ти се доверя изцяло, но щом не можеш да превъзмогнеш всичко това, тогава сме в задънена улица.
	Тя усещаше как той се отдръпва от нея и това я ужасяваше. Люк мислеше, че тя не му вярва заради статиите във вестниците. Всичко това я съсипваше.
	— Наистина ти _вярвам_ — изтърси тя, когато той тръгна към другата врата на колата. Спря и се обърна към нея. — Има причина за поведението ми в момента, но това няма нищо общо с теб и мен.
	Люк се върна обратно при нея.
	— Тогава какво има, Кали?
	— Аз… не мога да ти кажа.
	Той вдиша рязко.
	— Не можеш да ми кажеш — ядосано изплю думите. Току-що каза, че ми имаш доверие, но не можеш да ми кажеш.
	В погледа й проблесна поражение и тя бавно каза:
	— Научих една тайна, която може да промени всичко. Толкова е голяма и важна, че не исках да те виждам, за да не се налага да я крия от теб.
	— Виж. Мисля, че нещата между нас се развиват чудесно. Но не можем да продължим напред, ако не си откровена с мен. Можеш да ми кажеш всичко, независимо какво е то.
	Ръцете на Кали започнаха да треперят, тя изпитваше леден хлад и празнота в гърдите си.
	— Не знам…
	Люк раздразнено отметна глава назад. Кали усещаше, че го губи. Сърдитото сиво небе над тях сякаш бе отражение на чувствата му. Не го винеше. Как биха могли да продължат напред, ако тя не му каже истината? Пред нея стояха два варианта: да му каже и да се надява заедно да се справят с това или да го изгуби. Но дали няма да постъпи егоистично, ако му каже истината? Той задаваше въпроси, но дали наистина искаше да знае отговорите?
	— Ти не си човекът, за когото се мислиш. — Думите се понесоха във въздуха между тях, сякаш не бяха нейни.
	— Какво? — намръщи се той.
	— Знам от кого си наследил таланта си да рисуваш. — Цялото й тяло се скова. Наложи се да напрегне всичките си сили, за да продължи. Вече нямаше връщане назад.
	— Какво искаш да кажеш?
	Тя си пое дълбоко въздух, за да се успокои.
	— Спомняш ли си Фредерик Макфарлин?
	— Да? — Покрай тях минаха няколко човека, но Люк не им обърна никакво внимание.
	— Той е брат на Алис Макфарлин, жената, която е притежавала къщата преди нас. — Стомахът й се сви на топка, но продължи. Тя би искала да знае истината, ако беше на негово място. — Открих дневника на Алис Макфарлин. В него се говори за едно момче, което не познава баща си.
	Люк стоеше неподвижно с безстрастно изражение.
	— Оказа се, че това момченце вече е пораснало и аз го познавам. А Фредерик Макфарлин — художникът — е негов баща.
	На лицето му се изписа съмнение.
	— Какво се опитваш да ми кажеш, Кали?
	Тя преглътна шумно.
	— Мислиш, че някакъв художник, изоставил детето си, е моя истински баща, защото имам талант за рисуване?
	— Не казвам _точно_ това. Но той е нарисувал картина на жена и нейното момченце на плажа в Корола. Жена, която е обичала да води там сина си.
	— Ти си си изгубила ума.
	— Не съм луда, Люк. Фредерик знае, че си негов син. Ти сам ми каза, че майка ти те е водила на онзи плаж. Спомняш ли си мъжа, с когото е говорила майка ти при едно от посещенията ви? Или пък деня, в който си изпуснал бейзболната си топка на улицата и Алис Макфарлин я е вдигнала? В дневника си тя споменава, че рожденият ти ден е на двайсети октомври… Защо, мислиш, си я виждал постоянно, когато си бил дете? Тя е твоя леля.
	В очите му се четеше лека паника.
	— Кали, спри! Престани да си фантазираш всички тези неща. Намекваш, че майка ми е била невярна на баща ми и че аз не съм син на мъжа, който ме е отгледал?! Помисли си хубаво, преди да продължиш.
	Страхът в погледа му я разтърси — той винаги бе толкова сигурен в себе си. Кали копнееше да го прегърне и всичко да се оправи, но знаеше, че не може да направи нищо, за да поправи случилото се или да го промени. Можеха само да се изправят пред случващото се.
	— Говорих с Фредерик. Той плака като бебе за теб. Прекарал е целия си живот без теб.
	Люк не каза нищо, а тя се опита да разгадае мислите му, но той не позволяваше те да изплуват върху лицето му. Просто я гледаше, а тя чакаше. Ръцете й трепереха силно. Палците на Люк започнаха да барабанят ядно по краката му, той заобиколи колата и се качи в нея. Обядът им явно бе приключил още преди да е започнал. Кали също се качи и затвори вратата. Радиото работеше тихо, продължаваха да говорят за урагана и да отправят предупреждения към гражданите, но тя не чуваше какво точно казват. Насочи вниманието си към Люк, очаквайки неговия отговор. Ти нямаше какво повече да каже.
	Той запали двигателя и потегли. Цареше пълно мълчание. Най-после пристигнаха пред „Бийчкомбър“, сякаш след цяла вечност. Кали изчака първо Люк да слезе от колата и го последва. Той заобиколи и тръгна към нея, но изражението му я слиса.
	— Не мога да повярвам, че позволих всичко това да се случи — заяви той.
	— Какво?
	Той профуча покрай нея и се запъти към плажа. Кали го последва.
	Стигнаха до задния двор на къщата и Люк се обърна рязко.
	— Целта на цялото това нещо е Ейдън да получи фирмата, нали? — Той поклати глава, очите му блестяха ядно.
	— Кой знае какво ще напишат вестниците, ако тази история излезе наяве. Планирали сте го внимателно, нали? За да може Ейдън да получи онова, което иска през всичките тези години! — И забърза гневно към плажа.
	— Къде отиваш? — успя да попита тя. Остана шокирана от начина, по който той бе приел признанието й, и объркването й пречеше да намери точните думи.
	Той продължи напред и Кали не успя да го настигне: крачките му бяха много по-големи и бързи от нейните.
	Кали скочи на новата алея и спря само за миг, за да се закрепи на краката си. Сърцето й блъскаше като барабан в гърдите. Стигна до края на алеята и затича по пясъка.
	— Люк! — извика, но мъжът не се обърна. — Люк!
	Той вече бе стигнал до водата и тя изтича след него, препъвайки се по горещия пясък. Умът й препускаше трескаво. Люк не се обръщаше, вървеше с бърза крачка. Тя тичаше след него, а облаците над главата й бяха толкова тъмни, сякаш всеки момент от тях щеше да се изсипе дъжд. Силният вятър развяваше косата й.
	— Оливия и Ейдън не знаят нищо! — изкрещя тя и спря да си поеме дъх. Чувстваше се напълно безпомощна. Люк забави крачка и спря, все така с гръб към нея. Останала без дъх, тя се молеше той да се обърне. Не искаше Люк да си мисли, че го беше предала по някакъв начин, защото тя никога не би го сторила.
	Той бавно се обърна към нея и я погледна. Стояха далеч един от друг, а между тях мина една двойка на път към плажа. Кали не обърна внимание на неловките им усмивки. Люк дори не помръдна. Тя тръгна внимателно към него. Искаше да му покаже, че няма лоши намерения, че не иска да го нарани. Не тичаше, просто вървеше бавно към него и колкото повече приближаваше, толкова по-ясно виждаше лицето му. Очите му бяха пълни със сълзи. Знаеше, че той й вярва. Бягайки от нея, бе успял да обмисли думите й. Кали застана пред него. Разбираше болката му, защото я познаваше добре. Положи длани на лицето му и мълчаливо му показа, че ще бъде до него в този труден момент. Той се отдръпна и пое към къщата.
	— Люк — извика го тя.
	— Не мога — отвърна той и поклати глава, сякаш се опитваше да прогони от ума си информацията, която току-що бе научил. — Иска ми се да се разкрещя на майка ми заради постъпката й. Но в същото време се питам дали баща ми — онзи, който ме отгледа — знае за всичко това? Дали това е причината за строгостта и отношението му към мен през целия ми живот? Затова ли не иска аз да поема бизнеса му? Но никога няма да му задам тези въпроси, никога няма да разбера истината. Чувствам се като чужд човек в собственото си семейство.
	— Люк — каза нежно Кали.
	Той се извърна с гръб към нея.
	— Животът ми е пълен фарс. Не заслужавам да управлявам фирмата на баща ми. Аз не съм негов син! Аз съм чужд в това семейство. А във вените на Ейдън тече същата кръв. Нищо чудно, че баща ми предпочита да даде фирмата на него.
	— Сигурна съм, че никога не го е казвал. А животът ти е същият, какъвто винаги е бил — каза тя на гърба му. — Ти не си се променил. Едуард те е отгледал и възпитал. Той те е научил на своя начин на работа. Той те е научил да бъдеш мъж. Не е престанал да бъде бащата, който вече и е бил за теб. Но да, имаш право: във вените ти тече кръвта на друг мъж. Той не е бил част от живота ти. Но той също е добър човек. И до днес страда заради липсата ти в живота му. Не предпочиташ ли да го опознаеш, вместо да му обърнеш гръб и да не знаеш нищо за него?
	Той не се обръщаше. Само прокара отчаяно пръсти през косата си.
	— Люк, не е нужно да намерим решение точно в този момент.
	— Не мога да остана. Не искам да говоря с никого. Всичко е прекалено сложно — отвърна й и се отдалечи.
	А тя го остави да си тръгне.


>	Двадесета глава

	Кали се събуди, а през прозореца й надничаха тъмни облаци. Погледна часовника, но екранът беше черен. Прозя се, стана от леглото и погледна кабела на часовника. Беше включен. Фредерик беше помолил да преспи у тях, защото не бе завършил рисунката, но все още нямаше кураж да влезе в своята къща. Кали се съгласи. Не й се говореше за Люк, затова си легна рано. Не искаше да признае на Фредерик, че е разкрила всичко на Люк, нито пък имаше желание да му разкаже за неговата реакция. Не искаше да се меси повече.
	Не можа да заспи цяла нощ. Мислеше за вчерашния ден, спомняше си всяка своя дума и се питаше дали би могла да постъпи различно. Имаше нужда от баба си, тя щеше да знае какво трябва да се направи. Кали се чувстваше напълно изгубена и объркана. Разтри рамото си, болеше я още от снощи. Облече се, прокара пръсти през косата си и тръгна надолу. Страхът й се увеличаваше с всяка следваща стъпка. Трябваше да се изправи пред Фредерик, а не знаеше какво да му каже. Мина покрай него на път към кухнята — мъжът спеше на дивана. Кали си отдъхна с облекчение, защото щеше да има малко време да се разсъни, преди да говори с него.
	Погледна през прозореца и видя черните облаци, струпани в небето. Днес очевидно нямаше да свършат много работа. Бригадата имаше почивен ден, така че бяха само Оливия, Уайът, Кали и Фредерик.
	Очите я боляха от липсата на сън. Напълни кафемашината и я включи. Но в следващия миг си спомни, че няма ток, и раменете й увиснаха унило. Включи лампите, но те не светнаха. Смътно си спомняше, че работниците трябваше да изключат електричеството, за да довършат работата по терасата отзад. Може би бяха забравили да го включат, преди да си тръгнат? Седна на масата и се вгледа в океана.
	— Изпратих съобщение на Ейдън — прошепна Оливия и я стресна.
	Кали бързо сложи ръка на гърдите си, за да се успокои, и отмести поглед от прозореца. Дъждът заудря по стъклото.
	— Извинявай — каза Оливия и седна при нея на масата. — Вчера работниците много бързаха, за да приключат работа след дългия ден. Вероятно са забравили да включат електричеството. Двамата с Уайът бяхме навън до късно, а после се прибрахме тихо, за да не събудим Фредерик, и направо си легнахме. Преди малко проверих телефона си за съобщение от Ейдън, но батерията е паднала. Забравих да го заредя. Може би ще можем да използваме твоя.
	Кали потърка очи и кимна. Главата й пулсираше. Някой почука силно на вратата и двете скочиха на крака. Кали се втурна да отвори, преди настойчивото почукване да събуди Фредерик и Уайът. Пръстите й се засуетиха с ключа, но най-после успя да отключи. Отвори вратата, а на верандата стояха Люк и Ейдън.
	— Съобщиха, че трябва да се евакуираме — каза Люк, без да поздрави. Нямаше следа от нежния му топъл глас, който Кали познаваше толкова добре, нито от симпатията, с която я гледаше преди. — Ураганът се е насочил насам. Не успяхме да се свържем с вас по телефона. Ейдън ви изпраща съобщения цяла сутрин.
	— Нямаме ток, а батерията на Оливия падна. Моят телефон е горе.
	Тя отстъпи встрани да им направи място. Все още не се бе разсънила и й беше трудно да разбере какво точно става. Умът й беше зает с други мисли и тя не можеше да проумее думите му.
	Двамата мъже останаха на мястото си, вятърът духаше безмилостно покрай тях.
	— Кали, трябва да се евакуираме, при това бързо — каза Люк и отмести поглед към телефона си, за да напише съобщение. — Ще тръгнем заедно, а аз ще намеря място, където да отседнем. Но трябва да побързаме, преди да резервират всички хотели. Започнете да събирате багажа си, дръж телефона си до теб и го зареди, ако токът дойде. Ще ти се обадя по-късно.
	— Добре — отвърна тя, внезапно обзета от тревога. Погледна Люк в очите. — Фредерик е тук — каза му с натежала от притеснения глава. — Да дойде ли с нас?
	За няколко секунди настъпи тишина и тя видя по лицето му да пробягва несигурност. Накрая той кимна и попита:
	— А Гладис?
	— Вече замина. Отишла е в къщата на дъщеря си.
	— Добре. Имате около трийсет минути — заяви той с делови тон.
	Люк и Ейдън си тръгнаха, а Кали прибра вътре цветето от Гладис. Засуети се наоколо, преценявайки с какво да се заеме най-напред. Изтича да каже на Оливия, но приятелката й вече се качваше на горния етаж.
	— Чух всичко — каза й тя.
	Отидоха в стаите и извадиха куфарите си. Кали започна да приготвя своя, а Оливия събираше багаж за себе си и Уайът. Взеха дрехи, чорапи, бельо, тоалетни принадлежности, играчки за Уайът и всичко, което им попадна пред очите и успя да се събере в куфарите.
	Кали грабна купчината изпрани дрехи, която все още стоеше в коридора, и я разпредели в багажа им. Прибра всичките си бижута и семейния албум със стари снимки на родителите си и баба си. Пъхна ги в по-малката чанта, затвори я и слезе долу. Свали от стената картината на Люк и я облегна на куфара.
	Вече бе започнала да прибира храна в хладилната чанта, когато Фредерик влезе в кухнята.
	— Какво става тук? — попита той.
	— Тъкмо се канех да те събудя. Ураганът се е насочил насам. Люк отиде да вземе семейството си. Ще се евакуираме всички заедно. Ще взема достатъчно храна и за теб Уайът, взех конструктора ти и айпада ти — каза тя на детето, щом влезе при тях.
	Оливия извика сина си да провери дали са взели всичко необходимо, а Фредерик остана в кухнята и се зае да помага на Кали с храната.
	— Значи, Люк ще се върне? — попита той, докато пълнеше една торба с хляб и чипс.
	— Да — отвърна тя. Погледът й го молеше да не се противи. Провери телефона си — нямаше никакви съобщения.
	Той само кимна и продължи да опакова храната. Прибра в торбата и кутия с пуканки за микровълнова фурна.
	Кали включи радиото на батерии.
	— Ако живеете по крайбрежието — Кити Хоук, Кил Девил Хилс, Нагс Хед, Роданте, Уейвс и на юг до Хатерас — е препоръчително да се евакуирате при възможност. Вземете със себе си всички ценности и важни семейни вещи. Очаква се силно мъртво вълнение и сериозни щети.
	Кали погледна Фредерик, сякаш той можеше да успокои страховете й. Макар че мъжът бе преживявал такива неща и преди, само й каза:
	— Къщата е устояла на много урагани. Това е прост поредната буря, Кали. Не спирай да си го повтаряш.
	Събраха багажа си и Кали вече се чудеше как ще побере всички куфари и хладилната чанта в багажника на колата си. В този момент се появи Люк с джипа си, а зад него караше още един джип.
	— Няма нужда да вземаш твоята кола — каза й той, докато слизаше. — Ще се съберем в моята. По-голяма е и ще можем да вземем повече неща. Майка ми, Джулиет и Мичъл са в другата кола. Там има два реда седалки. Уайът и Мичъл могат да седнат отзад.
	Ейдън вече бе започнал да товари багажа и излезе от къщата с още чанти.
	— Ейдън и Оливия ще се качат при майка ми, а ти и Фредерик при мен — каза им Люк и започна да прехвърля багажа на Кали от нейната кола в неговата. Отвори багажника — вече бе пълен. Премести своите чанти в единия край, за да направи място за хладилната чанта. — Запазих три стаи в хотел „Бъркли“ в Ричмънд — съобщи, докато местеше куфарите. — Само те бяха свободни. — Видя картината си и замълча, премигна, но лицето му остана безстрастно. После прибра и нея в колата.
	— Ще се справим — подвикна Ейдън през рамо и отново влезе в къщата за още багаж.
	Фредерик излезе и се качи в колата заедно с нещата си. Оливия и Уайът вървяха бързо към колата на Лилиан, всеки влачеше по един куфар. Люк изтича при тях, взе куфарите и ги вдигна с лекота. Пъхна ги в колата, докато Оливия помагаше на Уайът да се качи в джипа.
	— Качвайте се — каза й Люк и отвори задната врата. — Ще опитаме да изпреварим тълпата. Остана ли нещо, което ще ви трябва?
	Той огледа групата и всички поклатиха отрицателно глави с разтревожени изражения. Кали се чувстваше в безопасност, докато наблюдаваше действията му. Люк беше спокоен, категоричен и фокусиран, а поведението му успя да успокои препускащото й от тревога сърце. Толкова много се притесняваше за безопасността им, че не си позволяваше да мисли за другите проблеми: нямаха нито пари, нито време за ремонт, ако бурята нанесеше сериозни щети по къщата. А и Фредерик идваше с тях и тя нямаше представа до какво може да доведе всичко това. Качи се в колата заедно с останалите и затвори вратата. Люк заобиколи тичешком и се настани зад волана.
	Кали се обърна и погледна „Бийчкомбър“ за последен път, преди да потеглят.


>	Двадесет и първа глава

	Пътуваха почти четири часа и пристигнаха в Ричмънд привечер. Всички бяха гладни и уморени от пътуването. Почти през цялото време мълчаха. Тишината беше нарушавана единствено от новините по радиото — повтаряха една и съща информация, а след около час получаваха нови сведения за времето и ги съобщаваха.
	Кали изпитваше огромна несигурност, имаше чувството, че ще се пръсне. От време на време поглеждаше Люк, но той не отвръщаше и не откъсваше очи от пътя. Тя не знаеше какво да каже, защото Фредерик също беше в колата, а все още не го бе уведомила, че Люк знае всичко. Устата й беше пресъхнала, а ръцете й бяха леденостудени от притеснение.
	Преди да прекосят щатската граница и да влязат вън Вирджиния, спряха за кратка почивка. Кали забеляза, че Лилиан остана в колата. Може би беше видяла Фредерик, макар че на тръгване се бяха качили бързо в колите. Как ли се чувстваше, виждайки го отново след толкова години? Дали отношенията им бяха добри? Все пак тя беше скрила истината от Люк.
	Дали Люк вече бе поискал обяснение от майка си? Кали искаше да му зададе всички тези въпроси, но мълчеше. Непроницаемото изражение на Люк я тревожеше. Копнееше да може да отгатне мислите му, както го правеше преди, но той очевидно нямаше да й позволи да го стори. Дори не беше погледнал набързо Фредерик в огледалото.
	След почивката не спряха повече, докато не пристигнаха пред хотел „Бъркли“. Люк извади куфарите и ги подреди на тротоара, а пиколото паркира джиповете. Времето в Ричмънд също не беше хубаво, но валежите от урагана обхващаха района чак до Вирджиния и покриваха всичко със ситния си ръмеж. Кали се премести на сухо под голямата зелена тента над входа на хотела.
	Чувстваше се странно да се завърне отново в Ричмънд, при това с Люк. Беше живяла наблизо през целия си съзнателен живот. Майка й беше в същия този град. Предишната й работа бе надолу по улицата, а апартаментът й се намираше на „Табако Роу“* покрай река Джеймс. Безброй пъти бе минавала покрай хотел „Бъркли“, но за първи път щеше да отседне в него. За първи път се чувстваше като гост в този град.
	[* Район със складове и фабрики за тютюн по поречието на река Джеймс в Ричмънд, Вирджиния. — Б.пр.]
	Хотелът беше прекрасен. Сградата бе историческа забележителност, а елегантността й не можеше да се сравни с нищо друго на същата улица. Намираше се на павирано шосе, над входа се простираше голяма тента, а на вратата стоеше усмихнат портиер в костюм, който веднага им се притече на помощ. Всичко това беше съвършено различно от плажната атмосфера, която оставиха у дома.
	Двата автомобила бяха паркирани един зад друг, успоредно на тротоара, а Лилиан, която бе слязла от колата да помогне за разтоварването на багажа, преди да завали, сега се опитваше да извади куфара си от багажника.
	— Нека ти помогна — каза най-после Фредерик и пристъпи напред, а думите му тежаха от всички неизказани мисли.
	Лилиан застина. Очевидно едва сега разбираше кой е мъжът, пътувал с Люк в продължение на четири часа. Изглеждаше така, сякаш току-що бе видяла призрак. Всъщност, помисли си Кали, тя наистина виждаше призрак от миналото си. Очите й се наляха със сълзи, но тя премигна няколко пъти, за да ги прогони, и се прокашля, сякаш за да отклони вниманието от реакцията си. Изправи рамене, но емоциите заливаха лицето й. Кали отмести поглед за миг. Чувстваше се като натрапник, а главата й тежеше от тревога.
	Фредерик мълчаливо взе куфара на Лилиан и с неловка усмивка го подаде на пиколото. После влезе в хотела и остави Лилиан на тротоара. В този момент Ейдън и Люк се върнаха.
	Всички се събраха на тротоара и Люк ги поведе навътре, за да се регистрират и получат ключове от стаите си. Лобито на хотела беше декорирано в тъмно дърво и мебели в строг класически стил. На прозорците висяха светлокафяви завеси с перфектни дипли, а дамаската на мебелите беше в тъмнооранжеви и тъмнобежови нюанси. Люк отиде до рецепцията и започна да разговаря със служителката. Всичко около заминаването им и пътуването им се случи толкова бързо, че Кали изобщо не се беше замислила как ще разделят стаите, затова бе попитала Люк, а той предложи да се погрижи за това и да вземе ключовете. Сега тя се безпокоеше как щяха да се разпределят.
	— Реших, че семейството ми трябва да е заедно — започна той. — Затова сложих мама, Джулиет и Мичъл в едната стая; ти, Оливия и Уайът сте в другата, а Фредерик, Ейдън и аз сме в третата. — Погледът му спря върху Фредерик и на Кали й се стори, че му е изключително трудно дори да го погледне. Люк изглеждаше много напрегнат и несигурен.
	Това беше единственият начин да се разпределят в трите стаи, но Кали се тревожеше за Люк и Фредерик.
	— Няма да кажа или направя нищо, което да го разстрои — каза й равно той. Макар да беше объркан и отчаян, с лекота разчете мислите й.
	— Знам — отвърна тя с въздишка.
	Рецепционистката даде ключовете на Люк и му обясни, че стаите са готови. Той й благодари и раздаде ключовете.
	— Нека се настаним и след това да слезем за вечеря — каза той на групата и всички се насочиха към асансьорите.
	Вратите се отвориха, те натрупаха куфарите вътре и багажът им изпълни почти цялото пространство, така че не остана място за всички.
	— Ще изчакам следващия асансьор — каза Люк.
	— Аз също — рече Кали и пристъпи към него. Навярно щеше да го накара да говори с нея, ако останеха насаме поне за миг.
	Тя се взираше в затварящите се врати и не знаеше как да започне, а сърцето й биеше силно. Времето й беше ограничено, а трябваше да разбере какво се случва в ума му.
	— Ама че каша — каза най-после тя и вдигна поглед към него.
	Люк вдиша шумно. Изглежда, нямаше никакво желание да говори с нея. Но след миг неочаквано проговори и Кали подскочи.
	— Знаеш ли, нещата вървяха чудесно преди всичко това. — Потри очи, за миг притисна слепоочията си с пръсти и бързо отпусна ръцете си.
	— Не можех да скрия истината от теб — промълви тя. Ако беше на негово място, щеше да иска да знае всичко.
	— И кой го казва? — едва не избухна той. — Ти ли? Ти ли трябва да вземаш решения, които засягат моето семейство? Ако не се беше набъркала в живота ни, сега нямаше да преживяваме всичко това.
	Вратите на асансьора се отвориха със свистене. Люк влезе и натисна копчето. Кали се качи бързо, докато мислите й бясно препускаха.
	— Значи, предпочиташ да бях запазила тази информация за себе си? Важна информация, която не засяга мен?
	— Предпочитам да не си беше навирала носа в това.
	Двамата стояха в асансьора, потънали в мълчание. Може би той имаше право. Ако не беше прочела дневника на Алис и не бе отворила сандъчето, сега нямаше да се намира в тази ситуация. Нейното любопитство беше причината за всичко. Заля я непосилна вина. Само ако беше успяла да премълчи и да не казва нищо на Фредерик, решението щеше да бъде в неговите ръце. Вратите на асансьора се отвориха, Люк излезе и тръгна към стаята си. Кали пристъпи в коридора и се облегна на стената, за да се поуспокои.

	* * *

	Кали влезе в банята. Не искаше да слуша новините за урагана. Информацията я притесняваше и изнервяше толкова много, че не издържаше повече. Изкъпа се, изсуши си косата, гримира се отново, за да скрие сълзите си. Когато излезе от банята, освежена и облечена в чисти дрехи, се почувства малко по-добре.
	— Мой ред е — каза Оливия, изправи се и изпъна гръб.
	Кали кимна и включи телевизора. Кадрите изглеждаха наистина обезпокояващи без звук, а тя трябваше да разбере какво се случва. Вятърът се беше усилил, както и мъртвото вълнение в морето. Говорителят стоеше пред огромна карта, на която ураганът беше изобразен с огромен червен кръг. Движеше се към Аутър Банкс.
	— Информацията за този ураган не е преувеличена обяви той. — Приближава Аутър Банкс и се движи много бързо. Националната метеорологична служба предупреждава за катастрофални вълни в района на бариерните острови в Северна Каролина, ако прогнозите се окажат верни. Местните жители трябва да се евакуират незабавно. Моля ви, отнесете се сериозно към бурята и се махнете оттам, преди да е ударила. Веднага напуснете застрашените райони.
	Оливия изпрати съобщение на Гладис, за да й каже, че са добре, и отиде да си вземе душ. Кали и Уайът не сваляха очи от телевизионния екран, но нейният ум бе зает с други мисли. Чудеше се дали да каже на Фредерик, че Люк знае истината, преди всички да попаднат в неловка ситуация. Но това би означавало да продължи да се меси, а тя вече бе оплескала достатъчно нещата. Сега трябваше да мисли и за Лилиан. Дали тя щеше да каже нещо? Кали не искаше да се бърка, особено след онова, което Люк й каза, но се чувстваше ужасно, криейки от Фредерик. Може би трябва да изчака Фредерик да повдигне въпроса? Или Лилиан? Пое си дълбоко въздух и издиша, а главата й запулсира от болка.
	— Добре ли си, Кали? — попита Уайът, а малкото му личице се намръщи разтревожено.
	— Да! — Излъга го, но цялата потръпна, защото се налагаше отново да лъже. — Просто се притеснявам заради бурята.
	Тя отново насочи вниманието си към телевизора. Говорителят посъветва жителите на засегнатия район да се обадят на семействата си, за да им кажат дали са добре. Майка й изобщо не се беше обадила, за да провери как са. Кали не искаше да мисли за това, но така стояха нещата. Сега, когато знаеше истината за Фредерик и Люк, не спираше да си мисли за времето, което двете с майка й бяха пропуснали, за всички мигове, които са можели да преживеят заедно, но не са.
	— Ще изляза в коридора, за да се обадя по телефона — каза на Уайът.
	Момчето кимна и тя излезе в коридора, но остави вратата открехната. Не знаеше какво точно да каже на майка си, искаше просто да поговори с нея. Набра номера, телефонът звънна три пъти и тя чу познатия глас. Кали и до днес си спомняше за хубавите години, преди баща й да замине, когато майка й често й пееше преди лягане, за да я приспи.
	— Мамо? Аз съм, Кали. — Облегна се на стената и прокара ръка по шарения тапет.
	— О, здравей. Как си?
	— Добре съм. Просто исках да ти се обадя и да ти го кажа. Чу ли по новините, че ураганът се е насочил към Аутър Банкс? Евакуирах се, така че не съм в опасност. — Не искаше да й казва, че е в Ричмънд. Все още не беше готова да я види, а и не разполагаше с времето, от което се нуждаеше за подобна среща. Просто имаше нужда някой да я успокои.
	— Радвам се да го чуя — каза майка й. За изненада на Кали, гласът й не звучеше кухо, какъвто си го спомняше.
	— А _ти_ как си? — попита тя.
	— Добре съм. — Но едно нещо не се беше променило, нежеланието й да изпада в подробности. Кое я караше да се чувства добре или зле? Липсваше ли й Кали? Чувстваше ли се самотна? Никога не казваше.
	— Радвам се, че си добре — каза Кали, ала не знаеше как да продължи. Но в следващия момент внезапно осъзна какво иска да сподели с нея. Знаеше, защото това бе едно от нещата, които научи от Люк: ако споделяш неща за себе си и се разкриваш пред хората, за тях е по-лесно да направят същото. — Запознах се с един човек — каза на майка си и очите й се наляха със сълзи.
	— О, така ли?
	— Да. Казва се Люк Съливан. Той е един от най-добрите хора, които някога съм срещала. — Сърцето й копнееше отношенията им в момента да бяха по-различни, но думите се изливаха с такава лекота, че тя не можеше да повярва. Защото всичко казано беше истина. — Бих искала да се запознаеш с него някой ден. — В мига, в който го каза, Кали внезапно изпита силен страх, че може би майка й няма да има възможност да се срещне с Люк, защото той няма да й прости за ситуацията, в която се намираше заради нея.
	— Да, някой ден. — Майка й не казваше много, но Кали можеше да се закълне, че чува усмивката й от другата страна на линията. Отдавна не я беше виждала да се усмихва.
	— Наистина ли си добре? — попита я.
	— Да, добре съм.
	Кали се оттласна от стената и отиде до вратата на стаята.
	— Трябва да вървя. Исках просто да ти кажа, че съм в безопасност. Ще се чуем пак, нали?
	— Добре, скъпа.
	Кали затвори и се върна в стаята. Оливия излезе от банята, облечена небрежно, с рокля с презрамки и сандали.
	— Какви са последните новини? — попита тя и пооправи къдриците си с пръсти.
	— Евакуацията продължава — отвърна Кали.
	— Видях телевизор във фоайето. Можем да следим новините по време на вечерята — каза Оливия, но гледаше приятелката си с любопитство, с обърната настрани глава, и Кали знаеше, че тя бе усетила нещо. — Какво има?
	— Много неща — отговори Кали, след като Уайът влезе в банята. Раменете й увиснаха пораженчески, от очите й внезапно рукнаха сълзи.
	Оливия се втурна към нея и хвана ръката й.
	— Можеш да ми кажеш. — Накара я да седне, а на лицето й се четеше искрена загриженост. — Заради бурята ли се тревожиш?
	— Да. Но не е само това. Обадих се на майка си — започна тя, но преди Оливия да каже каквото и да било, всичко, което Кали криеше в себе си, се изля неочаквано. — Трябва да ти кажа нещо за Люк.
	По телевизията съобщаваха последните новини за бурята, а дъждът чукаше по прозорците. Кали седна, кършейки ръце от отчаяние, и разказа на Оливия цялата история.
	— Боже мой! — каза накрая Оливия, притиснала устата си с ръка. Грабна кутията с носни кърпички, подарък от хотела, извади една и я подаде на приятелката си.
	Тя само кимна в знак на благодарност. Чувстваше се ужасно. Опитвайки да се успокои и да спре сълзите си, Кали избърса очите си и се прокашля.
	— Не мога да се изправя пред всички тях — каза притеснено тя.
	— Разбира се, че можеш. Аз ще бъда с теб. — Телефонът на Оливия светна. Получи съобщение от Ейдън, в което й пишеше, че вече е долу, и предлагаше да й поръча питие.
	Уайът влезе при тях, а Кали отново избърса очите си. След това прокара пръсти през косата си и вдиша дълбоко.
	— Готова ли си? — попита Оливия.
	Кали кимна и грабна чантата си на излизане, а Уайът ги последва. Какво ли щеше да се случи, когато всички седнат заедно на масата? Как щеше да се държи Люк с нея пред останалите?
	Слязоха долу и отидоха в ресторанта. Всички бяха сериозни и угрижени. Мичъл си играеше със своите фигурки, събаряше ги мълчаливо от масата с една салфетка от плат Ейдън гледаше нещо на телефона си, Джулиет седеше до него и разговаряше с другите с разтревожено изражение, Лилиан седеше срещу Фредерик. Стиснала менюто в ръцете си, тя предпазливо вдигна поглед.
	Люк явно също беше пристигнал току-що, защото целуна майка си по бузата, след това дръпна един стол и седна. Кали забеляза, че си избра място далече от Фредерик и избягваше да го поглежда.
	— Предвид всичко случило се — каза Джулиет от единия край на масата, докато сервитьорката им наливаше вода, — успяхме да се организираме доста бързо. Някой успя ли да чуе нещо за бурята по новините?
	Ейдън прочете набързо на глас най-важната информация от телефона си.
	— Бурята е ударила Уейвс — каза той и направи знак на Оливия да седне на стола до него. Уайът отиде при Мичъл и двете момчета веднага се засмяха и заговориха. — Но се движи бързо. Очаква се още тази вечер да излезе в океана. Метеоролозите смятат, че вече губи скорост.
	Люк бавно разгъна салфетката си, сякаш се чудеше какво да прави с ръцете си и си търсеше някаква работа.
	— Слава богу — каза Джулиет. — Но какво ще стане, ако ураганът не отслабне и разруши къщата? Къде ще отидеш, Люк?
	Лилиан отпи глътка вода и внимателно остави чашата на масата, поклащайки глава.
	— Имаме много приятели във вътрешността. Сигурна съм, че някой от тях ще ни приеме в дома си за ден-два, докато се организираме. Ще намерим място за Люк, докато ремонтират къщата, за да може да управлява яхтената компания. — Лилиан погледна към Кали. — Ами вие? Имате ли към кого да се обърнете, ако щетите са по-големи от очакваното?
	— Могат да се обърнат към мен — обади се Фредерик. — Ти също, ако имаш нужда от нещо. Знаеш, че винаги съм на разположение за теб. — Думите му бяха смели и директни, привличащи вниманието.
	Лилиан бутна чашата си, водата в нея се разплиска и се разля по бялата покривка. Люк впери поглед в мокрото място със стиснати зъби. Джулиет и Ейдън се вгледаха във Фредерик с объркани и любопитни изражения.
	— Съжалявам — каза Лилиан, докато попиваше разлятата вода, а гласът й прозвуча като придихание.
	Под масата ръцете на Кали започнаха да треперят неконтролируемо и тя ги сложи на коленете си. Погледна Люк, но той продължаваше да се взира в мокрото петно върху покривката.
	— Сега ли да им разкажем, Лилиан? — попита Фредерик за ужас на Кали. Сякаш киселина разяждаше стомаха й.
	Очите на Лилиан се разшириха от изненада. Настъпи зловещо мълчание. Единственото движение на масата беше обезумелият поглед на Лилиан, който се стрелкаше панически към Фредерик и след това отново встрани. Беше толкова тихо, че дори и мушичка да бръмнеше, щеше да се чуе.
	— Не е нужно да го правите — каза Люк, без да отмества поглед от масата. След миг вдигна глава. — Вече знам всичко. — Думите му прозвучаха някак съкрушено, прекалено тихо за неговия характер, сякаш истината го бе съсипала.
	Наклонила глава настрана, Джулиет гледаше с напълно объркано изражение. Ейдън наблюдаваше с любопитство. Фредерик не откъсваше поглед от Люк, сякаш можеше да види душата му — същата онази душа, която самият той бе създал, която бе част от него.
	Очите на Лилиан отново се напълниха със сълзи и тя ги спря върху сина си, сякаш с погледа си можеше да изтрие всичко, което си мислеше, че той знае.
	— Какво… какво знаеш? — попита го почти шепнешком.
	Люк подпря ръка на масата, а лицето му беше съвсем близо до това на майка му.
	— Вярно ли е? — попита я, без да обръща внимание на нейния въпрос. — Съвсем спокойно можете да обсъдите всичко на масата. Всички сме едно семейство.
	Той не я обвиняваше, а я подкрепяше. Искаше да й покаже, че е до нея, както тя винаги беше до него през всичките тези години, но в същото време болката, която изпитваше, беше видна за всички.
	Кали не можеше да откъсне поглед от него, защото бе смаяна от изражението му. Не се чувстваше на мястото си след коментара му, че всички са едно семейство, но бързо прогони тази мисъл.
	Оливия стана от масата и отиде при децата.
	— Вие двамата бяхте много послушни днес. Хайде да отидем да ви купим по една близалка, докато чакаме вечерята.
	— Можем да ядем сладки неща преди вечеря? — възкликна Уайът, развълнуван от предложението на майка си.
	— Да. Заслужавате го.
	Джулиет й благодари с поглед.
	Оливия изведе децата и Лилиан си пое дълбоко въздух.
	— Джулиет. Ейдън. Трябва да ви кажа нещо — започна тихо тя, така че да я чуват единствено хората на тяхната маса. — Новината ще бъде истински шок за вас.
	И Лилиан започна да им разказва за Фредерик.
	— Не можах да повярвам на ушите си, когато чух, че Кали, новата приятелка на Люк, е купила къщата на Алис Макфарлин — каза тя и се усмихна извинително на Кали — Къщата е много хубава.
	Лилиан кимна към Фредерик, но не го погледна в очите. Той седеше напълно неподвижен, застинал като камък, но тъгата, която Кали видя на лицето му при първата им среща, отново се бе завърнала. Той очевидно се тревожеше.
	— Двамата с Фредерик се познаваме много добре. Той е брат на Алис.
	Ейдън се обърна към Фредерик, а след това отново към Лилиан.
	— Той се премести преди години и аз не съм го виждала оттогава. До днес.
	Сервитьорката дойде да вземе поръчката им.
	— Може ли да изчакате няколко минути? — помоли я Люк.
	Жената се отдалечи, а очите на Лилиан се зачервиха.
	Сълзи започнаха да се стичат по лицето й, а тя ги избърса със салфетка.
	— Аз постъпих грешно — каза тя с треперещ глас. — Сгреших.
	Замълча, а още една сълза се търкулна по лицето й. Фредерик изглеждаше така, сякаш копнееше да отиде при нея и да я прегърне, но не помръдна от мястото си.
	— Едуард постоянно отсъстваше и вечно беше зает с работата си. Тъкмо беше създал фирмата си във Флорида. Все още нямахме жилище там, затова аз останах тук, но зимите в Аутър Банкс бяха безкрайно дълги и самотни за мен, а той бе погълнат от работата си. Бракът ни се рушеше. Аз бях самотна. Опитах се да му го кажа. Обичах да се разхождам по брега, за да прояснявам мислите си, но и това не помагаше. Не знаех как да постъпя и смятах, че скоро ще се наложи да повдигна темата за развод — каза тихо тя. — Един ден се разхождах по плажа и срещнах сърфист. — Постави ръце върху приборите, сякаш искаше да ги подреди върху масата, после вдигна поглед към Фредерик и се усмихна притеснено. — Наблюдавах го известно време, докато се потапяше под вълните и отново изскачаше изпод водата и ги яхваше. Движенията му бяха грациозни и красиви, някак успокояващи. След известно време той излезе от водата и притича по пясъка, хванал сърфа си подмишница. Косата му беше мокра, а на лицето му грееше най-красивата усмивка. Никога преди не бях виждали някой да ми се усмихва така.
	Най-после погледна Фредерик в очите и я видя: онази негова усмивка. Окуражена от него, тя продължи:
	— Той ми кимна за поздрав и извади сандвич от малка хладилна чанта, която беше сложил върху едно одеяло, постлано върху пясъка. Покани ме да седна на одеялото, за да не стоя права. След това отвори стъклена бутилка със сода и ми я подаде. После махна с ръка и влезе отново във водата.
	Тя остави салфетката в скута си. Ръцете й трепереха неспокойно.
	— Помниш ли този ден, Фредерик?
	— Разбира се — отвърна той с дрезгав глас и се прокашля.
	Джулиет седеше на ръба на стола си с отпусната уста и леко повдигнати вежди и слушаше внимателно. Погледна колебливо към Люк, но сведеният му поглед й каза всичко, което искаше да знае. Фредерик скръсти ръце върху масата, а неудобството му беше очевидно. Въздействието на историята върху Джулиет никак не му се нравеше. Ейдън също не изглеждаше много по-добре. Беше прегърнал Джулиет с една ръка, устните му бяха стиснати, веждите — смръщени.
	— Щом излезе от водата, си поговорихме и той ми каза, че идва да кара сърф всеки ден, когато не работи в малкия си магазин за сувенири в града. Каза ми, че ако ми доскучае, мога да отида на плажа, да намеря одеялото и да седна на него, за да погледам вълните. Обясни ми, че самият той обича да го прави понякога… Трябваше да се досетя какво щеше да се случи. — Лилиан поклати глава. — На следващия ден отново отидох на плажа и потърсих одеялото. Знаех, че не бива да го правя, но онази сутрин се обадих на Едуард и му казах, че не ми харесва да живеем разделени и аз… Не се бяхме виждали от няколко месеца. Попитах го дали мога да отида във Флорида при него. Той каза… — По лицето й проблесна гняв, но бързо изчезна. — Е, няма значение какво ми каза. Не можеше да се върне. Беше убеден, че ако издържа още известно време, ще се радваме на голям успех и ще пожънем плодовете на труда му. Когато затворих телефона, се чувствах по-зле от всякога. Именно тогава реших да се разходя до плажа. Имах нужда да видя приятелско лице.
	— Никога не си ми казвала това — обади се Фредерик, изпънал покровителствено рамене. Очевидно реакцията на Едуард не му се бе понравила дори след толкова години.
	— Защо да го правя? — попита тя. — Но когато те видях — сърфиста, който ми се представи като Фреди… — Усмихна се, а в очите й бликнаха сълзи. Обърна се към останалите на масата: — Забелязах, че беше донесъл цяла купчина книги. Стояха върху одеялото. Поздрави ме от водата и дойде да ме види. „За теб са — каза ми той. — Надявах се, че ще се върнеш.“ Доста време след това го попитах, защо.
	Те се гледаха един друг. Между тях имаше нещо повече, нещо специално. Дори и сега, след всичките тези години.
	— Казах ти, че се надявах да се върнеш, защото никога преди не бях виждал толкова красива жена, която да изглежда толкова тъжна — каза Фредерик. — Още в онзи момент разбрах, че искам да видя усмивката ти.
	Тя скри лицето си в ръце, потърка очи и едва тогава вдигна поглед.
	— Разговорите с теб бяха толкова лесни и приятни. Беше мил, внимателен. Изведе ме на разходка. Ядохме сладолед, спомняш ли си?
	Кали също познаваше загрижеността и вниманието, когато беше в компанията на Люк. Колкото повече Лилиан разказваше за Фредерик, толкова повече разбираше, че Люк прилича на истинския си баща. Приликите я смаяха. Люк цял живот се бе старал да живее като човека, който всъщност не беше. Ако не беше научил истината за Фредерик, може би щеше да приема различията си с Едуард за свои недостатъци. Но той бе перфектен такъв, какъвто беше.
	— Знаеш защо ти разказвам всичко това, нали? — попита тя Люк.
	Всички на масата бяха притихнали в очакване на отговора.
	— Защото в очите ти виждам същите емоции, които видях в погледа на Фреди, когато му казах, че няма да се виждаме повече: разочарование, гняв, тъга. Този уникален коктейл от емоции, които човек изживява едва няколко пъти през живота си. Люк, толкова много приличаш на Фреди, че понякога това ме съсипва.
	Лицето на Люк беше тъжно, Кали не го бе виждала толкова тих преди.
	— Нощта, която прекарах с Фреди, беше магична. — Тя протегна ръка през масата и стисна ръката на Фредерик. — Бяхме се виждали много пъти и аз вече го познавах прекрасно. Той беше онова парченце, което ми беше липсвало през годините. Отнасяше се с мен като истински джентълмен и аз не можех да повярвам, че се бях озовала в тази ситуация, че си бях позволила да последвам сърцето си, без да помисля, защото се влюбвах в него.
	Тя му се усмихна срамежливо.
	— На следващата сутрин осъзнах какво съм сторила и му казах, че трябва да сложим край на това. Обичах го, но му казах, че съм допуснала най-голямата грешка в живота си, защото се чувствах самотна, и дълбоко съжалявам за това. Тръгнах си, твърдо решена да не говоря с него никога повече. След два дни Едуард ми съобщи, че се прибира у дома. Извини ми се, че не е проявил повече разбиране, но ми обясни, че е бил затрупан с работа. И обеща, че ни кога повече няма да ме остави сама. — Тя пусна дланта на Фредерик и скръсти ръце. — Толкова много години таях вината вътре в себе си, че сега тя тежи като камък върху сърцето ми.
	Навън заваля проливен дъжд, започна да се стича по прозорците, а тропането на капките по покрива звучете като рева на тълпа по време на спортно събитие. Изливаше се силно и бързо, подобно на емоциите, които обхващаха събралите се около масата хора. Всички мълчаха, но по лицата им можеха да се разчетат безброй мисли наведнъж.
	Лилиан заговори отново.
	— Когато разбрах, че съм бременна — прошепна тя, защото в този момент в ресторанта влезе едно семейство, знаех, че трябва да съобщя на Фреди. Бях сигурна, че Едуард няма да се усъмни, но изпитвах истински ужас да му кажа. Преброих дните и знаех точно кога се беше случило. Нямаше как да го скрия от Фреди. Уговорихме се да се видим, за да обсъдим какво да правим.
	На лицето на Фредерик изплува тъжна усмивка.
	— Спомням си този ден. Сякаш бе вчера. Ти беше толкова красива, а аз не вярвах, че ще те видя отново. Бях безумно щастлив, когато ми се обади.
	Лилиан го погледна, сякаш искаше да го утеши, а в очите й ясно се виждаше болката й заради мъката, която му бе причинила. Тя се обърна към останалите:
	— Съобщих му новината съвсем тихо и после казах… — Потръпна, болката се усещаше в думите й. — … Казах му, че съм мислила много и че най-доброто за нашето дете би било да има всички възможности, които парите могат да му осигурят. Парите, които Едуард можеше да му даде и които Фреди нямаше. Казах му, че ако се върна при Едуард и двамата отгледаме Люк като наш син, Фреди никога не трябва да разкрива истината и да говори за това.
	— Аз се съгласих — обади се Фредерик. — И си тръгнах. — Думите му прозвучаха така, като че ли и до днес се изненадваше от тях. Потри с ръка брадичката си, сякаш се опитваше да прогони мъката. — Не исках да се съгласявам, но не можех да принудя Лилиан да приеме желанията ми. Щом предпочиташе да бъде с Едуард, вместо с мен, аз бях съгласен. Исках тя да бъде щастлива. Бях млад. В онзи момент изобщо не разбирах какво означава да имам син. Но бързо започнах да проумявам всичко. В мига, в който тя си тръгна, аз бях съсипан.
	— Смятах, че мога да му дам цялата любов, от която се нуждае, _и_ парите, необходими, за да постигне успех в живота си. Но парите невинаги са по-доброто решение — каза Лилиан. — Трябваше да разбера това още тогава, но ми отне време да осъзная какво бях направила. А после вече бе късно. — Гласът й заглъхна, а когато вдигна чашата, за да отпие глътка кафе, ръцете й трепереха.
	Две жени влязоха в ресторанта, отидоха до масата в ъгъла и щастливо прегърнаха хората, които вече се бяха настанили там. На Кали й се струваше, че онази маса беше друг, съвсем различен свят. Болеше я за това семейство, за Люк, копнееше той да я погледне, за да може да го утеши. Но той не сваляше поглед от Лилиан, а раменете му бяха изпънати и видимо напрегнати.
	— Фреди искаше да види Люк. — Лилиан се усмихна през сълзи и се обърна към Фредерик. — Казах ти, че идеята не е добра, но и преди ме беше водил в Корола, затова знаех, че плажът е отдалечен и уединен. Никой нямаше да ни види. Онзи ден аз си играех с Люк, а ти седеше върху дюната и рисуваше. Беше постелел на пясъка онова одеяло, което си спомнях толкова добре. — Обърна се към останалите и продължи: — Но той наблюдаваше Люк — гледаше как се смее, как тича наоколо и гони чайките, как строи пясъчни замъци. И до днес си спомням погледа му и виждам усмивката на лицето му, докато гледаше как Люк си играе… Денят беше прекрасен, а Люк се бе изморил от игри и заспа по пътя към къщи. Преди да си тръгнем, Фредерик попита дали ще дойдем отново. Беше ми толкова трудно да му откажа. — Гласът й затрепери отново, но тя продължи: — Аз бях направила своя избор, бях решила да обичам Едуард и веднъж вече бях допуснала огромна грешка. Нямаше да я повторя.
	— Но сега вие с Едуард сте разведени — намеси се Ейдън, а думите му прозвучаха по-скоро като въпрос. Защо Лилиан не бе казала истината още тогава? Защо не беше открила Фредерик?
	— Връщайки се назад във времето, аз знам, че моята изневяра е била симптом на нещо много по-голямо. Въпреки че полагах извънмерни усилия, нещата не се получаваха.
	Дадох всичко от себе си. Но ако трябва да се върна назад и да преживея всичко отново, бих променила много неща. Фреди е живял без сина си, Люк не познава баща си, а Едуард беше лъган през цялото време. Страхувах се, че всички те ще ме презират — обясни тя, а главата й увисна унило.
	— Но, мамо — обади се Джулиет. — Никога ли не си се питала дали нямаше да е по-добре да бъдеш мразена от всички, отколкото да криеш тази огромна тайна през всичките тези години? Нима Люк и татко нямат право да знаят истината?
	Лилиан стисна очи.
	— Да, разбира се, че си го мислех. Всеки ден. Но се страхувах. Не знаех как да оправя нещата, след като години наред бях постъпвала грешно. Съжалявам.
	— Не знам какво да кажа! — отвърна Джулиет и поклати глава, докато се опитваше да проумее чутото. Обърна се към брат си с разтревожено изражение, устните й затрепериха. Люк я прегърна и погали косата й.
	После се изправи, отиде при майка си и я прегърна. Тя нежно го пропъди и Кали се досети, че Лилиан се притеснява да не рухне и да избухне в плач пред всички. Но Люк я задържа в прегръдката си и тя го целуна по косата. Докато се връщаше на мястото си, той погледна бързешком Фредерик, който избърса сълзите си.
	Лилиан взе вилицата си от масата и започна да я върти притеснено в ръката си.
	— Тревожа се какво ще последва сега. Трябва да кажем на Едуард.


>	Двадесет и втора глава

	Люк плати сметката за напитките им и всички се оттеглиха в стаите си, след като решиха да си поръчат румсървис. Всеки имаше нужда да остане насаме със себе си. Дъждът беше спрял, усещаха задушаващата горещина всеки път, щом някой отвореше вратата на ресторанта, но въпреки това Фредерик излезе да се разходи. Нямаше го вече няколко часа.
	Ейдън дойде в стаята на Кали и Оливия и тримата заедно гледаха последните новини за движението на бурята. Мислите на Кали се лутаха между възможните щети по къщата и семейство Съливан. Навярно и останалите бяха в същото състояние. Някой почука на вратата, а когато Кали отвори, на прага стояха Лилиан, Мичъл и Джулиет.
	— Проверихме как е Люк. Искаше да остане сам — каза Джулиет. — Може ли да влезем?
	— Разбира се.
	Кали отстъпи встрани, за да им направи място. Джулиет отиде направо при Ейдън и седна до него, а Лилиан се настани на най-близкия до дивана стол. Мичъл намери Уайът, който беше построил малка крепост в единия ъгъл на стаята. Ейдън прегърна Джулиет, сякаш с този свой жест се опитваше да я предпази от чувствата й.
	Седяха мълчаливо по местата си, а телевизорът и гласовете на момчетата изпълваха тишината. Докато наблюдаваше хората, Кали виждаше обичта им един към друг. Джулиет беше разстроена от решението на майка си да скрие истината от Люк и баща й, но преди малко, когато ги видя на вратата, двете изглеждаха обединени. Сега Ейдън, Джулиет и Лилиан седяха заедно и гледаха новините, но явно се чувстваха добре в компанията си. Кали насочи вниманието си към телевизионния екран.
	След около половин час осъзна, че репортерите не казват нищо ново, а само повтарят най-важното: в момента бурята удряше Аутър Банкс, предизвикваше щети в някои райони и бързо отстъпваше.
	Някой отново почука на вратата, но този път Оливия отиде да отвори. Беше Люк. Кали почти се изправи — искаше да провери как е той. Но спря, защото не беше сигурна, че той иска да говори с нея, и зачака.
	— Обадих се на татко. — Той се отпусна на дивана между Ейдън и сестра си. Изглеждаше уморен. Сивото небе навън хвърляше мрачна светлина в стаята. — Помолих го да дойде.
	Уайът и Мичъл за миг спряха да си играят, но Оливия ги попита как върви строежът им и те бързо се върнаха към конструктора и крепостта, която правеха за фигурките си.
	— Искам аз да му кажа — заяви Люк. — Мамо, ако го направиш ти, той ще ти се ядоса. Но ако му кажа аз, може би ще успеем да разберем какво мисли в действителност. Казах му, че трябва да говоря с него и че трябва да му съобщя нещо важно, а това няма да е никак лесно.
	— Какво каза той, Люк? — попита Джулиет.
	— Пътува насам.
	— Какво? — изненада се Лилиан и стисна разтревожено устни.
	— Казах му къде сме отседнали. Запази си стая в хотел „Омни“ от другата страна на улицата. Полетът му е след час. За щастие успя да си купи билет.
	— Ами ако реши, че сме се съюзили срещу него? — притесни се Джулиет. — Навярно би искал да научи тази новина насаме, а не сред всички нас.
	— Да — кимна Люк. — Помислил съм за това. Аз ще отида в неговия хотел. Ще ми изпрати съобщение, щом пристигне.
	Никой не пророни нито дума до единайсет часа, когато Люк получи съобщението от баща си.

	* * *

	Фредерик все още не се беше прибрал. Оливия и Джулиет сложиха децата да си легнат в едната стая и Оливия предложи да остане с тях. Вече беше почти два след полунощ, а по телевизията продължаваха да излъчват информация за урагана. Окото на бурята вече беше преминало и хората, останали в Аутър Банкс, се бяха скрили в домовете си в очакване на последните буреносни часове.
	Всички погледи бяха насочени към телевизионния екран, но Кали знаеше, че мислят за Люк. Нямаше го цяла вечност и тя се надяваше, че нещата вървят добре. Чувстваше се виновна за случващото се и заради дистанцираното му отношение и избухването му в асансьора знаеше, че той също я смята за отговорна.
	Вратата на стаята се отвори и всички глави се завъртяха към нея.
	Лицето на Люк беше безизразно, изглеждаше напълно изтощен. Кали бе приела за даденост нежните му, пълни с обич погледи и сега копнееше да ги зърне отново.
	— Какво стана? — попита Джулиет и скочи на крака. Хвана ръцете на Люк и вдигна брадичка, за да го погледне, а лицето й изразяваше тревога.
	— Аз, ами… — Той пусна сестра си и седна на дивана, напълно съсипан. Думите не излизаха от устата му, макар че в очите му се виждаха всички мисли, които се блъскаха в ума му в този момент.
	Лилиан сложи ръка на гърба му, а очите й се наляха със сълзи.
	— Мисля, че тази вечер изгубих баща си — каза Люк, останал без дъх, и се обърна към майка си, сякаш тя можеше да му помогне. — Каза ми, че е имал подозрения. Че докато съм растял, е изпитвал съмнения, но му се е струвало невъзможно… — Той прокара ръце по посърналото си лице.
	— Дай му малко време. — Джулиет коленичи до него. — Просто трябва да осъзнае чутото. Нека му дадем няколко дни, нека се върне на работа — познаваш го. Има нужда да продължи да живее живота си. Ще трябва да ти се обади, за да задвижите прехвърлянето на фирмата, и тогава ще е принуден да разговаря с теб. Ти винаги разбираш хората и ще знаеш как да реагираш, когато настъпи мигът за това.
	— Нещата няма да се случат по този начин, защото Ейдън ще поеме бизнеса.
	Джулиет ахна ядосано.
	Кали си спомни гордото изражение на Люк, когато беше с нея. Сега от него нямаше и помен. Изглеждаше наранен, тъжен. Коремът й се сви от мъка, сякаш в него бушуваше развълнуваното море под напора на бурята у дома.
	— Признах му, че нямам нищо против да опозная Фредерик — обърна се той към майка си и останалите в стаята.
	Очите на Лилиан се разшириха.
	— Рано или късно пресата ще надуши всичко — каза тя. — Трябва да се организираме и да излезем с отговор. Но в момента трябва да решим как да подходим към Едуард, когато отново говорим с него.
	Кали не беше преживявала подобно нещо през живота си, но го виждаше пред очите си — това бе инстинктът на една майка да защити детето си. Лилиан трескаво мислеше как да се справи със ситуацията.
	Люк прошепна нещо на Джулиет. Двамата изглеждаха много близки. Новината, че имат различни бащи, не беше променила отношенията им по никакъв начин. Кали се тревожеше как Джулиет ще приеме всичко, но той си оставаше неин брат. Тя облегна глава на рамото му.
	— Аз също искам да присъствам — каза Ейдън и се наведе напред. — Люк, не трябва да се тревожиш, че аз ще поема фирмата. Винаги съм смятал, че съм способен да управлявам бизнеса, но вярвам, че ти си единственият човек, на когото принадлежи.
	— Аз също трябва да съм там — каза Лилиан и поклати глава. — Време е да му разкажа какво се случи преди толкова години. Не се гордея с постъпките си, но те са част от миналото ми и аз съм длъжна да отговоря на въпросите на Едуард. Сигурна съм, че ще иска да ме пита за много неща.
	— Ние ще бъдем там, за да те подкрепим — каза й Люк. Коляното му подскачаше нервно нагоре-надолу. — В момента той не иска да говори с мен. Нека се успокои. Нека обмисли всичко и ще му се обадя.

	* * *

C>
	Властите умоляват гражданите да не пътуват по наводнените пътища, докато водата не се оттегли. Внезапните наводнения остават проблем. По пътищата има паднали клони, съборени от силните ветрове, и те създават опасност за движението, заедно с други отломки по шосетата. Както виждате, зад мен има паднали във водата светофари, а вятърът продължава да е силен, което затруднява разчистването. Бъдете особено внимателни при завръщането си в района. Кметът въведе полицейски час — девет вечерта. Канал 6 ще продължи да ви информира за случващото се на всеки час.
C$
	Люк влезе в стаята и седна. Беше занесъл последния багаж в колата и бяха почти готови за тръгване. Никой не беше спал през нощта, затова всички бяха преуморени. Люк бе опитал да се види отново с Едуард, но той беше напуснал хотела. Обеща на майка си да му се обади, след като се приберат у дома. Фредерик се прибра късно, когато всички си бяха легнали, а сутринта не каза почти нищо, погълнат от собствените си мисли.
	Бурята не беше толкова опустошителна, колкото се предполагаше първоначално, но все пак имаше щети и всички бързаха да се приберат и да видят последиците. Люк поръча закуска в пет сутринта и настоя жените да изпият спокойно кафето си, докато той събере багажа. Обясни им, че те трябва да гледат новините, за да го информират за всичко, което би могло да затрудни прибирането им у дома.
	— Какво съобщиха? — попита той майка си, щом Фредерик излезе, за да занесе още багаж до колата.
	— Цари безпорядък, както винаги след ураган.
	Кали беше виждала кадри по новините, но никога не бе изпитвала притесненията, пред които се изправяха местните жители при всяка буря. Всяко лято, когато тя дойдеше на почивка, всичко беше построено наново, отворено и готово за туристите, които се стичаха на прекрасните плажове. Медиите съобщаваха за щетите от всяка буря, но после преминаваха на следващата новина и никой повече не споменаваше за ремонтите и строежите след урагана. Сега, гледайки щетите, беше ужасена и изпълнена със страх какво ще завари в къщата, която вече бе нейният живот.
	По новините говореха повече за населените места на север от градчето им, където ходеха повечето туристи и затова представляваха по-голям интерес за медиите. По тази причина Кали не успя да научи нищо за Уейвс.
	— Погрижи ли се за сърфовете си? — попита тя внезапно.
	Люк кимна.
	— Завързах ги за гредите на покрива. Би трябвало всичко да е наред, ако покривът не е отнесен.
	— Добре — въздъхна тя, но страховете й все още не бяха изчезнали.
	— Хайде да тръгваме — каза той.


>	Двадесет и трета глава

	Минаха по моста от вътрешността към брега, но бяха принудени да останат на околовръстното. Позволиха им да продължат напред, след като доказаха, че са постоянни жители на района. Части от крайбрежното шосе се бяха срутили в океана. Водата почти изцяло се бе оттеглила, а морето, оставяйки след себе си локви и наводнени райони. Продължаваха да пътуват, надявайки се, че пътят до Уейвс ще е проходим. Всички в колата мълчаха и оглеждаха опустошението наоколо.
	— Ще закарам първо вас — каза тихо Люк, стиснал здраво волана с две ръце.
	Стигна до едно кръстовище и спря, за да се огледа за други автомобили. Светофарът не работеше, кабелът беше паднал на пътя. Люк се огледа във всички посоки, но улиците от двете страни бяха наводнени, така че нямаше никого. Той натисна газта и потегли.
	— Насам положението е доста тежко — промълви и замълча. Кали се питаше дали в Уейвс беше също толкова зле.
	Внезапно Люк спря отново.
	— Шосето е блокирано от паднало дърво. Онази коля там не може да премине.
	Кали видя шофьора на колата пред тях. Той беше слязъл от автомобила и с всички сили се опитваше да премести ствола. Но не успяваше да се справи, дървото се изплъзваше от ръцете му. На задната седалка на колата се виждаха деца.
	— Останете тук. Ще отида да му помогна — каза Люк.
	Скочи бързо от колата, преди някой да успее да каже нещо. Фредерик веднага го последва и остави Кали сама. Двамата поговориха с мъжа, докато той сочеше една от вилите наблизо. След това тримата мъже задърпаха ствола с всички сили и той най-после помръдна. Тримата застанаха от едната му страна и заедно го отместиха встрани. Мъжът стисна ръката на Люк.
	— Прекарали са бурята в дома си — обясни той, леко задъхан, като се върна. — Жена му е бременна и на легло. Притеснил се, че пътят е блокиран от дървото, защото може да се наложи да я закара в болницата. Трябва да роди всеки момент. Помислили са си, че раждането може да започне по време на бурята, но са имали късмет да не се случи.
	Кали поклати глава, останала без думи заради тежката ситуация на семейството. Люк и Фредерик се качиха в колата и потеглиха, притихнали в очакване на онова, което ги чакаше у дома.
	Колкото повече пътуваха, толкова по-големи ставаха надеждите на Кали, защото бурята бе пощадила части от Аутър Банкс. Шосето бе напукано тук-там и на Люк му беше трудно да избягва големите пукнатини с тежкия автомобил, но той беше умел шофьор и се справи със ситуацията. Сърцето на Кали застиваше от мъка всеки път, щом зърнеше някакви щети. Не можеше да се надява, че бурята е пропуснала изцяло онази част от бариерните острови, където се намираше тяхната къща.
	Минаха покрай една вила, чиято предна веранда липсваше, а част от покрива беше наклонена наляво. В двора стоеше възрастна жена, сам-самичка, и се опитваше да се справи с чувалите с отломки. Кали погледна притеснено Люк и той намали.
	— Дали ще се справи? — попита той.
	— Не мисля — поклати глава тя. — Трябва да й помогнем.
	— Но ти трябва да провериш в какво състояние е вашата къща — погледна я той.
	— Няма да променя нищо, ако пристигна малко по-късно.
	По пътя си бяха видели хора, на които им беше трудно да се справят. След като научи историята на мъжа и бременната му съпруга, Кали се чувстваше длъжна да помогне.
	Люк спря колата и слезе. Извади телефона от джоба си.
	— Ще изпратя съобщение на Джулиет.
	С крехките си ръце жената влачеше тежки чували. Забеляза ги, спря и се загледа в тях. Очите й се разшириха очевидно бе разпознала Люк.
	— Здравейте — поздрави я той. — Люк Съливан.
	Тя се огледа и остави чувалите до себе си. Вероятно се чудеше дали не участва в някаква скрита камера.
	— Имате ли нужда от помощ?
	Веждите на жената подскочиха изненадано, а на лица и й се разля облекчение.
	— Да! — възкликна тя и притисна ръце към гърдите си. Звучеше съвсем объркано и замаяно. — Живея сама. Опитвам се да преместя всичко това. — И посочи купчината отломки край верандата.
	— Ние поемаме оттук нататък. Как се казвате?
	— Паула.
	— Здравей, Паула. Това са Кали и Фредерик. Кажи им какво да направим. — Люк взе чувалите. — Къде да ги оставя?
	— На улицата — отвърна тя и им се усмихна с благодарност. — Събирам всичко на купчина, докато успея да открия контейнера за смет или да се снабдя с нов. Моят беше отнесен от бурята.
	Люк остави чувалите на улицата и тръгна към къщата заедно с Кали и Фредерик. Паула ги заведе при другата купчина дъски и останки.
	— Всичко това трябва да се събере в чували, нали? — попита Люк.
	— Да. Всичко, което се събира в чувалите. Внимавайте, защото по дъските има пирони. — Тя спря и погледна Люк. — Благодаря — каза искрено жената. — Аз ще бъда вътре, ще се погрижа за покрива. Ако ви трябва нещо, влизайте направо, без да се притеснявате. — Поколеба се за миг, очевидно все още шокирана от жеста им, но влезе в къщата веднага щом те се заловиха за работа.
	Внимателно прибраха в чувалите всичко, което можеше да се събере в тях, а останалото натрупаха на купчина. Както Паула ги предупреди, дъските бяха изпочупени, назъбени, с пирони и остри трески, затова работеха бавно. Поведението на Люк беше изцяло делово, не спря нито веднъж, не ги погледна. Въпреки работата, Кали копнееше той да й даде дори и най-малкия знак, за да й покаже, че не я мрази. Но това така и не се случи.
	През цялото време, докато работеха, Кали чуваше някакъв далечен звук, но не можеше да го различи заради грохота на океана. Изведнъж тя спря.
	— Чухте ли това? — попита.
	Люк и Фредерик също спряха работа и застанаха неподвижно. Чуваше се само шумът на океана.
	— Какво чу? — попита Фредерик.
	Тя наклони глава на една страна, наостри уши и зачака.
	Нищо.
	— Може би въображението ми си прави шеги с мен — каза, убедена, че наистина беше чула нещо. Но сега звука го нямаше.
	Тя се наведе отново, взе една дъска и в този момент звукът пак се появи.
	— Чухте ли го?
	— Аз го чух — отвърна Люк, обърна се и тръгна в другата посока. Кали го последва.
	Звукът ставаше все по-силен, вече звучеше като скимтене. Отидоха до съседния двор, където явно нямаше никого. Навярно собствениците все още не се бяха прибрали. Скимтенето се чу отново и Люк погледна под една от колите.
	— Отдолу има куче — каза той. — Изглежда много уплашено. — Наведе се, а Кали надникна под колата. — Ела тук, момче — повика го нежно Люк и потупа с ръка по крака си.
	Кучето приличаше на кръстоска между лабрадор и някаква друга порода — беше черно, с бяло петно на гърдите. Отново заскимтя, без да помръдне от мястото си.
	— Ранено е — каза Кали. Докато растеше, си беше играла с много кучета и сега разбираше, че нещо не е наред. Кутрето не въртеше опашка, не можеше да вдигне глава, но очите му следваха Люк, докато той обикаляше около колата и се чудеше какво да направи. — Всичко е наред каза тя на кучето, за да го успокои. — Ще ти помогнем.
	Люк легна по гръб и се пъхна под колата, за да го огледа по-добре. През цялото време говореше на кучето, казваше му какво ще направи и животинчето сякаш го разбираше. Навярно наистина го разбираше, защото спря да скимти и просто лежеше на мястото си. Фредерик изхвърли още два чувала на улицата и дойде при тях.
	— Сигурно умира от глад — каза Люк изпод колата. Прокара нежно ръка по тялото на кучето. — Навярно се е пъхнало тук, за да се скрие от бурята. Или е било ранено и е търсило някакво убежище. — Позволи на кучето да подуши ръката му, но въпреки това то не помръдваше. Изглежда, не се страхуваше от Люк. Той опипа главата му и двете му предни лапи, а след това и единия крак. Щом стигна до долната част на крака му, кучето изджафка. — Да, ранено е.
	— Ще попитам Паула дали познава собствениците му — обади се Фредерик.
	Кали пъхна ръка под колата и нежно погали главата на кучето. То опита да се надигне, за да я поздрави, но отново се отпусна на земята.
	— Всичко ще бъде наред — каза му нежно тя, а кучето си пое въздух, като че ли въздъхна с облекчение. Тя опипа шията му, търсейки каишка, но нямаше нищо.
	— В колата има комплект за първа помощ. Кали, можеш ли да извадиш бинтовете? Ще се опитам да превържа крака на кучето, преди да го издърпам изпод колата, за да не го боли. Вземи и няколко летвички, за да направим шина.
	Люк изпълзя изпод колата, извади ключовете си и й ги подхвърли. Кали ги хвана и се втурна към колата, за да вземе всичко необходимо. Докато вървеше, си мислеше колко много се бяха променили нещата, колко дистанциран беше Люк от нея. Копнееше отново да усети веселостта и игривостта му. Той беше тук, съвсем близо до нея, но сърцето й се свиваше от болка, че не може да види усмивката му.
	Върна се бързо с бинтовете и летвите и застана до Фредерик и Паула, която се беше навела, за да огледа кучето.
	— Нямам представа чие е — каза жената. — Съседите нямат никакви домашни любимци. Не съм го виждала досега.
	Кали подаде на Люк нещата и докато той превързваше лапичката на кучето, то скимтеше, но му позволяваше да си върши работата.
	— Кучето е голямо, но съдейки по размера на лапите му, сигурно е още кутре — каза той и нежно повдигна крака му, за да прекара бинта под него. Люк лежеше на една страна, а краката му се подаваха изпод колата.
	След като превърза крака на кучето, той пъхна ръце под тялото му и внимателно го придърпа към себе си. Животинчето определено изпитваше болка и неудобство, движеше краката си, сякаш плуваше, но нямаше да може да излезе само, без чужда помощ. Опита да се изправи на крака, ала не успя. Люк го взе на ръце и седна на алеята пред къщата с животинчето в скута си.
	— Женско е — каза той. — Сигурно е гладно и жадно, а кракът му не изглежда никак добре. Счупен е. Трябва да го заведем на ветеринар.
	— Вие двамата го закарайте — каза Фредерик. — Кали ще го държи, докато ти шофираш. Аз ще остана да помогна на Паула.
	Люк кимна и занесе кучето до колата. Изчака Кали да се качи и го остави нежно в скута й. Кучето вдигна глава към нея и едва сега Кали успя да я огледа. Беше черна, с бяла черта между очите, която се спускаше до бялата муцунка. Гърдите и лапичките му също бяха бели, ушите му висяха унило, докато я гледаше с доверие. Тя му се усмихна широко и кучето едва-едва размаха опашка.
	— Всичко е наред — каза му Кали. — Хайде сега да се погрижим за крака ти.
	Кучето отново размаха леко опашка.
	— Толкова е сладка — каза тя на Люк. — Сигурно се е скрила от бурята и е стояла под колата през цялото това време.
	— Може да се е скрила там по-късно. Но определено има нужда от помощ, при това бързо.
	Кали гушна кучето, като внимаваше да не притиска счупената лапичка.

	* * *

	Оказа се, че кучето има нужда от системи и трябва да остане в клиниката един ден, за да се погрижат за него. Люк беше прав — крачето му беше счупено и щяха да го шинират. Никой не се беше обаждал на ветеринаря да съобщи за изгубено куче, затова Кали и Люк обещаха да се върнат за него, а той плати сметката за лечението. Остави телефонния си номер, а помощничката на ветеринаря зяпна цифрите, сякаш бе получила автограф от някоя знаменитост.
	Докато пътуваха обратно към дома на Паула, Кали попита:
	— Какво ще се случи с кучето?
	— Предполагам, че трябва да получи някакво име.
	— Мислиш, че ние трябва да я задържим?
	— Ние ли? — попита той, без да отмества поглед от пътя.
	Изборът на думи бе напълно несъзнателен, Кали не искаше да намекне нищо с тях.
	— Мислех си, че ако никой не я потърси, мога да я взема в „Бийчкомбър“. Буквално се влюбих в нея. Но можем да си поделим грижите, ако и ти я искаш.
	Кали си спомни, че на първата им среща Люк бе споделил желанието си да има куче. Копнееше за тези моменти, искаше те да се повторят отново, но се постара да не мисли за това.
	— Можеш да я задържиш. Но в такъв случай ти трябва да й измислиш име. Как ще я кръстиш? — Той спря на едно кръстовище и се огледа, за да се увери, че пътят е проходим.
	Кали се замисли. Никога не си беше представяла, че ще има куче — друго живо същество, което да разчита на нея. Беше ли готова за това? Можеше ли да му даде вниманието, от което се нуждаеше? Но бързо си спомни сладката муцунка на кучето и разбра, че така е било писано.
	— Искам да я кръстя… — Изрече няколко имена наум. Кучето се беше появило в живота й сякаш от нищото. — Попи.
	— Попи — повтори той, стиснал замислено устни. — Кутрето Попи. Харесва ми.
	Докато пътуваха, нови мисли и тревоги нахлуха в ума на Кали: беше ли „Бийчкомбър“ подходящо място за семейно куче? _Семейство…_ Дали в тази къща щяха да пораснат много деца? Уайът със сигурност щеше да се справи — той се държеше много зряло за възрастта си. Но други деца? Ами ако двамата с Люк можеха да имат свои деца и семейство, а тя бе пропиляла този шанс? Идеята да бъде щастлива и да даде всичко от себе си на някого другиго не й изглеждаше толкова чужда и далечна, докато не каза на Люк за Фредерик.
	Пристигнаха пред къщата на Паула и Люк паркира зад джипа на Джулиет. Всички бяха слезли от колата и помагаха, с каквото могат, а децата си играеха с топка в двора. Фредерик беше изнесъл и последните отломки на улицата.
	— Простете ми — каза Паула, когато дойде при Люк и Кали, — но изгарях от любопитство да попитам… Вие онзи Люк Съливан ли сте? От списанията?
	Люк се усмихна любезно.
	— Да.
	— Мили боже! — възкликна смаяно жената.
	— Знаете ли, той е човек, който спасява кученца и помага на хората. Няма нищо общо с нещата, които пишат за него в списанията — каза Кали с усмивка и хвърли предпазлив поглед към Люк.
	Най-после погледите им се срещнаха, но само за миг. Той бързо се извърна към Паула и й се усмихна едва-едва.
	— Ще остана тук. Има още много работа. Джули, ще закараш ли Кали и Оливия у дома?
	Джулиет кимна и повика останалите.
	— Люк, аз също искам да остана — каза Фредерик.
	Люк се отдалечи и вдигна една греда, без да каже нищо.


>	Двадесет и четвърта глава

	Спряха пред „Бийчкомбър“ и слязоха от колата. Все още духаше силен вятър, докато вървяха към къщата.
	Джулиет и Лилиан останаха с децата, а Оливия, Ейдън и Кали отидоха да проверят дали „Бийчкомбър“ беше пострадала от бурята. Заобиколиха и отидоха отзад. Водата се бе отдръпнала, така че вървяха без проблеми. Новата алея беше разрушена. Всички цветя и храсти бяха пострадали, а дворът бе подгизнал и пълен с отломки.
	— Всичко това може да се ремонтира — окуражи ги Ейдън.
	Кали се обърна да огледа къщата и увереността й се изпари. Новите веранди бяха изтръгнати. Част от дървения материал беше отнесена от бурята, а друга висеше опасно от подпорите. Облицовката липсваше на някои места. Тя премигна в опит да сдържи сълзите си, които напираха в очите й. Откриването беше само след седмица. Нямаше начин да ремонтират всичко навреме. Беше рисковано да отворят врати по време на сезона на ураганите, но се бяха надявали на най-доброто, осъзнавайки, че това е единствената им възможност да си върнат част от вложените в ремонта средства. Преглътна, но не успя да прогони заседналата в гърлото й буца.
	Оливия силно стисна ръката й, а сълзите на Кали бързо потекоха по лицето й.
	— Хайде да заобиколим отпред и да влезем, за да проверим какво е положението вътре — каза меко Ейдън.
	Качиха се по стълбите, Кали извади ключовете си от джоба и отключи вратата. Събу се на верандата, Оливия и Ейдън направиха същото. Предната част на къщата не беше пострадала, новата рисунка на стената и мебелите бяха непокътнати. Вътре беше задушно, защото бяха изключили климатичната система, преди да заминат, но всичко изглеждаше наред. Кали изпитваше облекчение с всяка следваща стъпка.
	Докато не влязоха в кухнята.
	Таванът откъм външната стена беше пострадал от водата, новата боя се бе напукала под напора на теча. Трябваше да иззидат наново цялата стена и да закърпят тавана. Кали прехапа треперещата си устна. Първото впечатление беше най-важното. Отзивите на клиентите можеха да направят бизнеса им успешен или да го съсипят. Всичко трябваше да бъде перфектно за откриването, ако искаха да успеят. По лицето й се стекоха още сълзи.
	— Можем да го оправим — каза Ейдън.
	Тя поклати глава, прокашля се и опита да преглътне сълзите.
	— Много мило от твоя страна — каза и погледна Оливия.
	— Притеснявам се, че нямаме време…
	— Знам, че ще е трудно, но положението не е толкова тежко, колкото ви се струва. Просто ще трябва да ангажираме всички с ремонта. — Ейдън хвана ръката на Оливия.
	— Ще отворите навреме. Обещавам ви.

	* * *

	Макар че Люк бе изпратил съобщение на братовчед си, за да му каже, че всичко е наред, Ейдън настоя да отидат при него и да се уверят, че няма нужда от помощ. За Кали беше трудно и болезнено да остави „Бийчкомбър“, но в момента не можеше да направи нищо и трябваше да изчака пристигането на бригадата на Ейдън.
	Домът на Люк също бе пострадал. Гаражът беше наводнен, затова избутаха водата навън с големи четки. По терасата имаше малко щети, а Ейдън помогна да преценят реалното положение. Градината също имаше нужда от грижи. Лилиан беше успяла да спаси няколко по-малки растения, но дворът се простираше чак до плажа и площта бе толкова голяма, че приливът беше достигнал доста навътре.
	Денят беше дълъг. Всички се събраха в дневната на Люк. Бяха капнали от умора. Лилиан заговори първа.
	— Обадих се на баща ти — каза тихо на Люк, но така, че всички да я чуят. — Не можех просто да чакам и да гледам как ти отнема всичко. Казах му, че ако продължава така, ще те изгуби.
	Тя се облегна на стената и вдигна поглед към тавана.
	— Когато се роди, той нае кола да ни закара у дома и ти говореше през целия път. — Погледна сина си в очите. — Помагаше ти, когато правеше първите си крачки, протягаше ръце към теб… Прекарваше часове наред с теб навън, учеше те да караш колело и те държеше да не паднеш. В онзи ден ти не искаше да се прибираш и той остана навън с теб, доволен от постоянството ти. Спомняш ли си?
	Люк кимна. Настъпи дълга тишина, сякаш и двамата обмисляха значението на случващото се.
	— Какво ти каза? — попита накрая Люк.
	— Той просто е уплашен и наранен. Познавам го достатъчно добре. Усещам тъгата в мълчанието му.
	Люк си пое дъх.
	— На всички ни се събра много. Нека опитаме да се отпуснем и да сме благодарни, че бурята пощади домовете ни. Какво ще кажете да разпуснем малко? — Той стисна горната част на носа си и присви очи, сякаш се опитваше да облекчи болката, която изпитваше. Стана и отиде в кухнята. — Кой иска чаша вино? — извика откъм големия кухненски остров, който разделяше стаите.
	Всички кимнаха уморено. Джулиет и Люк сервираха напитките, а Лилиан поднесе плато с няколко вида сирена и крекери. Бяха се разделили на групички и си говореха, разположени по диваните в просторната дневна. Изражението на Люк отново бе безстрастно, сякаш не искаше да мисли за нищо.
	Кали отпи глътка вино. Седеше тихо на дивана и се усмихна едва забележимо на Ейдън, когато той предложи на Оливия да заведе Уайът на миниголф, след като всичко това приключи. Забеляза, че Фредерик и Люк разговаряха спокойно за кучето. Очевидно бяха започнали да се опознават взаимно, докато работеха в дома на Паула. Това се виждаше от лекотата, с която си говореха сега.
	След известно време, когато виното вече си беше свършило работата и всички се бяха поотпуснали, Фредерик седна и прокара ръце през косата си. В този момент Кали си представи как бе изглеждал той на младини. Силната прилика с Люк беше съвсем очевидна.
	— Донесох нещо — каза той и разговорите секнаха. Усмихна се напрегнато и извади същата онази чанта, която носеше, когато пристигна в „Бийчкомбър“. Кали забеляза, че я взе със себе си, когато се евакуираха, но не я беше отварял досега.
	Всички се насъбраха около него и насядаха по диваните. Чантата беше плоска, затова в нея не можеше да има дрехи. Той я сложи в скута си, отвори я, извади няколко големи листа хартия и ги остави на масичката за кафе. Кали затаи дъх.
	Лилиан се надигна да погледне и сложи ръка на сърцето си: това бяха рисунки с молив, на които бе изобразена тя. Вятърът развяваше косата й, тя носеше големи слънчеви очила, усмихваше се. На друга рисунка Люк си играеше с бейзболна топка — беше на около седем години. На трета се виждаше жена в гръб, седнала на застлано на брега одеяло. На друга рисунка същата жена се беше облегнала на един сърф.
	— Боже мой! — възкликна Кали. Не можеше да откъсне поглед от рисунките по масата.
	— Алис неизменно присъстваше в живота на Люк, докато той растеше, но аз също бях там. — Фредерик погледна Люк, лицето му беше съвсем открито и уязвимо след това признание. — Не ходех да го виждам толкова често като нея, защото всеки път сърцето ми се късаше от мъка. Но въпреки това бях там. Продължих да ходя в Корола, присъствах на бейзболните му мачове, гледах го как язди и се учи да кара сърф. Ходех всеки път, когато успявах да събера сили за това, но сетне се чувствах съвсем празен.
	Люк се обърна към Фредерик и Кали за първи път видя нежност в погледа му.
	Лилиан прегърна и двамата с треперещи ръце. На лицето й грейна облекчение, сякаш от плещите й бе паднал тежък товар, носен години наред. Фредерик сложи ръка на рамото й, пръстите му се плъзнаха към шията й и той я прегърна. Люк стоеше до него. Сякаш времето беше спряло. Всички те изпитваха болка, бяха наранени, животът им се бе променил и никога повече нямаше да бъде същият, но така беше редно. Това трябваше да се случи преди години.
	Мигът отмина, Лилиан се отдръпна и попита притеснено:
	— Какво ще кажем пред медиите?
	— Не ме интересува — отвърна Люк. Поведението му беше властно и уверено. Той очевидно бе взел решение. Нямаше намерение повече да се крие и да се страхува от медиите.

	* * *

	Притиснала телефона до ухото си, Кали се беше излегнала върху надуваемия дюшек и гледаше новата боя по тавана и вграденото осветление, монтирано на отбелязаните от Оливия места. След дългия ден едва държеше очите си отворени, но имаше още нещо, което искаше да свърши. Не можеше да се сдобри с Люк, ако преди това не оправи отношенията си с един друг човек.
	Тази вечер Кали се увери колко права бе Гладис, когато й каза, че истината ще я направи свободна. Допускайки Люк в живота и мислите си, тя се беше научила, че да си откровен с някого, прави всичко по-лесно и не е толкова страшно, макар че досега вярваше точно в противното. Затова сега трябваше да признае пред самата себе си, че майка й и липсва. Липсваха й дните отпреди животът им да стане толкова сложен и сега тя щеше да се опита да оправи всичко.
	— Ало? — обади се майка й.
	— Здравей. Кали е.
	— О, здравей, Кали. Какво е положението с къщата? Наред ли е всичко?
	Кали се чувстваше виновна, че беше в един град с майка си, но не се бе опитала да се види с нея. Нещата се бяха развили толкова бързо, че тя не беше готова за тази среща. Но сега вече бе напълно готова. Майка й не я подкрепи особено, когато тя се раздели с Кайл — всъщност не бяха обсъждали темата, което доста нарани Кали. Но сега разбираше, че може би майка й щеше да я подкрепя повече, ако Кали можеше да й прости.
	— Има някои щети — отвърна тя. — Но вече ги ремонтираме. Благодаря ти, че попита.
	— Това е чудесно. Радвам се, че се обади, за да ми кажеш.
	Кали седна на дюшека.
	— Не се обаждам за това.
	— О, така ли?
	— Да, мамо. Обаждам се да разбера как си, какво правиш. — Стисна чаршафа на топка в юмрука си, пусна го и го приглади. Пръстите й трепереха от притеснение. Никога досега не беше предприемала подобна крачка.
	Настъпи мълчание и Кали усети, че майка й се опита да разгадае мотивите й. Но истината беше съвсем проста. Кали имаше един-единствен мотив: Люк беше пропуснал много мигове с Фредерик и нямаше как да върне времето назад. Тя не искаше същото да се случва с нея и майка й.
	— Знам, че не сме особено близки…
	— Така е — пророни майка й с треперещ глас. — Ще ти разкажа. Често съм сама. Преди си мислех, че самотата ще ми помогне, ще ме накара да се чувствам по-добре и да разбера от какво имам нужда. Копнеех за тишина, за спокойствие, но сега, когато имам всичко това, то ми се струва ненужно. Мисля си за теб… Чудя се как си.
	— Не е нужно да си сама. Можеш да дойдеш при нас, когато пожелаеш. Имаме достатъчно място.
	Майка й не отговори, затова Кали добави:
	— Пък и морският въздух ще ти се отрази добре, ще избистри ума ти. Говоря от личен опит.
	Чу как майка й си поема дъх и се усмихва.
	— Може и да го направя.
	— Имаш номера ми. Добре дошла си, когато пожелаеш, само се обади да ни предупредиш.


>	Двадесет и пета глава

	На следващия ден всички се събраха около масата в „Бийчкомбър“, за да обсъдят участието си в ремонта. Всички, с изключение на Люк. Ейдън каза, че помощта на братовчед му би била полезна, но Кали не позволи да му се обади. Той и бездруго си имаше грижи, нямаше нужда да го занимават със своите проблеми. Пък и не беше сигурна дали той някога ще й прости за това, че му каза за Фредерик. Гладис се беше прибрала у дома и се отби да види щетите. При вида на къщата възрастната жена се притесни, но Ейдън я увери, че всичко ще бъде наред.
	— Колко време ще отнеме ремонтът, Ейдън? — попита Гладис. — Знам, че Кали и Оливия са притиснати от времето и трябва да приключат до другата седмица.
	— За такъв ремонт обикновено са нужни най-малко две седмици, но ще можем да приключим по-бързо, ако успеем да наемем цяла бригада. Проблемът е, че не съм сигурен дали ще мога да наема цяла бригада, защото в момента предвид обстоятелствата — строителните работници не достигат. Затова се надявам, че заедно ще успеем да се справим.
	— Разбира се, че ще успеем — каза Джулиет.
	— Аз също ще остана да помагам — заяви Фредерик.

	* * *

	Цяла седмица работиха денонощно. Ейдън, Фредерик и Джулиет помагаха във всяка свободна минута, а Оливия и Кали не спираха нито за миг. Дори Лилиан и Гладис се занимаваха с някои по-дребни неща.
	— Работим на пълни обороти — каза Оливия иззад чинията си със стриди.
	Всички се бяха прибрали по-рано у дома, защото имаха нужда от почивка. Кали и Оливия си бяха взели душ и решиха, че заслужават една вечер навън, за да не готвят. И двете бяха капнали от умора. Трябваше да обсъдят какво ще правят с гостите, които щяха да пристигнат преди края на ремонта. Затова помолиха Гладис да гледа Уайът и да нахрани Попи и отидоха в един малък крайбрежен ресторант. Седнаха на маса на терасата и се опитаха да измислят някакъв план.
	— Трябва да боядисаме кухнята и да довършим верандите, да получим мебелите, а алеята се нуждае от озеленяване. Няма да се справим навреме дори ако се приберем и работим цяла нощ.
	— Права си, верандите отнемат много време — съгласи се Кали и потри челото си. — Всички ние, заедно с Фредерик, се занимаваме с алеята, така че Ейдън работи сам по верандите. Знам, че прави всичко възможно, но ни трябват още хора. — Тя допи коктейла си с ром и ананас. Поиска го в последния момент, когато вече бяха поръчали вечерята. Имаше нужда от питие. Всичко, за което бяха работили цяло лято, зависеше от навременното приключване на ремонта, а нещата се изплъзваха от ръцете им.
	Оливия извика сервитьорката и поръча по още едно питие.
	— Много съм притеснена. Не знам какво ще правим.
	Кали погледна плажа. Някой беше пуснал хвърчило — триъгълник с всички цветове на дъгата, а опашките му бяха толкова дълги, че почти докосваха пясъка. Лъскавата му повърхност проблясваше на слънцето.
	— Аз също не знам — отвърна тя и се обърна към приятелката си.
	В единия ъгъл на заведението се настаниха музиканти и започнаха да се приготвят. Двете седяха тихо и ги гледаха. Откъм океана подухваше приятен бриз. Сервитьорката донесе питиетата им.
	— Какво ще кажеш да поканим Ейдън и Фредерик да дойдат при нас? Ейдън винаги е пълен с идеи. Може би ще им хрумне нещо. Ако пък ли не, просто ще се насладим на музиката и ще се разведрим.
	— Права си — каза Кали. — Изпрати съобщение на Ейдън, аз ще пиша на Фредерик.
	Кали не беше виждала Фредерик цял следобед. Сутринта той работеше по къщата, а следобеда прекара с Люк. Двамата се бяха срещали едва два пъти, но след всяка тях на среща Фредерик се прибираше със сияещо от щастие лице. Явно нещата между тях вървяха добре. Работеха за едно в някаква неправителствена организация, която Люк беше открил. Казваше се „Отведете ни у дома“ и помагаше за възстановяването на жилища, претърпели големи щеш след буря. Благотворителната организация разполагаше със силно ограничен бюджет, а щетите в другите населени места бяха погълнали почти всичките й налични средства Люк беше направил дарение и бе обещал да разгласи усилията им.
	„Медиите трябва да отразяват такива новини — бе казал той на Фредерик. — Ако името ми ще помогне за това, готов съм да го използвам.“
	Фредерик ходеше с него на различни обекти. Работейки заедно, той имаше възможност да прекарва повече време с Люк. Днес смяташе да покара сърф и Кали му беше казала да не се тревожи за тях. Вече им бе помогнал толкова много с ремонта на алеята.
	Близостта между двамата накара Кали да се замисли за Едуард. Той беше останал в Ню Йорк, без да даде ясен отговор за чувствата си и за намеренията си спрямо Люк и бизнеса. Така и не успя да види как семейството му се обединява, за да се справи с проблемите, как прекарват заедно вечерите, насядали около масата, смееха се и си разказваха как е минал денят им. Една вечер Фредерик им каза, че е поканил Люк да дойде при тях, но той отвърнал, че е зает. На Кали й се искаше нещата да бяха по-различни.
	Опита се да не мисли за Люк, но й беше трудно. Той й липсваше толкова много, а тя се чувстваше ужасно заради начина, по който се развиха нещата. Копнееше за онези весели мигове, за прекрасните моменти, които бе преживяла с него, и се страхуваше, че никога повече няма да ги преживее. Сърцето й се късаше от мъка. Той беше човекът за нея, а дори не й говореше. Знаеше, че трябва да се успокои и да продължи напред, но за първи път в живота си й беше трудно да го стори.
	— Казах на Ейдън, че имаме нужда от помощта му, за да съставим някакъв план — каза Оливия. — Писа ми, че ще ни чака у дома. Ще му кажа кога ще се приберем. — Тя остави телефона си на масата, а на лицето й грееше глуповата усмивка.
	През седмицата Оливия и Ейдън не спираха да флиртуват един с друг. Всеки път, когато Оливия й трябваше, Кали я намираше навън, на верандите. Постоянно се въртеше около Ейдън, носеше му разни неща, помагаше му, наглеждаше го. Свършиха много работа, но постоянно бяха заедно.
	— Наистина го харесваш, нали? — попита Кали с широка усмивка. Радваше се да види приятелката си щастлива.
	— Да — призна тя, откъсна поглед от телефона си и го пусна в чантата си. — Харесвам го много и мисля да поема риска и да видя как ще се развият нещата. — Изчерви се и се засмя. Отпи от питието си, а музикантите засвириха. — Какво каза Фредерик?
	— Говорил е с Ейдън. Двамата също се притесняват. Ще ни чака вкъщи.
	Кали вдигна поглед към ясното синьо небе и присви очи заради слънцето, което все още светеше в безкрайния летен ден. Опитваше се да прогони тревогите около ситуацията с „Бийчкомбър“. Искаше й се да може да поговори с баба си. Имаше нужда от някого, който да й даде всички отговори, които тя самата не знаеше. Макар че Гладис беше до тях и ги подкрепяше, тя нямаше как да им помогне да решат проблема.
	Кали наблюдаваше курортистите — всичките имаха бронзов загар, смееха се, похапваха морски дарове и се наслаждаваха на питиетата си. Внезапно я заля умора. Беше изтощена и празна както емоционално, така и физически, и не можеше да се наслади на рая около себе си.

	* * *

	— Какво става тук? — попита Кали, когато паркира зад няколко автомобила на алеята.
	— Нямам представа — намръщи се Оливия и слезе от колата.
	От задната част на къщата се разнасяше врява и те се спогледаха объркано. Заобиколиха, за да проверят откъде се чува чукането, и Кали ахна от изненада. Към къщата бяха насочени огромни прожектори, за да разпръсват тъмнината, която скоро щеше да се спусне. Цяла бригада работеше по верандите — работници заковаваха пирони, вдигаха дървени греди, държаха нивелири, чукове и триони… Тя огледа всички лица, докато най-после не видя Фредерик и му се усмихна широко.
	— Дами, заемете се с боядисването — провикна се той.
	— Веднага се залавяме за работа!
	Кали искаше да изтича и да го прегърне, но той отново беше започнал да удря с чука.
	— Хайде да се преоблечем! — каза развълнувано Оливия и подскочи. — Трябва да сме готови навреме за откриването!
	Изпратиха съобщение на Гладис да я помолят Уайът да остане при нея, облякоха някакви стари дрехи и се заловиха за работа. Почти не говореха, докато боядисваха стената. Цялото им внимание бе насочено към задачата. Случващото се беше истинска благословия, която сякаш се появи от нищото, и Кали нямаше търпение да благодари на Фредерик и Ейдън, но в момента трябваше да свършат работата. Вярваше, че с толкова голяма бригада щяха да приключат за нула време с верандите и останалата част от алеята. Ако двете с Оливия успееха да боядисат стената в кухнята и да се погрижат за озеленяването, откриването можеше да се състои!
	Боядисваха, без да си поемат дъх, превъзбудени от вълнение. Когато най-после приключиха, излязоха навън и се заеха с алеята. Но първо решиха да намерят Фредерик и Ейдън, за да им благодарят. Оливия отиде да търси Ейдън, а Кали намери Фредерик.
	Дръпна го настрани и го прегърна. Работата по верандите вървеше много добре и докато наблюдаваше, тя не успя да сдържи сълзите си и се разплака от щастие. Бързо избърса очите си. Жестът им беше невероятен и Кали имаше толкова много въпроси: кой щеше да плати сметката, как бяха успели да наемат толкова голяма бригада…
	— Исках да ти благодаря — каза му тя, изразявайки признателността си чрез сълзи.
	Фредерик се усмихна.
	— Нямаше да успеем да отворим врати, ако всичко това не се беше случило. Двамата с Ейдън буквално ни спасихте. Не знам как ще ви се отблагодарим. Как намерихте всички тези хора?
	— Те са от благотворителната организация, с която работя. Но, Кали — каза той, а тонът му привлече вниманието й. Погледът му беше сериозен. — Аз не съм направил нищо. — Обърна се и посочи към далечния край на верандата.
	Кали огледа голямата група работници, опитвайки се да разбере какво й показва той. В следващия момент двама души се дръпнаха встрани и сърцето й запрепуска лудешки. Там, в далечния ъгъл, скрит от тълпата, стоеше Люк. Той избърса челото си, постави една дъска и я закова.
	— Люк го направи — продължи Фредерик. — Той предложи да дари двойно по-голяма сума от нужната за тази работа, ако организацията се съгласи да му помогне.
	Тя усети как устата й увисна от изненада.
	— Защо? — попита.
	— Най-добре попитай _него_.
	Кали кимна разсеяно, остави Фредерик и тръгна по новата веранда. Полагаше усилия да отвръща на хората, които й се усмихваха и я поздравяваха. Ръцете й трепереха от вълнение, сърцето й сякаш щеше да се пръсне, докато го наблюдаваше, очаквайки той да я види. И ето: Люк вдигна поглед и на лицето му грейна онази негова усмивка. Дъхът й спря. Той остави чука си и се изправи.
	— Здравей — каза й с леко напрегнато изражение.
	— Здравей. — Тя копнееше да го прегърне и да зарови глава в гърдите му, но не помръдна. — Фредерик ми каза, че всичко това е твое дело — извика, надвиквайки шума.
	— Ще се поразходиш ли с мен?
	Дъхът на Кали секна, когато той докосна леко гърба й с ръка и я поведе сред работниците към стълбите, водещи към плажа. Бризът духаше откъм морето, а шумотевицата постепенно заглъхваше, докато се отдалечаваха от къщата. Накрая изчезна напълно, погълната от шума на вълните. Тази вечер морето беше спокойно, вълните се носеха леко по повърхността на водата и се разбиваха ритмично в брега. Кали насочи вниманието си към техния ритъм, за да забави препускащото си сърце.
	Излязоха на пясъка и Люк се обърна към нея:
	— Опитах се да помогна и по-рано, но Ейдън каза, че не ме искаш.
	Кали поклати енергично глава, готова да му обясни всичко, но Люк продължи:
	— Не исках да те притискам. Чувствах се ужасно заради всички неща, които ти наговорих в хотела. Бях ядосан и объркан, не знаех кого да виня за случилото се. Отне ми известно време да осъзная, че никой не носи вина. Не и сега. Отношенията с баща ми сигурно никога повече няма да са същите, но се налага да го приема. Ала онова, което осъзнах веднага, е, че ти ми липсваш. Липсваше ми толкова много, че изпитвах болка. Не можех да прекарам дори минута повече без теб. Постоянно разпитвах Фредерик за теб, как си, с какво се занимаваш, дали си добре.
	Той протегна ръка и избърса сълзите от лицето й. Тя трепереше. Люк взе ръцете й в своите.
	— Днес, докато карахме сърф, Фредерик ми каза, че не ви достигат хора. Помислих си, че дори и да не ме искаш в къщата, аз искам да ти покажа, че ме е грижа за теб. Казах му, че ще построя верандите, независимо дали това ще ти хареса, или не. — На лицето му най-после се появи усмивка. Погледна я в очите със сериозно и искрено изражение и попита: — Ще ми простиш ли?
	— Няма какво да ти прощавам, Люк. Ти ме научи на нещо. — Тя пусна ръцете му и го прегърна. — Научи ме, че трябва да бъдем открити и честни един с друг, да споделяме чувствата си. Така постъпва човек, когато се интересува от някого другиго. Затова трябва да ти кажа нещо. — Повдигна се на пръсти и доближи лицето си до неговото.
	— Докато бяхме разделени, ти ми липсваше толкова много, че аз също не исках да прекарам дори минута повече без теб. Никога не съм срещала човек като теб и не си представям бъдещето си без теб.
	Люк сложи ръце на гърба й и я придърпа към себе си, а тя вдиша жадно аромата му. Докосна устните й със своите, дъхът му я погъделичка нежно и по гръбнака й премина тръпка.
	— Радвам се да го чуя — прошепна й.
	На лицето му отново се появи онази негова усмивка, но този път тя не искаше да я види. Искаше да усеща устните му върху своите, ръцете му да я прегръщат силно. Надигна се на пръсти, за да го целуне.
	Но той бързо се отдръпна.
	— Откъде знаеш, че ще те целуна по команда? — попита я с крива усмивка.
	Тя се засмя, отметна глава назад и отвърна:
	— Не знам. Просто опитах да получа онова, което искам. — В този момент знаеше какво точно иска и то стоеше пред нея. — Но винаги мога да ти купя едно карамелено макиато, за да го докажа.
	Внезапно, без никакво предупреждение, той я преметна през рамо.
	— О, мислиш се за много забавна, така ли? — каза й и затича към водата.
	— Пусни ме! — Кали се смееше от сърце и удряше с юмруци по гърба му.
	— Никога! — извика той и нагази в морето.
	Разнесе се внезапен плясък! Озоваха се под водата, пенеща се около тях, а силните му ръце я държаха здраво и я вдигаха над повърхността. Подскочиха зад една вълна, която пропълзя към брега, и от хладния въздух мократа й кожа настръхна. Тънката й блуза беше подгизнала и тя усещаше всеки мускул на тялото му. Устните му обсипваха шията й с целувки, после се насочиха към ухото. Тя стисна ризата му, за да не потъне под водата, поемайки си жадно въздух. В следващия миг, преди дори да успее да отвори очи, усети устата му върху своята, солените му устни я целуваха страстно, а пръстите му галеха косата й. Тя пъхна ръце под ризата му, докосна мократа му кожа и отвърна на целувката му. Не спираше да се чуди как досега е живяла без ласките му.
	Кали дочу някакъв шум, погледна Люк и проследи погледа му към верандата на „Бийчкомбър“, пълна с хора, които викаха радостно и им махаха.
	— Боже мой — каза тя през смях.
	— Нищо особено — пошегува се той. — Свикнал съм да ме наблюдават внимателно. — После обхвана лицето й с длани и я целуна отново, този път пред всички.


>	Двадесет и шеста глава

	— Имам подарък за вас по случай новата къща — каза Люк на следващата сутрин, застанал до голям камион с мебели. Попи и Кали излязоха да го посрещнат. Предната вечер той остана в къщата до късно и си тръгна чак когато вече не можеха да държат очите си отворени. Кали се притесняваше как ще се прибере и се успокои едва когато й изпрати съобщение, че вече си е у дома.
	Той се държеше мило с нея и си прекараха чудесно, но тя продължаваше да се тревожи, защото рано или късно трябваше да поговорят за Едуард и да се изправят пред проблема. А когато това станеше, дали Люк нямаше да осъзнае, че отношенията му с Едуард са съсипани заради нея? Ако Кали не се бе намесила, Люк и господин Съливан нямаше да се намират в тази ситуация. Може би двамата не научиха истината в подходящ момент. Навярно трябваше да я чуят при други обстоятелства, когато щяха да имат възможност да обмислят всичко внимателно. Дали това щеше да остане болна тема за Люк?
	Доставчикът скочи от камиона, отиде отзад и дръпна вратата, която се отвори със скърцане.
	— Какво си купил? — попита Кали и надникна в камиона. Беше препълнен с бели люлеещи се столове.
	— Трябва да са достатъчно за всички веранди, отпред и отзад — обясни той, прегърна я, повдигна я леко и пак я пусна на земята.
	Тя изненадано обхвана лицето си с ръце. Бяха подредили саксии с цветя по верандите, защото нямаха време и пари да ги обзаведат напълно. Предвид обстоятелствата, имаха късмет, че изобщо можеха да отворят „Бийчкомбър“, затова нито Кали, нито Оливия се притесняваха за това, но на Кали й се искаше да има места за сядане навън, защото от верандите се откриваше великолепна гледка, която щеше да очарова гостите.
	— Боже мой, Люк! Не трябваше да го правиш!
	— Знам. Затова казах, че е _подарък_. — Той погали главата на Попи и кучето бавно се отдалечи, стъпвайки на здравия си крак. Тръгна право към къщата, за да потърси Уайът, който се канеше да изнесе риболовните си такъми на плажа.
	— Благодаря ти — каза тя, трогната от жеста му. Двамата вече бяха станали толкова близки, че изобщо не й мина през ум колко нетипично е за нея да обвие ръце около някого и да го целуне по устните. Но сега беше нещо съвсем естествено — като дишането, и тя не искаше да живее нито миг без това усещане.
	Той се отдръпна малко назад, колкото да вижда лицето й.
	— Реших, че ще имаме нужда от място навън, където да сядаме сутрин, за да пием карамелено макиато.
	— А ти каква работа ще имаш тук сутрин, след като ремонтът приключи?
	Работниците бяха привършили довършителните работи по задните веранди, а тази сутрин трябваше да пристигнат масите и столовете, чиято доставка се забави заради урагана.
	— Помислих си, че понякога мога да нощувам тук.
	— Надявам се, че работата ни ще потръгне и всички стаи ще са заети.
	Той се вгледа в нея. Едва успяваше да сдържи усмивката си, очаквайки тя да усети как бяха прозвучали думите й.
	Кали ахна, поклати глава и прикри собствената си усмивка. Имаше предвид, че той нямаше да може да остава при тях, защото всички стаи ще са заети, а не защото тя се надяваше да спи в _нейната_ стая, макар това да не бе изключено.
	— Имах предвид…
	— Хммм. — Той я придърпа към себе си и я целуна по устните. После каза: — Донесох и още нещо.
	— Вече направи достатъчно — отвърна тя и го последва до джипа му, докато доставчиците разтоварваха столовете на верандата.
	— Снощи взех почти празната кутия от боя от кухнята. Успях да я изнеса, без да ме видиш!
	— А аз я търсих! Реших, че някой я е изхвърлил.
	— Не. Аз я взех. — Той отвори багажника на джипа и извади най-прелестната картина: гайлардия на искрящо бял фон с жълто и розово, което подхождаше идеално на кухнята. — Внимавай, не я докосвай. Все още не е изсъхнала. Нарисувах я тази сутрин. Реших, че може да я закачите на онази голяма стена до прозореца.
	— Великолепна е! — Кали сложи ръка на устата си. Изненадана, не можеше да обясни с думи колко красива бе картината. — Ще подхожда идеално на боята! — Едва ли можеше да бъде по-щастлива. — Ще ми помогнеш ли да я закачим?
	— Разбира се. — Той се обърна към нея и повдигна вежди. — Днес е големият ден! Всички ще дойдат! Вълнуваш ли се?
	Кали се засмя. Телефонът в джоба й звънна. Тя го извади и едва не изгуби равновесие.
	— Имам съобщение от майка си…
	Прочете го, усмихна се и отново целуна Люк.

	* * *

	Атмосферата беше оживена и весела, досущ като настроението на Кали.
	— Багажът е в стаята ти — каза тя на майка си, щастлива да й покаже какво бяха направили с къщата.
	Сутринта двете с Оливия бяха вързали бледосиня панделка на верандата, а по парапета — сребристи и сини балони с хелий. Изчакаха да се съберат гостите и срязаха тържествено лентата. Сега тя лежеше на масата до книгата за посетители, в която гостите да записват впечатленията си от почивката си в „Бийчкомбър“.
	Разведе майка си из долния етаж. Двете се разминаха с няколкото души персонал, които бяха наели, за да се сервират питиета на гостите. Френските врати бяха открехнати и сякаш цялата задна част на къщата беше отворена към морето. Проправиха си път през многобройните посетители. Откъм океана подухваше свеж бриз, а лека плажна музика се носеше от вътрешния двор, където свиреха музиканти. Майка й държеше в ръка чаша шампанско. Беше вдигнала косата си на кок. Очевидно бе отделила повече време и усилия за външния си вид. Тя спря да разгледа картината, която Лилиан им бе подарила. Беше картината на Фредерик с конете, която той бе нарисувал преди толкова много години. Лилиан заяви, че мястото й е точно тук.
	Вчера майка й бе изпратила съобщение, че ще дойде на откриването. Кали я беше поканила, за да й покаже, че мисли за нея, но нямаше особени очаквания. Съобщението на майка й я зарадва — пишеше й, че е много щастлива от поканата и няма търпение да дойде.
	— Справиха се чудесно, нали? — каза Гладис с широка усмивка. Беше дошла да поздрави майката на Кали още при пристигането й.
	— Всичко е чудесно — каза майка й и се извърна, а на лицето й беше изписано истинско възхищение. — Кали, гордея се с теб.
	Кали прегърна майка си и вдиша познатия й цитрусов аромат, който я върна към всички онези нощи, изпълнени със смях и истории за лека нощ. Вдиша го жадно и едва сега осъзна колко много й беше липсвал през цялото време.
	Къщата гъмжеше от хора. Цялото семейство на Оливия беше тук — родителите й и сестра й. Подариха им великолепно огледало с рамка в пясъчен цвят, бяха събрали пари, за да го купят. Оливия го сложи на рафта и го подпря на стената. Пламъчетата на свещите се отразяваха в него — беше идеално.
	— Хей! — каза с широка усмивка Люк. Успя да се откъсне от няколкото репортери и им направи знак с ръка, че по-късно пак ще се върне при тях. — Как е моето момиче? — Стисна нежно раменете й.
	— Чудесно.
	Той си пое дълбоко дъх и взе чаша шампанско от подноса на един сервитьор.
	— Връщам се след малко. Трябва да поговоря с още няколко репортери, които се интересуват от плановете на баща ми за семейната фирма — каза с леко угрижено лице. Кали разбираше, че той се старае да прикрива притесненията си, за да не развали деня й. Тя не искаше да мисли за всичко, което им предстоеше от утре нататък. Пропъди мислите си и му се усмихна окуражаващо. И той се изгуби сред тълпата.
	— Той наистина е чудесен — каза Гладис. — Беше тук през цялото време.
	Кали нервно докосна новата гривна, която висеше на ръката й. Надяваше се бижуто да й предаде част от спокойствието на баба й. За нейна изненада, майка й също им беше донесла подарък. Поднесе бутилка вино на всички, а на Кали подари и друг, специален подарък. Преди останалите гости да пристигнат, тя извика дъщеря си в официалната дневна, която сега беше обзаведена с дивани, облицовани с бяла ленена дамаска, и столове с декоративни възглавници от деним и зебло. На прозорците висяха тънки бели пердета, а в средата имаше светлобежов килим. Рисунката на Фредерик на стената добавяше всички необходими цветове, от които стаята имаше нужда.
	— Аз не бях до теб, когато имаше нужда от мен — каза майка й със загрижено изражение. Повтаряше й това още докато учеше в гимназията, но досега Кали не беше готова да й повярва. — Времето мина толкова бързо — поклати глава тя, а на лицето й се изписаха бръчките, предизвикани от дългите години тревога. Но бързо промени изражението си, стана по-весела и се усмихна широко. — Толкова се радвам за теб. Ти заслужаваш всичко това. — Размаха ръка във въздуха и вдиша няколко пъти, сякаш искаше да се успокои, преди да каже онова, което искаше. — Както и да е. Исках да ти дам това. — Измъкна малка торбичка, бръкна в нея и подаде на дъщеря си малка кутийка. Кали я отвори внимателно.
	Извади от нея нежна сребърна гривна с вграден камък и ахна от изненада. Огледа я внимателно, очарована от красотата й.
	— Това диамант ли е?
	— Да, това е диамантът от годежния пръстен на баба ти. Искаше да бъде твой. Направих го на гривна. Баба ти ми заръча да изчакам подходящия момент — знаеш каква беше тя. Обичаше подобни жестове.
	Кали се усмихна.
	— Да, помня. Прекрасна е, много ми харесва.
	Сложи я на ръката си, прегърна майка си, затвори очи и я притисна силно към себе си.
	— Донесох и нещо дребно за къщата. В куфара ми е.
	Същата сутрин Кали занесе подаръка на Оливия и двете заедно го разопаковаха. Вътре имаше малка рамка за снимки, украсена с черупки от морски таралежи в единия ъгъл.
	— Днес трябва да се снимаме всички заедно! — възкликна Оливия.
	Уговориха се да се снимат по-късно, когато гостите се разотидат. Но сега беше време за забавления. Двете бяха наели музиканти, които да свирят във вътрешния двор. Със свежи цветя бяха украсили всички маси вън и вътре. Наложи се да отменят поръчката за кетъринг, защото нямаха достатъчно пари, но доста се постараха, за да приготвят елегантна и семпла храна за гостите. Наеха единствено няколко сервитьори, които да сервират напитки по време на тържеството. Дори Гладис се включи в подготовката, доволна, че има повод да приготви любимите си ястия. На верандите работеха вентилаторите и караха висящите украшения от сухо дърво да подрънкват весело като вятърни камбанки. Океанът шумолеше спокойно, сякаш и той искаше да отпразнува този момент на добре свършена работа и удовлетворение. В крайна сметка те хвърлиха всички усилия именно за този ден: деня на откриването.
	Цялото семейство Съливан бе дошло на откриването — всички, с изключение на Едуард. Люк му се обади да му каже за празненството, но се наложи да остави съобщение, защото той не вдигна. Джулиет цяла сутрин помагаше за подготовката, а Мичъл пристигна заедно с Лилиан за тържественото прерязване на лентата.
	Откриването мина гладко и без никакви проблеми. Местен ресторант предложи да си сътрудничат и приготви меню, което да сервират във вилата. Местният вестник щеше да публикува обширен материал за „Бийчкомбър“. Люк обеща интервюта, които щяха да предизвикат интерес в медиите, а репортерите снимаха Кали и Оливия, както и самата къща. Журналистите си водеха записки, а фотографите бяха заети със снимките. Кали даде новия интернет адрес на „Бийчкомбър“ на един от репортерите. До последно не вярваше, че ще успеят да отворят навреме заради бурята, но ето че се бяха справили. Денят беше прекрасен.

	* * *

	Люк приключи с последното си интервю и намери Кали на верандата. Тя беше излязла с майка си. Повечето гости се бяха разотишли и сега всички се бяха разположили удобно с чаша шампанско в ръка. Доброто им настроение бе изписано по лицата им.
	— Значи, вие сте прочутият Люк Съливан — каза майка й, когато най-после имаше възможността да поговори с него. Джулиет напълни чашата й с шампанско. Всички бяха толкова заети, че майка й и Люк се бяха видели само за миг и не бяха разменили повече от две думи.
	Люк кимна любезно.
	— Дъщеря ми говори много ласкави неща за вас.
	Той се усмихна широко на Кали.
	— Нима?
	Люк напълни още две чаши шампанско на малката маса, която бяха приготвили за гостите. Сега цялата маса беше отрупана с празни чаши. Подаде едната на Кали, а в погледа му се четеше искрена обич. Попи цял ден тичаше из двора и сега се отпусна уморено в краката му. Всички се настаниха, а на Кали й се искаше денят да не свършва. Вгледа се внимателно в лицето на Люк, докато той й се усмихваше, в отпуснатите му рамене, в любопитството, което проблясваше в очите му.
	— Да. А това означава много, защото тя никога не ми е разказвала кой знае колко за другите мъже, с които е излизала.
	Кали отново насочи вниманието си към разговора.
	— Е, аз успях да я очаровам с карамелено макиато и кюфтета от раци.
	Кали се разсмя.
	Гостите идваха и си отиваха цял ден, но тя се радваше, че семейство Съливан бе останало, след като другите се разотидоха, и сега седяха заедно на верандата. Последните посетители бяха долу при музикантите, а семейство Съливан, Оливия, Гладис, Уайът, Кали и майка й останаха на верандата, потънали в разговор. Люк направи глупава физиономия, сякаш искаше да й покаже, че е изтощен, а тя отново усети онова познато обожание да се надига у нея. Кали знаеше, че той нямаше желание да говори с репортерите, но го направи заради нея, за да помогне името й да добие някаква известност. Сега той придърпа един люлеещ се стол и се настани до нея.
	— Днес беше прекрасен ден! — каза й и погледна към океана. Слънцето грееше силно, но не беше много влажно, затова морският бриз ги разхлаждаше с лекота. На плажа долу един човек си играеше с детето си и качи малкото момиченце на раменете си. Музикантите продължаваха да свирят — бяха им платили до пет часа, и във въздуха витаеше някаква магия. Кали надникна над парапета към новата алея и се усмихна. Дървото блестеше под лъчите на слънцето.
	Тя погледна развълнувано Гладис.
	— Звезден прах — каза й възрастната жена и й намигна.
	Всички бяха насядали и разговаряха помежду си. Изведнъж Попи скочи на крака, обърна се към вратата и наостри уши. Настъпи мълчание и Кали усети как спокойствието се стопи на мига. Тя се обърна бавно и видя Едуард да стои на прага.
	— Здравейте — поздрави той и тръгна към тях, вперил поглед в Люк. После се обърна към останалите и се усмихна любезно на Кали.
	Лилиан го гледаше разтревожено.
	Люк се изправи. Отиде до една от масите, взе бутилка бира от пълната с полуразтопен лед кофа, отвори я и я подаде на Едуард, сякаш с този жест му предлагаше мир.
	— Благодаря ти, че дойде — каза той. — Това е Кали. — Люк я хвана за ръка и й помогна да се изправи. — Не сте се виждали досега. Нека ви запозная.
	Едуард й се усмихна приветливо, след това погледна Люк и сериозното изражение отново се върна на лицето му.
	— Никога досега не съм те запознавал с момичетата, с които съм излизал — заяви Люк. — Причината за това е, че те не означаваха нищо за мен.
	Кали се чудеше защо Люк говори всички тези неща. Двамата с Едуард определено имаха по-важни теми за обсъждане.
	Люк продължи:
	— Не осъзнавах, че другите момичета не са важни за мен, преди да срещна Кали. Тя ми показа кой съм и аз разбрах кои са важните за мен неща: тя и моите творби. — Пристъпи към Едуард и застана пред него. — Важно е и какво мислиш ти за мен. Винаги е било важно. През целия си живот правех всичко, за да те накарам да се гордееш с мен. Не мога да се променя, но мога да те уверя, че ме е грижа, защото те обичам — дори в моментите, в които двамата не сме съгласни един с друг по отношение на агресивните методи в бизнеса или за начина, по който прекарваме времето си. Ако искаш да дадеш фирмата на Ейдън, просто го направи. Аз няма да я управлявам като теб. Аз не съм ти. Но ти давам дума, че ако прехвърлиш бизнеса на мен, той ще продължи да процъфтява. — Кали видя в очите му искреността, която толкова обичаше. — Двамата с теб сме много различни, но ти ме научи да бъда честен, фокусиран и силен. Винаги ще ти бъда благодарен за това.
	Веждите на Едуард подскочиха и той замислено сведе поглед към бирата си. Изглеждаше толкова страховит, че ръцете на Кали затрепериха. Тя ги стисна зад гърба си и си пое дълбоко дъх. Забеляза колко спокоен и невъзмутим бе Люк. Но той си беше такъв.
	— Люк, какво ще правиш, когато новината за семейството ни излезе в медиите? Това ще съсипе репутацията ни. — Гласът му не беше груб, а загрижен.
	— Или ще ни сплоти още повече.
	— Главата ти витае в облаците — каза Едуард и отпи от бутилката. Люк докосна ръката му и го спря.
	— Нека говорят, татко. Те и без това вече го правят. Двамата с Ейдън имаме една идея за бизнеса. Той се справя отлично с недвижимите имоти — всички го знаем. Но заедно, той и аз, можем да изградим останалата част от фирмата. Ако пресата ни види да работим заедно, като един отбор, какво би могла да каже? Цялата история просто ще остане в миналото.
	Едуард отпи отново, без да каже нито дума. След малко най-после заговори:
	— Люк, медиите невинаги са любезни. Какво според теб трябва да направим: да поканим и лошите ли?
	— Не. Ще извъртим нещата така, че да продаваме продуктите си. Ако хората си мислят, че ни познават, ще искат да си купят нещата, които продаваме.
	Кали не можеше да повярва на ушите си. Думите на Люк потвърждаваха всичко онова, на което тя разчиташе, когато двете с Оливия решиха да купят „Бийчкомбър“. И тя знаеше, че той има право.
	Едуард отиде до парапета и подпря ръце на него. Гледаше към морето, обърнал гръб на всички. На двора музикантите продължаваха да свирят. В следващия миг той внезапно се обърна.
	— Кали, извинявам се — каза и се усмихна. — Къде са ми обноските? Не ти обърнах никакво внимание и съжалявам за това. Моля те да ми простиш.
	Тя поклати глава, усмихвайки се притеснено.
	— Моля ви, седнете — каза им Едуард. После придърпа един стол и се настани до Люк. — Кали, Оливия, вашият „Бийчкомбър“ изглежда великолепно. Пожелавам ви успех.
	— Думите му бяха много мили, но всички стояха на тръни в очакване да чуят дали Люк бе успял да промени решението му.
	— Благодаря — обади се Кали.
	Оливия се усмихна неловко и кимна.
	Едуард вдиша дълбоко и се усмихна. Отново погледна океана, а след това се обърна към Лилиан.
	— Съжалявам — каза най-после той и поклати глава. — Съжалявам, че те пренебрегвах заради бизнеса. Бях млад и горях в работата си. Не осъзнавах какво правя.
	Люк и Джулиет се спогледаха изненадано. Не можеха да повярват, че баща им прави подобно признание пред всички.
	Той продължи:
	— Не постъпих правилно — никой от нас не го стори. Но аз наистина съжалявам за всички онези нощи, които прекара сама.
	— Това е минало — отвърна Лилиан с благо изражение. — Аз никога не съм се тревожила за себе си. Притесненията ми винаги са били за Люк.
	— Дълго се борих с това — рече Едуард и изгледа всички един след друг. Кали виждаше колко му е трудно да изрази чувствата си. — Много мислих за теб, Люк. Сигурен съм, че новината е била истински шок и за теб.
	— Ще се справя — каза Люк. — Просто не смятам, че това трябва да се отрази на фирмата.
	— Прав си. — Едуард стисна устни, потънал в мисли. — Как ще промениш това?
	Кали наблюдаваше внимателно, искаше й се да защити Люк, но Едуард очевидно бе готов да го изслуша. Беше се навел напред към Люк, главата му беше леко наклонена, стоеше уязвим пред тях.
	Лилиан погледна Джулиет развълнувано, но и леко притеснено. Дъщеря й беше седнала на ръба на стола. Никой не смееше да помръдне, всички чакаха.
	— Искам Ейдън да започне работа във фирмата — каза Люк, внимателно подбирайки думите си. Той прекрасно разбираше колко важно е всичко това за Едуард. — Искам да разширим „Блу Уотър Сейлинг“, да включим още стоки за продажба на дребно — не само моите дизайни, а и други. Но можем да започнем оттам. От известно време започнах да рисувам сърфбордове.
	— Той е много талантлив, Едуард — намеси се Ейдън. — Аз имам бизнес нюх, но Люк има визия за нещата. Той вижда неща, които на мен ми убягват. Двамата ще бъдем страхотен екип.
	Едуард кимна. Обърна се отново към океана, докато обмисляше чутото. После погледна първо Люк, а после и Ейдън.
	— Имам ви доверие. Когато аз започвах бизнеса си, ми казаха, че той не е доходоносен, че този район е прекалено провинциален. Но аз имах виждане за нещата и бизнесът стана много успешен. Вярвам, че вие двамата също можете да имате успех, макар и по различен начин. Искам да се доверя на семейството си. Направете бизнес план и се залавяйте за работа.
	На лицето на Лилиан грейна усмивка.
	— О, Едуард — възкликна тя. Гледаше го невярващо. — Това е чудесно!
	— Нямам търпение да видя как ще потръгнат нещата.
	— Трябва да го отпразнуваме. — Джулиет се изправи и прегърна баща си. — Хайде да си вземем по едно питие, да събуем обувките си и да слезем долу. Музикантите продължават да свирят. Татко, трябва да потанцуваме.
	За първи път Кали видя Едуард да се усмихва истински. Той потупа ръката на дъщеря си и кимна.
	Люк също се изправи и подаде ръка на Кали, а усмивката му все още беше насочена към Едуард.
	— Мисля, че идеята е страхотна — каза той.
	Всички заедно слязоха на двора и се разположиха по масите около музикантите. Под одобрителния смях на малкото останали гости Люк хвана ръцете на Кали и я издърпа насред двора, за да танцуват. Гладис се присъедини към тях заедно с Фредерик, а Ейдън и Оливия ги последваха. Едуард и Лилиан гледаха отстрани с широки усмивки. Докато Джулиет наливаше шампанско, Едуард подаде ръка на Лилиан с помирителна усмивка и тя го поведе към дансинга.
	Докато всички танцуваха, Гладис намигна на Кали.
	— Звезден прах — каза й беззвучно тя.
	Кали погледна разкошната къща, която искреше с целия си блясък. Вентилаторите работеха на верандите, големите стъклени прозорци разкриваха красивите мебели вътре, масите покрай витрината в дневната бяха отрупани с храна. Във въздуха се усещаше някакво вълнение. Старата къща беше изцяло ремонтирана. Превърнаха я в нещо съвсем различно, в нещо по-добро. Точно като хората около нея, които не очакваше да се съберат заедно на двора.
	Небето искреше в необичайни ярки оранжеви и розови цветове. Кали се питаше дали Алис ги гледа отгоре — цялото й семейство беше заедно. В нейната къща. Най-после.


>	Епилог

	Кали впери поглед в огромния диамант върху пръста си. Това беше последният път, когато щеше да носи пръстена без халка до него.
	Не очакваше Люк да й предложи точно в онзи момент — изненада я, както често правеше. Бяха отишли на къмпинг, а тя забеляза, че е донесъл буркани. Извади един от тях и й показа капака — беше пробил дупки по него, както тя правеше като дете.
	— Ще ловим светулки — каза й тогава той, докато пиеха вино край огъня. Бяха навлезли дълбоко навътре в гората, където гъстите дървета криеха лунната светлина. Гледката беше пред очите й и до днес — тъмната шир пред тях, която внезапно плувна в светлина. Сякаш цялата гора блещукаше с премигващата светлина на светулките.
	Тя улови една в ръката си и Люк й помогна да я пусне в буркана.
	— По-късно ще я пуснем на свобода — рече той и хвана още една светулка. Когато се върнаха в лагера, целият буркан беше пълен със светулки. Остави го на малката масичка, която бе донесъл. Беше някак умислен и Кали го попита защо, а той отвърна: — Този буркан е символ на настоящето.
	Тогава извади още един буркан от торбата и й го подаде. В него имаше нещо.
	— Това е миналото — обясни й.
	Кали развъртя капачката и извади черно-бяла снимка на баба си. Лицето й беше младо и красиво, косата й бе оформена в къдрици. Снимката загуби очертания пред погледа й. Тя прокара пръсти по гривната с диаманта, която носеше на китката си, неспособна да контролира емоциите си.
	Когато най-сетне успя да прогони сълзите, Люк внимателно прибра снимката обратно в буркана.
	— Имаме минало… — Той остави буркана на масата. После взе другия, който беше пълен със светулки, и развъртя капачката. Пусна светулките на свобода, а златните пламъчета изпълниха тъмното небе около тях. — Имаме и настояще… — В светлината на огъня извади трети буркан от торбата. — Надявам се, че имаме и бъдеще.
	Вътре в буркана, завързан на червена кадифена панделка, беше пръстенът, който сега стоеше на пръста й.
	Люк й обясни, че се е обадил на майка й и е отишъл чак в Ричмънд, за да поиска ръката на Кали от нея. След време майка й разказа, че Люк я е спечелил с чара си, накарал я е да се смее. Подарил й цветя и я завел на обяд.

	* * *

	„Бийчкомбър“ гъмжеше от хора, но този път всички стаи бяха заети от приятели и семействата им. Верандите, които Ейдън построи, бяха украсени с безброй свежи цветя — маргаритки и гайлардии. Във вътрешния двор грееха бели чаени свещи, поставени в буркани. От двата края на алеята, която водеше към плажа, бяха подредени бели сгъваеми столове.
	— Готова ли си? — попита Оливия и оправи вратовръзката на Уайът. Той вече бе на десет години. Дългурестото момче беше облечено в смокинг и държеше пръстените.
	Майката на Кали премигна няколко пъти и избърса сълзите си с носна кърпичка, докато стоеше до тях, облечена в бледорозова рокля. Беше прекарала една прекрасна седмица при Кали и Оливия, изпълнена със сладки приказки и последни приготовления за сватбата. Дъщеря й никога не я беше виждала да се усмихва толкова много.
	Кали кимна, цялото й притеснение сякаш се стопи при мисълта да застане до Люк и да обещае да го обича завинаги.
	Двамата заедно се смяха на заглавието в местния вестник: _Хубавецът Люк Съливан най-после е укротен!_. Вестниците не спираха да пишат за тях, след като научиха за връзката на Фредерик Макфарлин със семейство Съливан и след сливането на „Паркър Индъстрис“ и „Съливан Ентърпрайзис“, което стана факт след публичното обявяване на партньорството между Ейдън и Люк.
	Сега медиите отново бяха изненадани от новината за сватбата. Но Люк беше прав, че пресата с радост ще отрази вълненията в семейството им: те се бяха превърнали в новите любимци на Уейвс и хората не можеха да им се наситят. Налагаше се Кали да настоява да плати кафето си в кафенето, защото собственикът отказваше да вземе парите й заради всички прекрасни неща, които бяха направили за градчето. Когато се разхождаха из града, хората постоянно спираха Люк на улицата, за да му благодарят и да му отправят благопожеланията си.
	Люк бе направил дарение за справяне с щетите от урагана преди две години, но това съвсем не беше всичко. Той организира ежегоден търг, по време на който се продаваха десет от неговите сърфове, и даряваше всички събрани средства на благотворителната организация „Отведете ни у дома“. Други фирми също се бяха включили в инициативата и събитието се разрасна толкова много, че се превърна в ежегоден панаир и празник за града. Всяка година имаше увеселителни влакчета и люлки, щандове за местни продукти, захарен памук и светещи играчки за децата. Люк и Ейдън организираха цялото събитие, а градчето го обичаше и чакаше с нетърпение.
	Кали надникна през френските врати, успя да зърне Люк и по цялото й тяло се разля топлина. Той не сваляше поглед от алеята и я чакаше. Музиката вече свиреше. Точно преди да се обърне, тя зърна Едуард и Фредерик. Двамата мъже бяха седнали един до друг и изглежда, си говореха.
	— Време е — каза Оливия.
	Кали взе букета си от гайлардии. Бялата й копринена рокля се спускаше до пода, а отзад имаше малък шлейф.
	Слязоха на долния етаж и точно преди да излязат, тя взе кошничката, пълна с цветчета.
	— Готова ли си? — наведе се и попита шепнешком.
	Упражняваха се цяло лято. Подаде кошничката на Попи, която размаха весело опашка и я понесе в устата си. Уайът хвана бялата панделка, която служеше за каишка, и всички заедно излязоха в двора.
	— Хайде, мамо — каза Кали на майка си. Тя се беше разплакала, когато дъщеря й я помоли да я заведе до олтара. Онази нощ говориха повече от час на фона на хубава музика, с по чаша вино в ръка.
	Вратите се отвориха. Кали виждаше единствено лицето на Люк, блясъка в очите му и благоговението, което го заля, щом тя тръгна по алеята към своето бъдеще. Не можеше да си представи нещо по-хубаво от това.


>	Писмо от Джени

	Благодаря ви, че прочетохте „Лятната къща“. Надявам се, че книгата е стоплила сърцето ви и е помогнала да се потопите в летни емоции!
	Ако искате да получите имейл, когато следващата ми книга излезе на пазара, можете да се регистрирате тук: _www.itsjennyhale.com/email/jenny-hale-sign-up_
	Няма да споделям имейла ви с никого другиго и ще го използвам единствено за да ви уведомя за публикуването на новите ми книги.
	Ще се радвам да напишете ревю за „Лятната къща“, ако книгата ви е харесала. Отзивите от читателите са нещо чудесно и винаги успяват да убедят други читатели да посегнат за първи път към някоя от моите книги.
	До нови срещи!
@	Джени
	P.S. Ако историята ви е харесала и имате нужда от още летни забавления, разгледайте и останалите ми летни романи.


>	Благодарности

	Бих искала да благодаря на съпруга си — Джъстин, който години наред търпи ритуалното ми пиене на кафе и безумното ми спринтиране към компютъра.
	Той винаги ме изслушва и е до мен във всеки миг.
	Огромни благодарности на Оливър Роудс за неговата подкрепа. Признателна съм му за невероятните му инстинкти, благодарение на които работата върви съвсем гладко.
	Редакторката ми Натали Бътлин — благодарна съм й за чудесните идеи и за готовността да изслуша милионите ми въпроси и тревоги, докато търся пътя към всяка нова книга.
