D>
	За момичетата, които носят очила.
D$


>	Крос

	_Лондон, ранната пролет на 1824 г._
	Да си втори син, си имаше и предимства.
	Ако въобще има истина за висшето общество, то тя е следната: наследникът трябва да се промени, ако е развратник, негодник или нехранимайко. Той може да се отдава на разгул, да си поживее весело и да скандализира обществото с младежките си прегрешения, но бъдещето му е предопределено. Накрая ще бъде прикован към титлата, земята и имението си като към окови — затворник като всичките си събратя от Камарата на лордовете.
	Не, свободата не беше за наследниците, а за техните братя. И Джаспър Арлеси, вторият син на граф Харлоу, го знаеше. Също така знаеше, с мъдростта на престъпник, едва избягнал оковите, че въпреки че нямаше да получи титлата, имението и богатството, той бе най-щастливият човек на земята, защото бе роден седемнадесет месеца след Оуен Елуд Артър Арлеси, първородния, виконт Бейн и наследник на графската титла.
	Върху Бейн падаше тежкото бреме на отговорността и уважението, които идваха с титлата. Върху Бейн бяха съсредоточени надеждите и мечтите на дългата редица от лордове Харлоу. Бейн трябваше да живее според очакванията на тези около себе си — родители, благородници, слуги, всички.
	И безгрешният, скромен и скучен Бейн живееше според тези очаквания.
	За щастие.
	Ето защо онази вечер Бейн беше придружил по-малката им сестра на първото й посещение в „Алмак“. Да, в началото Джаспър се бе съгласил да придружи Лавиния и дори й бе обещал, че няма да се осмели да пропусне такава важна вечер в нейния живот. Но обещанията му бяха уклончиви — всички го знаеха — и така тя бе придружена от Бейн. Както винаги, той постъпи според очакванията на другите.
	А Джаспър беше зает да печели пари в една от най-пъклените игрални зали и после да отпразнува събитието с постъпка, характерна за блудния по-малък син. В леглото на красива жена.
	Бейн не бе единственият, който живееше според очакванията на другите.
	Едното ъгълче на устата на Джаспър се повдигна в лека усмивка, защото си спомни удоволствията, които бяха в изобилие през цялата вечер. После усмивката се стопи, защото си спомни съжалението, с което се раздели с топлите чаршафи и ласкавите ръце.
	Отключи задния вход, който водеше към кухнята на имението Арлеси, и влезе. Стаята бе тъмна и тиха на бледата сивкава светлина на леденостудената мартенска утрин, достатъчно тъмна да скрие раздърпаните му дрехи, нескопосано завързаното шалче и моравото петно, което се подаваше под разхлабената му яка.
	Вратата се затвори след него, а изненаданата кухненска прислужница, клекнала на пода и напъхала глава в огнището, за да раздуха огъня в очакване на готвачката, вдигна изненадано поглед. Изправи се и притисна длан до прекрасните си едри гърди.
	— Боже мой! Изплашихте ме!
	Джаспър се усмихна дяволито, преди да направи поклон, който би накарал и придворен да се гордее.
	— Извинения, мила — каза провлечено и се възхити на силно поруменелите й бузи, които издаваха, че му прощава.
	Той се приближи до нея достатъчно, за да чуе как дъхът секна в гърлото й, да види как пулсът в основата на шията й тупти бясно, после се наведе и си взе твърда бисквита от чинията, приготвена за останалите кухненски слуги. Отдръпна се миг по-късно от необходимото, защото му харесваше как тя тръпне в очакване.
	Нямаше да я докосне, разбира се. Отдавна бе научил, че прислужниците са забранени. Но това не му попречи да й се възхищава малко по-дълго.
	Той обичаше всички жени — във всякакви форми и размери. Меката им кожа и още по-меките им извивки, кикотенето, стенанията и въздишките им, игричките на богатите, погледите на не така щастливите, звездите в очите им — всичко, което издаваше желанието им.
	Без съмнение, жените бяха най-красивите божи създания. И на двадесет и три, той планираше цял живот да им се наслаждава.
	Схруска сладката бисквита и намигна на прислужницата.
	— Няма да кажеш на никого, че си ме видяла, нали?
	Тя ококори очи и веднага поклати глава.
	— Н-не, сър. Милорд.
	Да, определено си имаше предимства да си вторият син.
	С още едно намигване и още една открадната бисквита Джаспър излезе от кухнята в задния коридор, който водеше към стълбището за прислугата.
	— Къде беше?
	Облечен целият в черно, Стайн, секретарят на баща му, се материализира от сенките, а върху издълженото му бледо лице бе изписано не само обвинение, но и нещо много по-лошо. Сърцето на Джаспър заби лудо заради изненадата, макар проклет да беше, ако го признаеше. Не отговори. Достатъчно лошо беше това, че щеше да му се наложи да отговаря пред работодателя на Стайн.
	А именно бащата на Джаспър.
	Човекът, чиито очаквания към Джаспър бяха по-малки от тези на всички други, взети заедно.
	Вторият син се залюля на пети и на устните му грейна отработена изкуствена усмивка.
	— Не е ли малко рано за лов, Стърн? — попита провлечено и видя как по-възрастният мъж замръзна заради грешното име.
	— Не е прекалено рано за вас.
	Джаспър се усмихна като котка, изяла канарче.
	— Колко си прав. Всъщност е късно, наистина. Прекарах приятна вечер и не искам да съсипеш… приятното чувство. — Потупа го по рамото и мина покрай него.
	— Баща ви ви търси.
	Джаспър не се обърна.
	— Сигурен съм, че е така. Също така съм сигурен, че може да почака.
	— Не мисля, че може, лорд Бейн.
	Беше му необходим миг, за да осмисли чутото. Да разбере смисъла на думите. Обърна се, а върху лицето му бяха изписани ужас и неверие. Когато най-после заговори, думите излязоха шепнешком и накъсани от устата му:
	— Как ме нарече?
	Стайн присви едва доловимо очи. Само за миг. По-късно Джаспър щеше да помни точно това недоловимо движение на студените черни очи.
	Гласът му се извиси, гневен.
	— Зададох ти въпрос.
	— Нарече те Бейн.
	Джаспър се обърна и видя баща си, граф Харлоу, висок, силен и с изправени рамене дори в този миг. Въпреки че светът му се срутваше и гледаше разочарованието на живота си.
	А сега — наследник.
	Джаспър се бореше за въздух, а после започна да търси и подходящите думи.
	Баща му пръв ги намери.
	— Трябваше да си ти.


>	Глава 1

C>
	Възможностите за изследване станаха силно ограничени, както и времето.
	В името на изследването промених подхода си.
	Сериозно го промених.
@	Научният дневник на лейди Филипа Марбъри,
@@	21 март 1831 г., петнадесет дни преди сватбата
C$
	_Седем години по-късно_
	Жената беше луда.
	Щеше да го разбере преди пет минути, ако не беше полузаспал и силно шокиран да види младата русокоса жена с очила, седнала зад бюрото му и зачела се в счетоводната книга.
	Щеше да го разбере и преди три минути, ако тя не бе заявила с абсолютна увереност, че е изчислил неправилно шестата колона, и шокиран от смелостта й и възхитен от математическите й умения, той не можа да се досети, че е луда.
	И съвсем определено щеше да разбере, че е напълно луда, шестдесет секунди по-рано, ако не правеше отчаяни опити да се облече. Ризата му дълго време остана широко разтворена, което наистина отвличаше вниманието му.
	Сега обаче беше напълно буден, беше затворил счетоводната книга (изчисленията в която бяха правилни) и беше съвсем (макар и неподходящо) облечен. Вселената бе в ред, рационалната му мисъл се бе върнала, и то горе-долу когато тя бе обяснила какво иска.
	И в тишината, последвала думите й, Крос бе разбрал истината.
	Нямаше съмнение — лейди Филипа Марбъри, дъщеря на маркиз Нийдъм и Долби, снаха на маркиз Бърн и светска дама, беше напълно луда.
	— Моля? — рече той, впечатлен от способността си да остане любезен пред лицето на абсолютната лудост. — Сигурен съм, че не съм чул правилно.
	— О, сигурна съм, че чухте — отговори дамата простичко, сякаш говореше за времето, а сините й очи зад очилата с дебели стъкла бяха неспокойни и подобни на тези на бухал. — Може и да сте шокиран, но мисля, че слухът ви е съвсем в ред.
	Приближи се до него, като ловко мина между дузина извисяващи се кули от книги и бюста на Медуза, които той се канеше да премести. Полите на светлосинята й рокля докоснаха тялото на дългата змия и шумоленето на плата го накара да осъзнае ясно присъствието й.
	Грешка.
	Не осъзнаваше присъствието й. Нямаше да го осъзнае.
	Беше прекалено тъмно в тази проклета стая. Отиде да включи една лампа, която бе доста далеч от него, близо до вратата, и като вдигна поглед, видя, че тя върви към него.
	Приближи се, притисна го към тежката махагонова врата и го накара да изгуби равновесие. За миг той се замисли дали да не отвори вратата просто за да види дали тя няма да излезе и да го остави в кабинета, сам и свободен.
	Свободен да затвори плътно вратата след нея, да се престори, че срещата никога не се е състояла, и да започне наново деня.
	Удари се в голямото сметало и тракането на абаносовото дърво го изтръгна от мислите му.
	Спря.
	Тя продължи да се приближава.
	Той беше един от най-влиятелните мъже в Англия, съсобственик на най-известната игрална зала в Лондон, беше с двадесет сантиметра по-висок от нея и доста страшен, когато пожелаеше.
	Тя не беше от типа жени, които той забелязваше. И със сигурност не бе от жените, които го караха да губи контрол.
	_Стегни се, човече._
	— Спри.
	Тя спря, а думата увисна, рязка и подобна на защитна стена, между тях. Това не му харесваше. Не му харесваше задавеният звук, който издаваше, и как му въздействаше това странно същество.
	Тя обаче не забеляза нищо, и слава богу. Наклони глава, както би направило кученце, любопитна и нетърпелива, а той устоя на изкушението да я гледа дълго и продължително.
	Не беше от типа жени, които той гледаше дълго и продължително.
	— Да повторя ли? — попита младата жена, след като той не каза нищо друго.
	Не отговори. Не беше необходимо да повтаря. Молбата на лейди Филипа Марбъри се бе запечатала в ума му.
	Тя вдигна ръка, побутна очилата по-нагоре на носа си и си пое дълбоко дъх.
	— Искам да съсипете репутацията ми. — Думите бяха така прости и непоколебими, както и първия път, когато ги произнесе. Бяха изречени спокойно, без нервност.
	_Да съсипя репутацията й?_ Гледаше как устните й закръглят сричките, галят съгласните, бавят се над гласните и придават на думите съвсем обратно значение.
	В кабинета му бе станало доста топло.
	— Вие сте луда.
	Тя млъкна, очевидно изненадана от думите му. Добре. Време беше и някой друг освен него да бъде изненадан от събитията на деня. Накрая тя поклати глава.
	— Не мисля така.
	— Трябва сериозно да се замислите над възможността — отвърна той, промъкна се покрай нея и увеличи разстоянието между тях, което бе трудно постижимо в претъпкания кабинет, — защото няма друго разумно обяснение да сте сама, без придружител, в игралната зала с най-лоша слава в Лондон и да искате да съсипя репутацията ви.
	— Нямаше да е разумно да имам придружител — отбеляза тя. — Всъщност един придружител щеше да направи целия сценарий невъзможен.
	— Точно така — каза той, прекрачи куп вестници, без да обърне внимание на уханието на чисто и слънчева светлина, което се излъчваше от нея. И го обгръщаше.
	— Всъщност, да дойда в игралната зала с най-лоша слава в Лондон с придружител, щеше да е равносилно на лудост, не мислите ли? — Протегна ръка и прокара пръст по огромното сметало. — Красиво е. Често ли го използвате?
	Вниманието му бе отвлечено от играта на дългите й бледи пръсти по черните топчета, от начина, по който показалецът й се наклоняваше леко надясно. Несъвършено.
	Защо не носеше ръкавици? Нямаше ли нещо нормално в тази жена?
	— Не.
	Тя се обърна към него, сините й очи гледаха любопитно.
	— Не, не използвате сметалото? Или не, не мислите, че щеше да е лудост да дойда с придружител.
	— И двете. Сметалото е неудобно…
	Тя побутна едно от топчетата от единия до другия край.
	— Справяте се по-бързо без него?
	— Точно така.
	— Същото важи и за придружителите — каза тя сериозно. — Много по-продуктивна съм без тях.
	— Намирам ви за много по-опасна без тях.
	— Мислите, че съм опасна, мистър Крос?
	— Крос. Няма нужда от мистър. И да, мисля, че сте опасна.
	Тя не се обиди.
	— За вас? — Дори изглеждаше доволна от себе си.
	— Главно за вас самата, но ако зет ви ви завари тук, предполагам, ще се окажете опасна и за мен. — Стар приятел и бизнес партньор или не, Бърн щеше да му отреже главата, ако завареше лейди Филипа тук.
	Тя, изглежда, прие обяснението.
	— Е, в такъв случай ще бъда бърза.
	— Предпочитам да си тръгнете бързо.
	Тя поклати глава и повиши леко тон — достатъчно, за да привлече вниманието му върху думите си. Върху себе си.
	— О, не. Страхувам се, че това няма да стане. Виждате ли, имам съвсем ясен план и се нуждая от помощта ви.
	Беше стигнал до бюрото си, слава богу. Седна на скърцащия стол, отвори счетоводната книга и се престори, че преглежда числата, превърнали се в неразбираеми сиви редици, без да обръща внимание на присъствието й.
	— Страхувам се, лейди Филипа, че вашият план не е част от моите планове. Изминали сте целия този път за нищо. — Вдигна поглед. — Между другото, как така се озовахте тук? — Погледът й, твърд до този момент, трепна. — Както установихме, обикновено се изисква придружител. И излизанията не включват посещения на игрални зали.
	— Пеша.
	Точка за нея.
	— Пеша?
	— Да.
	— Сама?
	— Посред бял ден е. — Но в гласа й се усещаше отбранителна нотка.
	— Прекосили сте пеша цял Лондон…
	— Не съм вървяла много. Домът ни е…
	— На около километър нагоре по Темза.
	— Нямаше нужда да го казвате така, сякаш е в Шотландия.
	— Прекосили сте Лондон пеша посред бял ден, за да стигнете до входната врата на „Падналият ангел“. Предполагам, че сте почукали и сте изчакали да ви отворят.
	Тя стисна устни. Той отказа вниманието му да бъде отвлечено от движението на устните й.
	— Да.
	— На обществено място.
	— В „Мейфеър“.
	Той не обърна внимание на това, че тя натърти думите.
	— На улица, на която се намират най-ексклузивните мъжки клубове в Лондон. — Направи пауза. — Видяха ли ви?
	— Не мога да кажа.
	Луда.
	— Предполагам знаете, че дамите не правят такива неща.
	Между веждите й се появи лека бръчка.
	— Глупаво правило, не мислите ли? Искам да кажа, че жените ходят пеша от… от времето на Ева.
	Крос бе познавал много жени през живота си. Беше се наслаждавал на компанията им, на разговорите с тях, на любопитството им. Но никога не бе срещал толкова странна жена.
	— А сега е 1831 година. В наши дни дамите като вас използват карети. И не посещават игрални зали.
	Тя се усмихна.
	— Е, не точно като мен. Аз дойдох пеша. И ето ме тук, в игралната зала.
	— Кой ви пусна?
	— Един мъж. Изглеждаше нетърпелив да ме пусне, когато му казах коя съм.
	— Несъмнено е нямал търпение. На Бърн ще му достави удоволствие да го унищожи, ако репутацията ви пострада.
	Тя се замисли над думите му.
	— Не бях помислила за това. Наистина, никога не съм имала закрилник.
	Той можеше да я закриля.
	_Откъде дойде тази мисъл?_
	Нямаше значение.
	— Лейди Филипа, изглежда, имате нужда от цяла армия закрилници. — Отново посвети вниманието си на счетоводната книга. — За нещастие, нямам нито време, нито желание да съм един от тях. Вярвам, че и сама можете да намерите пътя за навън.
	Тя не обърна внимание на думите му и се приближи. Крос вдигна поглед, изненадан. Хората не го игнорираха.
	— О, няма нужда да ме наричате лейди, наистина. Нито да се замисляте по каква причина съм тук. Наричайте ме Пипа, моля.
	Пипа. Подхождаше й. Повече от пълното й име, беше по-екстравагантно. Но той нямаше намерение да я нарича така.
	— Лейди Филипа — преднамерено остави името да се провлачи, да запълни пространството между тях, — време е да си вървите.
	Тя направи още една крачка към него и постави длан върху глобуса на бюрото му. Той плъзна поглед към дланта й, която задушаваше Британия, и устоя на изкушението да придаде значение на жеста й.
	— Страхувам се, че не мога да си тръгна, мистър Крос. Искам…
	Не мислеше, че може да понесе отново да я чуе да произнася думата.
	— Да съсипя репутацията ви. Да. Ясно дадохте да се разбере какво искате. И аз съвсем ясно ви отказах.
	— Но… не можете да откажете.
	Той отново посвети вниманието си на счетоводната книга.
	— Страхувам се, че го направих съвсем категорично.
	Тя не отговори, но той видя с крайчеца на окото си пръстите й — тези странни, издължени пръсти, да проследяват ръба на бюрото. Зачака ги да спрат. Да замръзнат. Да се отдръпнат.
	Вдигна поглед и видя, че тя го гледа втренчено, сините й очи бяха огромни зад стъклата на очилата, сякаш бе чакала цяла вечност той да срещне погледа й.
	— Избрах ви, мистър Крос. Много внимателно. Имам строго определен, много ясен и чувствителен към времето план. И той изисква да имам партньор в проучванията. И вие разбирате ли, ще бъдете този партньор.
	_Партньор в проучванията?_
	Пет пари не даваше. Наистина.
	— Какви проучвания?
	_По дяволите._
	Тя стисна здраво ръце.
	— Доста сте известен, сър.
	Думите й предизвикаха студени тръпки по гръбнака му.
	— Всички говорят за вас. Казват, че сте специалист по разврата във всичките му форми.
	Той стисна зъби. Мразеше думите й и се престори на безразличен.
	— Така ли?
	Тя кимна щастливо и започна бързо да изброява на пръсти.
	— Така. Хазарт, алкохол, бокс и… — Млъкна. — И…
	Бузите й се обляха в руменина, а той искаше да чуе и последното. Колкото и абсурдно да бе. Да сложи край на тази лудост.
	— И…?
	Тя изправи гръб. Беше готов да заложи всичко, което имаше, че тя няма да отговори.
	И щеше да изгуби.
	— И секс. — Думата беше произнесена тихо, но твърдо, като че ли накрая бе изрекла онова, което беше дошла да каже. Което не бе възможно. Със сигурност не бе чул правилно. Тялото му със сигурност реагираше погрешно на нея.
	Преди да е успял да я помоли да повтори, тя си пое дъх и продължи:
	— Известен сте с това, че сте най-добър в последното. И честно, искам да ме просветите в тази област.
	Само годините игра на карти с най-добрите играчи в Европа помогнаха на Крос да не издаде шока си. Хвърли й дълъг поглед. Огледа я добре.
	Не приличаше на луда.
	Всъщност имаше съвсем обикновен вид — обикновена руса коса, обикновени сини очи, беше малко по-висока от средния ръст, но не толкова, че да привлича вниманието, беше облечена в обикновена рокля, която разкриваше съвсем обикновена светла кожа.
	Не, нищо не навеждаше на мисълта, че лейди Филипа Марбъри, дъщеря на един от най-влиятелните благородници в Британия, е нещо различно от най-обикновена млада жена.
	Нищо, докато не отвореше уста и не произнесеше думи като „секс“.
	Тя въздъхна.
	— Правите това много трудно, знаете ли?
	Тъй като не беше сигурен какво да каже, той отвърна:
	— Извинявам се.
	Тя присви леко очи зад стъклата на очилата.
	— Не съм сигурна, че сте искрен в извинението си, мистър Крос. Ако се вярва на клюките, които се разнасят из дамските салони в Лондон, а ви уверявам, че се говори много, вие сте истински женкар.
	_Господ да ме пази от дамите и техния език._
	— Не трябва да вярвате на всичко, което чувате в дамските салони.
	— Обикновено не вярвам, но когато човек слуша толкова много да се говори за някого… започва да вярва, че в клюките има зрънце истина. Където има дим, има и огън.
	— Не мога да си представя какво сте чули.
	Това бе лъжа. Разбира се, че можеше.
	Тя махна с ръка.
	— Е, някои от клюките са пълни глупости. Казват например че можете да съблечете жена, без да я докосвате с ръце.
	— Така ли?
	Тя се усмихна.
	— Глупаво е, знам. Определено не вярвам.
	— Защо?
	— В отсъствието на движеща сила неподвижните обекти остават неподвижни.
	Не можа да устои.
	— И в този конкретен случай дамското облекло е неподвижният обект?
	— Да. А движещата сила би трябвало да са ръцете ви.
	Имаше ли представа каква изкусителна картина обрисува с това научно описание? Не мислеше.
	— Казвали са ми, че ръцете ми са много сръчни.
	Тя премигна.
	— Както установихме, чувала съм същото. Но ви уверявам, сър, че никой не може да се противопостави на законите на физиката.
	О, как искаше да й докаже, че греши.
	Но тя продължи:
	— Във всеки случай, сестрата на онази камериерка, приятелката на нечия братовчедка, братовчедката на камериерката или братовчедката на приятелката… жените говорят, мистър Крос. И трябва да знаете, че не се срамуват да разкриват подробности за вас.
	Той повдигна вежда.
	— Какви подробности?
	Тя се поколеба и отново се изчерви. Той устоя на удоволствието, което се разля по тялото му, когато бузите й се обагриха в розово. Имаше ли нещо по-изкусително от жена, изчервила се заради скандалните си мисли?
	— Чувала съм, че сте мъж, който е съвсем наясно с… техниката на въпросния акт. — Говореше напълно спокойно, като че ли обсъждаха времето.
	Нямаше представа какво прави. Какъв звяр изкушава. Трябваше да й се признае, че има смелост — такава, каквато вкарва честните и почтени жени в беда.
	И той добре знаеше, че не можеше да има пръст в това.
	Постави и двете си длани на бюрото, изправи се и за първи път този следобед каза истината.
	— Страхувам се, че са ви осведомили погрешно, лейди Филипа. И е време да си вървите. Ще ви направя услуга и няма да кажа на зет ви, че сте били тук. Всъщност въобще ще забравя, че сте идвали.
	Тя дълго стоя неподвижно, което никак не бе характерно за нея. Не беше останала неподвижна, откакто я бе видял наведена над счетоводната книга. Неподвижността й го изнервяше и той се приготви да посрещне следващите й думи, вероятно някаква странна фраза, която щеше да го изкуши повече, отколкото беше готов да признае.
	— Предполагам, че ще ви е лесно да ме забравите.
	Нищо в тона й не подсказваше, че си проси комплимент. Нещо, което би очаквал от другите жени. Започваше да разбира, че в лейди Филипа Марбъри няма нищо, по което тя да прилича на останалите жени.
	Беше готов да й гарантира, че ще му е невъзможно да я забрави.
	— Но се страхувам, че не мога да го позволя — продължи тя и в гласа й ясно се долавяше съжаление. Той имаше чувството, че говори повече на себе си, отколкото на него. — Имам много въпроси, на които няма кой да даде отговори. И разполагам само с четиринадесет дни да ги науча.
	— Какво ще се случи след четиринадесет дни?
	По дяволите. Пет пари не даваше. Не трябваше да пита.
	На лицето й се изписа изненада и той доби чувството, че съвсем бе забравила за него. Отново наклони глава и сбърчи чело, сякаш въпросът му бе смешен. Какъвто и беше.
	— Ще се омъжа.
	Това му бе известно. Цели два сезона лейди Филипа беше ухажвана от лорд Касълтън, млад господин с много малко ум. Но беше забравил за бъдещия й съпруг веднага след като тя се бе представила.
	В тази жена нямаше нищо, което да подсказва, че е поне що-годе подходяща за графиня Касълтън.
	_Проблемът не е твой._
	Прочисти гърлото си.
	— Моите най-добри пожелания.
	— Дори не знаете кой ще е съпругът ми.
	— Всъщност знам.
	Веждите й се стрелнаха нагоре.
	— Така ли? Откъде?
	— Като се изключи фактът, че зет ви ми е бизнес партньор и че двойната сватба на сестрите Марбъри е любима тема за разговор на обществото, ще откриете, че има съвсем малко неща, за които не знам. — Направи пауза. — Лорд Касълтън наистина има късмет.
	— Много мило от ваша страна.
	Той поклати глава.
	— Не е мило. Истина е.
	Едното ъгълче на устата й се повдигна.
	— А аз?
	Той скръсти ръце пред гърдите си. Тя щеше да се отегчи от Касълтън за двадесет и четири часа. И щеше да е нещастна.
	_Не е твой проблем._
	— Касълтън е джентълмен.
	— Колко дипломатично — каза тя, завъртя глобуса и остави пръстите си да проследят очертанията на земите. — Лорд Касълтън наистина е джентълмен. И също така е граф. И обича кучета.
	— И в наши дни жените търсят тези качества у един мъж?
	Не се ли канеше да си тръгва? Защо тогава все още разговаряха?
	— Тези качества са по-добри от някои други, присъщи на съпрузите — рече тя, а той си помисли, че долови в гласа й отбранителна нотка.
	— Например?
	— Липса на вярност. Пиянство. Склонност към залагане на бикове.
	Той кимна рязко.
	— Жесток спорт. И за бика, и за кучетата.
	— Въобще не е спорт. Бих поспорила по този въпрос. Но което е по-важно, познавате ли много мъже, които се наслаждават на това занимание? — Тя бутна очилата си високо на носа. — Чела съм доста по въпроса. В броя от миналата седмица на „Лондонски новини“ имаше сериозна дискусия. Това варварство като че ли е източник на удоволствие за повече мъже, отколкото бихте си помислили. Слава богу, не и за лорд Касълтън.
	— Истински принц сред мъжете — рече Крос, без да обърне внимание, че сарказмът му я накара да присвие очи. — В такъв случай, представете си изненадата ми днес да видя до леглото си бъдещата му съпруга, която ме моли да съсипя репутацията й.
	— Не знаех, че спите тук — отвърна тя. — Нито очаквах да спите в един часа следобед.
	Крос повдигна вежда.
	— Работя до доста късно.
	Тя кимна.
	— Представям си. Наистина трябва да си купите легло.
	Махна с ръка към импровизираното легло.
	— Това едва ли е удобно.
	Отклоняваха се от темата. А и той искаше тя да напусне кабинета му. Веднага.
	— Не съм заинтересуван от това да съсипя публично репутацията ви, а и вие не трябва да го искате.
	Шокираният й поглед срещна неговия.
	— Не съм искала публично да я съсипете.
	Крос обичаше да мисли за себе си като за разумен и интелигентен човек. Беше очарован от науката и всички го смятаха за математически гений. Не можеше да играе на карти, без да брои всички ръце, и обсъждаше политиката и законите с логическа прецизност.
	Защо тогава се чувстваше като малоумен с тази жена?
	— Не ме ли помолихте, два пъти за последните двадесет минути, да ви съсипя?
	— Три пъти всъщност. — Наклони глава на една страна. — Е, последния път вие произнесохте думата „съсипя“, но мисля, че пак се брои за молба.
	Чувстваше се като пълен идиот.
	— Три пъти тогава.
	Тя кимна.
	— Да. Но не и публично. Това общо взето е различно.
	Той поклати глава.
	— Мисля, че първоначалната ми диагноза бе правилна, лейди Филипа.
	Тя премигна.
	— Лудост?
	— Точно така.
	Младата жена дълго мълча. Той виждаше, че се старае да намери подходящите думи, които биха го накарали да се съгласи да изпълни молбата й. Сведе поглед към бюрото му и погледът й се спря на две махала, които бяха едно до друго. Протегна ръка и ги залюля. Двамата дълго гледаха как тежките топчета се люлеят в съвършен синхрон.
	— Защо са ви махалата? — попита тя.
	— Обичам движението. — Предсказуемостта им. В едната посока, в другата посока. Никакви въпроси. Никакви изненади.
	— И Нютон е обичал махалата — каза тя простичко и тихо, повече на себе си, отколкото на него. — След четиринадесет дни ще се омъжа за човек, с когото имам много малко общо. Ще се омъжа, защото това се очаква от мен като светска дама. Ще се омъжа, защото не мисля, че ще имам възможност да се омъжа за друг мъж, с когото бих имала повече общи интереси. И най-важното, ще се омъжа, защото се съгласих. Нечестността не е в характера ми.
	Крос я гледаше и много му се искаше да види очите й, без да са скрити от стъклата на очилата. Пипа преглътна и той проследи движението на нежната й шия.
	— Защо мислите, че няма да намерите мъж, с когото да имате общи интереси?
	Тя вдигна поглед към него и каза:
	— Странна съм.
	Крос вдигна вежди, но не каза нищо. Не беше сигурен как отговаря човек на подобно заявление.
	Тя се усмихна на колебанието му.
	— Не е необходимо да се държите като джентълмен. Не съм глупава. Била съм странна през целия си живот. Трябва да съм доволна, че изобщо някой иска да се ожени за мен, и дори да благодаря на Бога, че този някой е граф. И че дори ме ухажва. И честно, доволна съм от това, което бъдещето обещава. Ще се преместя в Съсекс и никога вече няма да съм длъжна да посещавам Бонд стрийт и балните зали. Лорд Касълтън обеща да ми осигури пространство за оранжерията и експериментите ми и дори ме помоли да му помагам с управлението на имението. Мисля, че ще е щастлив да му помагам.
	Като се имаше предвид, че Касълтън бе съвършено мил и съвършено глупав, Крос можеше да си представи, че се радва на готовността на интелигентната си съпруга да ръководи имението, и така да му спести сложните усилия.
	— Звучи чудесно. А ще ви даде ли и няколко хрътки?
	Ако бе доловила сарказма му, не го показа и той съжали за тона си.
	— Мисля, че да. Дори го очаквам с нетърпение. Много обичам кучетата. — Направи пауза, наклони глава назад и погледа миг-два тавана, преди да каже: — Но се тревожа за всичко останало.
	Не му беше работа да пита какво има предвид. Брачните клетви не бяха нещо, за което се бе замислял. И със сигурност нямаше да започне да мисли сега.
	— Останалото?
	Тя кимна.
	— Чувствам се неподготвена, ако трябва да съм откровена. Нямам представа какво се случва след брака… вечерта… в леглото — добави, като че ли той не разбираше.
	Но той съвсем ясно си я представяше в леглото.
	— И ако трябва да съм откровена, намирам брачните клетви за излишна показност.
	Той повдигна вежди.
	— Клетви?
	Тя кимна.
	— Е, частта преди клетвите, за да бъдем по-точни.
	— Виждам, че това е много важно за вас.
	Тя се усмихна и в кабинета стана по-топло.
	— Виждате ли? Знаех, че от вас ще излезе прекрасен партньор в проучването.
	Той не отговори и тя запълни тишината с думите:
	— Бракът не трябва да се приема без мъдрост, леко или сладострастно.
	Той премигна.
	— Част от церемонията — обясни тя.
	За първи път някой цитираше от Книгата с молитви в кабинета му. И дори вероятно в цялата сграда.
	— Звучи доста разумно.
	Тя кимна.
	— Съгласна съм. Но има и продължение. Не трябва да се приема, за да задоволява животинската страст и апетити на мъжа, като от диви зверове, които нямат разум.
	Той не можа да се сдържи.
	— Това ли се казва по време на церемонията?
	— Странно, нали? Искам да кажа, ако говоря за животинска страст, да речем, по време на чая, ще ме изхвърлят от обществото, но няма нищо нередно, когато думите се изричат пред Бога и в лондонската църква „Сейнт Джордж“. — Поклати глава. — Няма значение. Разбирате защо съм разтревожена.
	— Прекалено много мислите за това, лейди Филипа. Лорд Касълтън може и да не е от най-умните мъже, но се съмнявам, че няма да се справи в брачното легло.
	Тя смръщи вежди.
	— Имам съмнения.
	— А не трябва.
	— Не мисля, че разбирате — каза тя. — Много е важно да знам какво да очаквам. Да бъда подготвена. Е, не се ли досещате? Това е част от най-важната задача на съпругата.
	— И каква е тя?
	— Зачеването.
	Думата — научна и произнесена без никакви чувства — не трябваше да му прави впечатление. Не трябваше да извиква образа на дълги крайници, мека плът и големи очи зад стъклата на очила. Но стана точно така.
	Тя продължи да говори, а той се размърда от неудобство.
	— Обичам децата и съм сигурна, че в това отношение всичко ще е наред. Но виждате ли, имам нужда от знания по въпроса. И тъй като за вас се говори, че сте такъв експерт, не мога да си представя по-подходящ човек за проучването ми.
	— По въпроса за децата?
	Тя въздъхна раздразнено.
	— Не. По въпроса на размножаването.
	Много му се искаше да я научи на всичко, което знаеше за размножаването.
	— Мистър Крос?
	Той прочисти гърлото си.
	— Но ние не се познаваме.
	Тя премигна. Очевидно тази мисъл не й бе хрумнала.
	— Е, знам някои неща за вас. Това е достатъчно. От вас ще излезе чудесен партньор в проучването.
	— Проучване на какво?
	— Много четох по въпроса, но бих искала да разбера нещата по-добре. За да мога да вляза в брака без никакви тревоги. Честно, онази част с животинската страст доста ме изнервя.
	— Мога да си представя — отвърна той сухо.
	Но тя говореше, сякаш той не беше там.
	— Също така разбирам, че за жени, които… не са опитвали това… въпросният акт понякога не е напълно… задоволителен. Проучването ще помогне особено в това отношение, си мисля. Всъщност, хипотезата ми е, че ако се облагодетелствам от огромния ви опит, това ще помогне и на двамата — на Касълтън и на мен — да прекараме приятно. Предполагам, че ще трябва да го направим няколко пъти, за да бъде хвърлена достатъчно светлина по въпроса…
	По някаква причина на Крос му ставаше все по-трудно да я слуша. Да слуша собствените си мисли. Не може току-що да е казала…
	— Махалата са двойка.
	Какво?
	Проследи погледа й. Махалата, които в началото се движеха в синхрон, сега се движеха в обратни посоки. Независимо колко пъти бяха настройвани да се движат в синхрон, едно от тях винаги сменяше посоката си. Винаги.
	— Така е.
	— Едното оказва влияние на движението на другото — каза тя простичко.
	— Такава е теорията, да.
	Тя кимна, загледана в двете топки, които се движеха една срещу друга, а после се отдалечаваха. Веднъж. Два пъти. Тя вдигна поглед към него, съвсем сериозна.
	— Ако ще произнасям брачна клетва, искам да съм наясно за всичко. Животинската страст със сигурност е нещо, което ми предстои да разбера. А знаете ли защо бракът може да събуди дивия звяр в мъжа?
	Той си представи пръсти, забити в плътта, сини очи, широко отворени от удоволствие, впити в неговите.
	Да. Знаеше.
	— Не.
	Тя кимна, повярвала му.
	— Очевидно има нещо общо с коитуса.
	Мили боже.
	Тя обясни.
	— Има един бик в Колдхарбър, където е имението на баща ми. Не съм чак толкова неопитна, колкото си мислите.
	— Ако мислите, че бикът в пасбището има общо с мъжа, сте толкова неопитна, за колкото ви мисля.
	— Виждате ли? Ето защо искам помощта ви.
	По дяволите! Беше влязъл право в капана. Застави се да остане неподвижен. Да устои на изкушението.
	— Разбирам, че сте много добър в това — продължи тя, без да съзнава бурята, която предизвикваше. Или може би напълно съзнаваше. Вече не можеше да каже. Вече нямаше доверие на самия себе си. — Вярно ли е?
	— Не — отговори той веднага. Може би това щеше да я накара да си тръгне.
	— Знам достатъчно за мъжете. Те никога няма да признаят липсата си на опит в това отношение, мистър Крос. Със сигурност не очаквате да ви повярвам. — Засмя се и смехът й прозвуча ясен и звънък в тъмната стая. — Като човек на науката… мислех, че ще се съгласите да ми помогнете в проучването.
	— Проучването ви по въпроса за навиците на биковете при съешаване?
	Усмивката й издаваше, че се забавлява.
	— Проучването ми по въпроса за животинската страст и апетити.
	Имаше само една възможност. Да я уплаши така, че да си тръгне. Дори да я обиди.
	— Молите ме да ви чукам?
	Тя ококори очи.
	— Знаете ли, никога не съм чувала някой да произнася тази дума на глас.
	И просто така, искрените й думи го накараха да се почувства като змия. Отвори уста с намерението да се извини.
	Но тя го изпревари. Говореше му така, сякаш бе дете. Като че ли обсъждаха нещо обикновено.
	— Виждам, че не съм била ясна. Не искам самия акт, така да се каже. Просто искам да ми помогнете да го разбера по-добре.
	— Да го разберете?
	— Точно така. Заради клетвите, децата и всичко останало. — Направи пауза, после добави: — Нещо като лекция. По животинската част на брака. Или нещо такова.
	— Намерете някого другиго. Или нещо такова.
	Присмехулният му тон я накара да присвие очи.
	— Няма друг.
	— Търсихте ли?
	— И кой, мислите, ще ми обясни процеса? Със сигурност не и майка ми.
	— А какво ще кажете за сестрите си? Помолихте ли ги?
	— Първо, не съм сигурна, че Виктория или Валъри имат интерес към акта или богат опит. А Пенелопи… Тя става абсурдна, когато й задам въпрос свързан с Бърн. Или ако я попитам за любовта и страстта. — Изви очи към тавана. — В проучванията няма място за любов.
	Той повдигна вежди.
	— Така ли?
	Тя изглеждаше ужасена.
	— Разбира се, че няма. Вие обаче сте човек на науката с легендарен опит. Сигурна съм, че можете да ми изясните много неща. Например много съм любопитна по отношение на мъжкия член.
	Той се задави. После се закашля.
	Когато си възвърна способността да говори, каза:
	— Сигурен съм, че е така.
	— Виждала съм рисунки, разбира се. В анатомични текстове. Но може би ще можете да ми помогнете с нещо по-специфично? Например…
	— Не. — Прекъсна я, преди да е задала някой от директните си научни въпроси.
	— Ще съм щастлива да ви платя — заяви тя. — За услугите.
	В стаята се чу рязък и същевременно задавен звук. Беше излязъл от неговата уста.
	— Да ми платите?
	Тя кимна.
	— Да кажем, двадесет и пет лири?
	— Не.
	Пипа смръщи вежди.
	— Разбира се, човек с вашия… опит заслужава повече. Извинявам се за обидата. Петдесет? Страхувам се, че не мога да предложа много повече. А и това са доста пари.
	Тя вярваше, че сумата го обижда? Не разбираше ли, че беше готов да го направи и безплатно? Че дори е готов той да плати за възможността да я научи на всичко, за което го помоли.
	През целия си живот Крос не бе желал нищо така силно, като да положи тази странна жена на бюрото си и да й даде точно това, за което го моли. Желанието не бе добре дошло. Или може би беше. Но както и да е, той не можеше да помогне на лейди Филипа Марбъри.
	Тя беше най-опасната жена, която бе срещал.
	Поклати глава и каза единствените думи, в които имаше доверие. Накратко. Право в целта.
	— Страхувам се, че не мога да изпълня молбата ви, лейди Филипа. Предлагам да помолите някого другиго. Може би годеника си. — Предложението не му хареса още в мига, в който го направи. Устоя на импулса да си вземе думите обратно.
	Тя дълго мълча, премигваше зад стъклата на очилата и с това му напомняше, че няма право да я докосне.
	Зачака тя да удвои усилията си. Да вложи искреност и в погледа, и в думите си.
	Разбира се, в тази жена нямаше нищо предсказуемо.
	— Бих искала да ме наричате Пипа — каза тя и с тези думи се обърна и излезе.


>	Глава 2

	Когато Пипа беше на не повече от шест или седем години, петте сестри Марбъри трябваше да покажат музикалните си умения (както често правеха децата на домакините) пред събралите се в дома им благородници. Беше забравила подробностите.
	Когато излизаха от стаята, я беше спрял възрастен джентълмен със засмени очи и я бе попитал на кой инструмент предпочита да свири. Ако бе задал този въпрос на Пенелопи, тя щеше да отговори с пълна увереност, че любимият й инструмент е пианото. Ако беше запитал Виктория или Валъри, близначките щяха едновременно да отговорят, че предпочитат виолончелото. А Оливия щеше да го спечели с усмивката си на петгодишно дете — срамежлива по онова време — и да му каже, че обожава арфата.
	Но той, каква грешка само, бе попитал Пипа, която гордо бе заявила, че има много малко време за музика, защото е много заета да учи обща анатомия. И сбъркала мълчанието му, причинено от шока, с интерес, тя бе вдигнала полите на роклята си и гордо бе изредила костите на стъпалото и крака си.
	Беше стигнала до малкия пищял, преди майка й да се появи и да извика името й на фона на тихото хихикане на обществото.
	Тогава за първи път Пипа разбра, че е странна.
	И за първи път се смути. Чувството бе странно и съвсем различно от всички други, които, изглежда, отминаваха с времето. Щом човек веднъж се нахрани например, му е трудно да си спомни чувството на глад. Разбира се, помни, че е искал храна, но не си спомня лесно острото чувство на глад.
	По подобен начин Пипа познаваше раздразнението — имаше четири сестри все пак — но не можеше точно да си спомни какво е да си завладян от ярост. Бог й бе свидетел, че имаше дни, в които с радост би бутнала Оливия от препускаща карета, но сега не можеше да си спомни чувството.
	Помнеше обаче горещия срам, който изпита, като чу смеха на събралите се гости, сякаш беше вчера. Сякаш се бе случило само преди миг.
	Но онова, което всъщност се бе случило преди малко, й се струваше по-лошо от това на седем години да покаже прасеца си пред обществото. Тъй като още от много малка бяха започнали да я определят като най-странната от семейство Марбъри, тя донякъде бе станала дебелокожа по отношение на това. Трябваше много повече хора да хихикат зад дланите си, за да се смути Пипа.
	Явно бе необходимо мъж да откаже на молбата й да съсипе репутацията й.
	Много висок, очевидно интелигентен и очевидно очарователен.
	Беше направила всичко възможно — беше изложила подробно молбата си, беше се обърнала към него като към човек на науката — и все пак той й бе отказал.
	Не беше обмислила тази възможност.
	А трябваше, разбира се. Трябваше да разбере още в мига, в който бе влязла в онзи славен кабинет — пълен с разни интересни неща — трябваше да знае, че предложението й няма да го заинтригува. Мистър Крос очевидно бе човек с опит и знания, а тя бе четвъртата дъщеря на маркиз, която знаеше как се казват всички кости в човешкото тяло и следователно не беше съвсем нормална.
	Нямаше значение, че имаше нужда от партньор в проучването и че й оставаха само четиринадесет дни — само триста тридесет и шест стопяващи се часа — да разнищи всичките си въпроси относно брака.
	Той очевидно бе провел много експерименти и нямаше нужда от партньор в проучванията.
	Дори от такъв, който бе готов да му плати.
	Огледа огромната и празна главна зала на казиното и предположи, че и от това не трябва да е изненадана. Все пак мъж, който притежава казино и се занимава със суми като онези, вписани в огромната подвързана с кожа счетоводна книга, която бе открила още с влизането си в кабинета, не можеше да бъде изкушен от двадесет и пет лири. Или дори от петдесет.
	И над това трябваше да се замисли.
	Жалко наистина. Общо взето той изглеждаше обещаващ. Най-обещаващата възможност, откакто бе съставила плана си преди няколко нощи, след като бе прочела текста на церемонията, която щеше да се състои след две седмици.
	Животинска похот.
	Зачеване.
	Грешно беше — или пък не? — жената да участва в това нещо без никакъв опит, нали? Без дори разумно обяснение на въпросите й? И това още преди свещеникът да е стигнал до онази част, в която се говори за подчинение и робия.
	Всичко това наистина много я изнервяше.
	Още по-тревожен бе фактът, че бе силно разочарована от отказа на мистър Крос.
	Щеше да се радва на възможността да прекара повече време със сметалото му.
	И не само със сметалото.
	Пипа не вярваше в лъжите — нито когато човек лъже сам себе си, нито когато лъже другите. Чудесно, ако другите около нея искаха да скрият истината, но тя отдавна бе открила, че нечестността означава само повече работа, когато става въпрос за цял човешки живот.
	Така че не, не само сметалото я интересуваше.
	Беше заинтригувана от мъжа. Пристигнала в клуба, очакваше да намери Крос, какъвто го описваха легендите — красив, умен, очарователен и способен да съблече всяка жена само за секунди… без да използва ръцете си.
	Но не бе намерила този мъж. Нямаше съмнение, че е умен, но разговорът им бе лишен от чар, а колкото до красотата — е, беше доста висок, само дълги крайници и остри ъгли и червеникавокафява коса, през която многократно бе прокарал пръсти и каквато тя не очакваше да види. Не, не беше красив. Поне не притежаваше класическа красота.
	Беше интересен. Което бе много по-добре.
	Или по-лошо, както може би щеше да се окаже.
	Очевидно имаше знания по география и физика и беше добър с числата, беше готова да се обзаложи, че липсата на допълнителни листове, по които да драска, говореше за способността му да смята наум. Впечатляващо, като се имаше предвид броят на числата.
	И спеше на пода.
	Полугол.
	Тази част дразнеше любопитството й.
	А на Пипа й харесваше да изпитва любопитство.
	На него — очевидно не. И това бе проблемът.
	Беше й струвало много труд да измисли план, и нямаше да позволи на отказа на един мъж — колкото и да бе очарователен той — да й попречи. Все пак се намираше в игрална зала. А игралните зали са пълни с мъже. Със сигурност щеше да намери друг мъж — някой, който мило да откликне на молбата й. Тя беше учен, а учените лесно се нагаждаха към обстоятелствата.
	Следователно Пипа щеше да се нагоди към обстоятелствата и да направи всичко необходимо, за да придобие знания и да бъде напълно подготвена за първата си брачна нощ.
	За брака.
	Не й харесваше да го изговаря — не й харесваше дори да мисли за това — но граф Касълтън не беше точно най-вълнуващият потенциален съпруг. О, беше приятен на вид и имаше титла — нещо, което майка й много ценеше. И имаше прекрасно имение.
	Но не беше много умен. И дори това бе меко казано. Веднъж я бе попитал от коя част на прасето се правят наденичките. Не искаше дори да си помисли за това какъв ли бе правилният отговор според него.
	Не че не искаше да се омъжи за него. Без съмнение, той беше най-добрата й възможност, глупав или не. Той знаеше, че му липсва интелигентност, и изглеждаше готов — нетърпелив всъщност — Пипа да му помага с управлението на имението и домакинството. Тя също очакваше това с нетърпение и бе прочела доста трудове по въпроса, че културите трябва да се редуват всяка година, за модерното напояване и за развъждането на животните.
	Щеше да е идеалната съпруга в това отношение.
	Но си задаваше въпроси за останалото. И имаше четиринадесет дни да научи отговорите.
	Прекалено много ли искаше?
	Очевадно. Хвърли поглед към затворената врата на кабинета на мистър Крос и някакво неприятно чувство изпълни гърдите й. Съжаление? Недоволство? Нямаше значение. Онова, което имаше значение, беше, че трябва да преосмисли плана си.
	Въздъхна и въздишката й отекна в празното помещение, което привлече вниманието й към това колко огромно е то.
	Беше така погълната от това да намери пътя към кабинета на мистър Крос, че не бе разгледала казиното. Като повечето жени в Лондон, беше чувала клюките за „Падналият ангел“ и че казиното е впечатляващо и скандално място, където дами не се допускат. И че е собственост на Ангела, който има скрита власт над Лондон.
	Пипа огледа тихото и голямо като пещера пространство и реши, че мястото наистина впечатлява… Обаче останалата част от клюките изглеждаше леко преувеличена. Нямаше кой знае какво да се каже за мястото, освен че е…
	Доста тъмно.
	Къса редица прозорци в близост до тавана от едната страна бяха единственият източник на светлина и пропускаха само няколко слънчеви лъча. Пипа проследи един, изпълнен с въртящи се прашинки, до тежката дъбова маса на няколко крачки от нея, покрита със зелено сукно, по което с бяла и жълта боя бяха изрисувани букви и числа.
	Приближи се и пред погледа й се разкри решетка от числа и думи. Не можа да устои и прокара пръст по плата и по маркировката, която й се струваше като йероглифи, и така стигна до съвършено бели зарове, подредени до стената.
	Взе един чифт, разгледа съвършените точки по тях, прецени тежестта на малките кубчета от слонова кост в ръката си и се удиви на силата, която имаха. Изглеждаха безвредни — едва ли си струваше човек да се замисля за тях — и все пак мъжете живееха и бяха готови да умрат, за да ги хвърлят. Много отдавна зет й беше изгубил всичко само от един облог. Вярно, беше си върнал състоянието, но Пипа се дивеше на изкушението да направиш нещо толкова глупаво.
	Без съмнение, тези малки бели кубчета притежаваха огромна сила.
	Залюля ги в дланта си, представи си, че е заложила, и се замисли какво може да я изкуши. Проучването й. Искаше да разбере тайните на брака, на живота на омъжените жени. На майчинството. Искаше да има ясни очаквания за това забулено в облаци бъдеще.
	Отговори. А не разполагаше с нито един.
	Информация, която щеше да накара буцата в гърдите й, появяваща се всеки път, като се замислеше за брака, да се разнесе.
	Ако можеше да заложи на това… щеше да го направи.
	Започна да върти заровете в ръцете си, питайки се дали облогът ще й донесе някакви отговори, но преди да е видяла каква ще е съдбата й, вниманието й бе привлечено от шумно и непрестанно блъскане по вратата на клуба. Тя остави заровете в края на масата за залагане и тръгна към вратата, но после се сети, че няма нищо общо с тази врата и следователно не трябва да я отваря.
	Чук, чук.
	Огледа крадешком огромната зала. Със сигурност все някой бе чул тропането по вратата. Прислужница, момиче от кухнята, мъжът с очилата, който й бе отворил?
	Чук, чук, чук.
	Изглежда, наблизо нямаше никого, който да чуе почукването.
	Може би трябваше да извика мистър Крос?
	Мисълта я накара да се закове на място. По-скоро това, че си представи рошавата кафявочервеникава коса на мистър Крос, преди той да прокара пръсти през нея и да я вкара в ред. Закова се на място, защото тази мисъл, странно, накара сърцето й да забие по-бързо. Усещането бе доста неловко.
	Чук, чук, чук, чук, чук, чук.
	Човекът като че ли губеше търпение. И удвои усилията си.
	Очевидно въпросът, по който идваше, беше спешен.
	Пипа тръгна към вратата, закрита от две тежки кадифени завеси, които се спускаха от двадесет крачки височина и закриваха солидна махагонова врата, която бе открехната и водеше към малко и тъмно антре — реката Стикс между клуба и външния свят.
	Тя прекоси мрака и стигна до външната стоманена врата, доста по-голяма и масивна от вътрешната, затворена за яркия ден отвън. На слабата светлина тя прокара ръка по процепа на вратата. Не й харесваше фактът, че мракът предполагаше, че някой може да протегне ръка и да я докосне, без тя дори да знае за присъствието му. Завъртя болтовете и отвори, като инстинктивно затвори очи за сивия мартенски следобед, който й се стори като най-яркия летен ден след сумрака на игралната зала.
	— Е, казвам ви, не очаквах да ми отвори такава красавица.
	При тези дръзки думи Пипа отвори очи, заслонявайки ги с длан, за да вижда.
	Със сигурност можеше да каже някои неща за господина пред себе си — класическа черна шапка с лента от червена коприна, наклонена на една страна, бастун със сребърен връх в едната ръка, широкоплещест, красиво облечен, но тя веднага позна, че не е джентълмен.
	Всъщност нито един мъж, джентълмен или не, не й се бе усмихвал като този пред нея — сякаш беше лисица, а тя — кокошка. Като че ли бе цял кокошарник, пълен с кокошки. Сякаш, ако тя не внимаваше, щеше да я изяде и да се отдалечи по „Сейнт Джеймс“ с перо между зъбите.
	Но излъчваше и лека неприязън.
	Всяка интелигентна жена би побягнала от него, а Пипа беше всичко друго, но не и глупава. Отстъпи назад и се върна в мрака на „Ангелът“.
	Той я последва.
	— Вие сте много по-добър портиер от обичайния. Те никога не ме пускат вътре.
	Пипа каза първото, което й дойде на ума.
	— Не съм портиер.
	Студените му сини очи проблеснаха.
	— Вие не сте мъж, любима. Старият Дигър го вижда.
	Външната врата се затвори със силно тропване и шумът стресна Пипа, която пристъпи още по-навътре в ада. Гърбът й срещна вътрешната врата, тя се промъкна през нея и между завесите.
	Той я последва.
	— Може би в такъв случай вие сте самият Паднал ангел?
	Пипа поклати глава.
	Той като че ли очакваше точно този отговор, зъбите му проблеснаха в сумрака на казиното. Сниши глас, който бе по-скоро ръмжене, отколкото членоразделна реч.
	— Искате ли да бъдете?
	Въпросът увисна в бързо скъсяващото се разстояние между тях и отвлече вниманието й. Може и да не го познаваше, но инстинктивно знаеше, че зад пиянската му усмивка се крие мошеник и може би негодник и че знае много за порока във всичките му форми — знание, което тя търсеше при идването си тук преди час, за да го поиска от друг мъж. Мъж, който не бе показал никакъв интерес.
	Така че когато този мъж, истински дявол и свободен, й зададе въпроса, тя постъпи както винаги. Каза истината.
	— Всъщност имам няколко въпроса.
	Изненада го. Странните му сини очи се ококориха, преди да се присвият, а на устните му заигра широка весела усмивка. После той се засмя, гръмогласно и весело.
	— Отлично! — прогърмя гласът му. Той обви талията й с една ръка и я дръпна към себе си, сякаш беше парцалена кукла, а той — нетърпеливо дете. — Аз имам много отговори, любима.
	Това не се хареса на Пипа — чувството, че този прекалено дързък мъж я притежава — и тя подпря длан на гърдите му, за да се отблъсне от него, а сърцето й заби бясно при мисълта, че може би е казала не каквото трябва на не когото трябва. Той си бе помислил, че тя иска…
	— Милорд — рече с намерението да го спре, — нямах предвид…
	— Макар че не съм лорд, със сигурност бих искал да съм твой* — засмя се той и притисна лицето си във врата й.
	[* Игра на думи: на английски милорд се изговаря като мой лорд. — Б.пр.]
	Пипа се съпротивляваше на ласката и се опитваше да спре дъха си. Той миришеше на пот и нещо сладникаво. Комбинацията не бе приятна.
	Извърна глава и отново се отблъсна от гърдите му. Искаше й се да бе помислила малко повече, преди да се впусне в разговор с мъжа. Той се засмя и я придърпа към себе си, обеща й повече от онова, за което се бе пазарила, като стегна хватката и притисна меките си устни към рамото й.
	— Хайде, любима, чичо Дигър ще се погрижи за теб.
	— Не съм сигурна, че това, което ми предлагате, е нещо, което чичовците правят — отбеляза Пипа възможно най-строго и в същото време се опита да се отскубне от прегръдката. Огледа се като обезумяла. Със сигурност имаше някой в тази огромна сграда, някой, който щеше да й помогне. Но къде беше този някой?
	Дигър отново се смееше.
	— Вълнуваща си, нали?
	Пипа отдалечи, доколкото можа, глава, защото не искаше да се допира до него.
	— Не, никак. Всъщност съм обратното на вълнуваща.
	— Глупости. Тук си, нали? И това ако не е вълнуващо, не знам какво е.
	Имаше смисъл в думите му. Но дори Пипа знаеше, че ако признае това, ще тръгне по много опасна пътека. Вместо това използва всеки грам от мозъка си.
	— Сър! — каза твърдо, гърчейки се в ръцете му като змиорка и опитвайки се да отблъсне ръцете му. — Настоявам да ме пуснете!
	— Хайде, прекрасна… да се позабавляваме. Колкото и да е… Аз ще го удвоя.
	Ще удвои какво?
	Сега не бе моментът да се замисля над отговора.
	— Ще ти покажа едно-две неща за изкушението.
	О, боже. Това въобще не вървеше по план. Щеше да се наложи да вика за помощ. А викането бе така емоционално. И никак не бе научно.
	Но когато си отчаян… Пое си дълбоко дъх и се приготви да изпищи възможно най-силно, когато думите прозвучаха като изстрел в залата.
	— Свали си ръцете от нея.
	И Пипа, и Дигър замръзнаха. Думите бяха произнесени тихо, но твърдо и се чуха перфектно. Тя обърна глава и видя мистър Крос. Висок и елегантен, гъстата му коса старателно сресана, като че ли никога не е била рошава… Също така бе загащил ризата си и облякъл сако, което, предположи, бе в името на приличието, макар че „благоприличен“ бе последната дума, която би употребила за него в този момент.
	Наистина, никога в живота си не бе виждала по-гневен човек.
	Сякаш бе готов да убие някого.
	Вероятно нея.
	Мисълта й върна здравия разум и тя отново започна да се бори, за да се освободи. Но успя да се отдръпне само на няколко сантиметра, преди по-силният Дигър да се наложи и да я притисне обратно към себе си като парче месо.
	— Не.
	Сивите очи на Крос се спряха на дланта на Дигър, едра и притиснала я собственически.
	— Това не бе молба. Пусни момичето.
	— Тя дойде при мен, Крос — каза Дигър и в гласа му се долавяше смях. — Въведе ме в изкушение, наистина. Мисля да я задържа.
	— Не е вярно — защити се инстинктивно Пипа и отново се опита да се освободи от лисицата, като в същото време се молеше Крос да я погледне в очите. — Вие почукахте!
	— И ти отвори, любима.
	Тя смръщи вежди и погледна Крос.
	Той не срещна погледа й.
	— Не изглежда тя да иска да я задържиш.
	— Със сигурност не искам — съгласи се Пипа.
	— Пусни дамата.
	— Винаги така благороден, че нарича жените дами.
	Пипа замръзна.
	— Моля за извинение. Аз съм дама.
	Дигър се засмя.
	— С такова поведение можеш да заблудиш някого някой ден!
	Гневът се надигна в нея. Беше й дошло до гуша от този човек. Проточи врат, за да срещне сините му очи, и каза:
	— Виждам, че направих огромна грешка, като ви заговорих, мистър… — Млъкна и го зачака да й каже фамилията си. Той не го направи и тя продължи: — Мистър Дигър. Уверявам ви, че съм истинска дама. Скоро ще бъда графиня.
	Той повдигна едната си черна вежда.
	— Така ли?
	Тя кимна.
	— Точно така. И не мисля, че ще ви хареса да сте враг на някой граф, нали?
	Дигър се усмихна и още повече заприлича на лисица.
	— Няма да е за първи път, кукло. Кой граф?
	— Не отговаряйте на този въпрос — прогърмя гласът на мистър Крос. — Хайде, Дигър.
	Той бавно отдръпна ръката си от талията й.
	В мига, в който се отскубна, тя бързо застана до мистър Крос, който сега й обръщаше още по-малко внимание, ако това бе възможно. Той вървеше към Дигър и говореше уж между другото, но всяко негово движение излъчваше заплаха.
	— Сега, като приключихме с това, може би ще ми обясниш какво правиш в моя ад?
	Дигър не откъсваше очи от нея, но сега те бяха по-замислени. Отговори:
	— Хайде, хайде, Крос. Забравяш се. Дойдох само за да ти дам информация, която ще оцениш или поне така си мисля… Дръж се по-приятелски.
	— Ние не сме приятели.
	— Няма значение. Имам информация, която ще искаш.
	— Едва ли.
	— Така ли? Дори за сестра ти?
	Крос замръзна, напрежение скова дългия му врат и мускулите на гърба му, но той изпъна рамене и стана дори още по-висок.
	Дигър продължи:
	— Предполагам, че не само искаш информацията… а и че си готов да платиш за нея.
	Въздухът се сгъсти. Беше чувала този израз и го мислеше за абсурден. Разбира се, ако имаше мъгла или дим… Можеше да допусне термина „сгъстявам се“ и когато Оливия използваше парфюма си… Но винаги бе смятала идеята за сгъстяване на газ за смешна и глупава, за клише, което трябва да се премахне от английския език.
	Но въздухът наистина се сгъсти и тя откри, че й е трудно да си поеме дълбоко дъх. Наведе тяло напред в очакване.
	— Господ ми е свидетел, че тя няма да дойде при теб, измамнико.
	Обидата накара Пипа да ахне. Разбира се, мистър Крос нямаше да допусне това. Но той като че ли не чу.
	— Няма да докосваш сестра ми.
	— Проблемът не е мой, ако съм привлекателен за дамите — каза Дигър. — Един джентълмен не ги отпраща, ако го молят за минутка-две от времето му. — Погледът му отново се плъзна по Пипа. — Не е ли вярно това, лейди Бъдеща графиньо?
	— Трудно ми е да повярвам, че сте привлекателен за дамите, или, ако е така, че ще се държите като джентълмен — отговори Пипа.
	— Господи! Чуйте я само тази! — засмя се Дигър и звукът отекна в помещението. — Тя е малка норка.
	Пипа присви очи.
	— Вярвам, че искате да кажете „лисица“.
	— Не. Използвах правилната дума. Ти си норка. Само остри зъби и… — Похотливият му поглед се плъзна по нея. — Обзалагам се, много мека козина. Кажи ми, Крос, не си ли я почувствал още?
	Пипа не разбираше смисъла на думите, но когато мистър Крос се спусна към Дигър и бърз като светкавица го хвана здраво за реверите, у нея не остана съмнение, че е била обидена.
	— Ще се извиниш на дамата.
	Макар и с усилие, Дигър се отскубна и оправи жакета си.
	— Май все още не, предполагам — отговори хитро. — Но няма да ви карам дълго да чакате. Не е обичайният ти тип, бих казал. — Поклони се ниско, а очите му заядливо искряха. — Моите извинения, лейди Бъдеща графиньо.
	Тя стисна зъби при тази нова подигравка.
	Крос заговори тихо, но в гласа му се долавяше заплашителна нотка.
	— Разкарай се оттук!
	— Не искаш ли да чуеш това, което дойдох да ти кажа?
	Колебанието му бе едва доловимо… половин секунда… по-малко. Но Пипа го усети.
	— Не.
	Едното ъгълче на устата на Дигър се повдигна подигравателно.
	— Ще промениш решението си. Давам ти два дни. — Изчака малко и Пипа ясно усети напрежението между тези двама мъже, всеки силен по свой начин. Сякаш невидим нож кръжеше над главите им. Запита се кой ли държи оръжието.
	Дигър продължи и думите му бяха право в целта:
	— Никога не си можел да устоиш на семейните въпроси.
	Мистър Крос вирна предизвикателно брадичка.
	Дигър повдигна шапката си към Пипа, като използва възможността, за да я огледа добре.
	— Колкото до вас, лейди… Не се срещаме за последен път.
	— За последен е, ако знаеш какво е добре за теб — рече твърдо и студено мистър Крос, като не остави никакво място за съмнение.
	— Глупости, дамата има въпроси. — Сините очи на Дигър се впиха в нея. — А аз имам отговори. Наистина имам.
	Мистър Крос направи заплашителна крачка напред и от гърлото му излезе нисък, ръмжащ звук, който привлече вниманието на Дигър. Нахалникът обърна дяволската си усмивка към Крос.
	— Още една причина да дойдеш да ме видиш.
	Гневът на мистър Крос не можеше да се сбърка и през Пипа преминаха тръпките на не особено приятно чувство.
	— Вън!
	Дигър като че ли не се впечатли, но се подчини.
	— Два дни, Крос.
	Намигна обидно на Пипа и излезе.
	Двамата дълго стояха мълчаливо и гледаха как червените кадифени завеси се полюшват от движението при излизането му. Изчакаха тежкия звук на входната врата и едва след като го чу, Пипа издиша, без да е осъзнала, че сдържа дъха си.
	Като чу издишването, Крос се обърна към нея, сивите му очи мятаха мълнии.
	— Може би ще ми обясните как така все още сте тук?


>	Глава 3

C>
	Хрумва ми, че трябваше да обмисля действията си предварително. Все пак, ако човек иска да разбере поведението на гъските, трябва да наблюдава гъсоците.
	Мъжките се познават най-лесно при обикновената сива гъска (Anser anser). Те са по-едри от женските, главите им са по-широки, а вратовете — по-дълги. И когато достигнат сексуална зрялост, имат склонност към агресивно поведение в присъствието на женските. Интересно, но също така се случва да ги защитават, макар че често е трудно поведението им да се разграничи.
@	Научният дневник на лейди Филипа Марбъри,
@@	22 март 1831 г., четиринадесет дни преди сватбата
C$
	За да се защити, Пипа каза първото, което й дойде на ума.
	— Той почука.
	— А не ви ли хрумна, че може би не е желателно да се запознаете с мъж, който чука на вратата на игрална зала?
	Никак не приличаше на човек, който има репутацията на мил и чаровен.
	— Не съм идиотка, мистър Крос.
	Той скръсти здраво ръце пред гърдите си.
	— Идиотите не са идиоти само защото ги наричат така, лейди Филипа.
	Тя се замисли дали да не вдигне полите си и да не назове всички кости на стъпалото си. Но не го направи и не каза нищо.
	— Да замълчите, е може би най-умното нещо, което направихте днес.
	— Нямаше кой друг да му отвори. Изчаках. Наистина, бях изненадана, че бе оставен да чука толкова дълго и толкова силно.
	Той я изгледа с присвити очи.
	— Уверявам ви, че такова недоглеждане няма да се случи отново. И за протокола, Дигър Найт не е джентълмен.
	— Да. Сега го разбирам. — Присви сините си очи зад стъклата на очилата. — Разбира се, докато го установя… той вече беше влязъл.
	— Искате ли да обясните защо ръцете му бяха по тялото ви?
	Тя реши, че е по-добре да не отговаря. Не искаше ситуацията да бъде разбрана погрешно.
	Усетил колебанието й, той се нахвърли върху нея.
	— Помолихте ли го? Беше ли той следващият ви избор за партньор в проучването?
	Тя отстъпи назад и погледна към вратата, обмисляйки бягство.
	— Не… точно.
	„Имам въпроси.“ Не би искал да знае, че бе казала това.
	Той направи крачка към нея, препречвайки й пътя за бягство.
	— А как точно?
	Пипа вдигна поглед към него. Чувстваше се по-виновна от необходимото. Все пак не се беше хвърлила в прегръдките на онзи мъж.
	— Направихте ли му предложение?
	— Не! — Не се поколеба. Не беше. Не точно така.
	Той чу думата така ясно, сякаш бе изкрещяла.
	— Не съм сигурен, че ви вярвам. Все пак преди тридесет минути ми направихте предложение.
	— Не е същото и го знаете.
	_Нямаше да изпадна в тази ситуация, ако бяхте казали „да“._
	— Така ли? — Той се залюля на пети.
	— Така! — От тона й личеше, че й е неприятно. — Вие бяхте част от плана.
	_План, който тотално объркахте._
	Той я гледаше с присвити очи, сякаш чуваше мислите й.
	— Предполагам, че макар и по странен начин, в думите ви има смисъл. — Извърна се от нея и докато се отдалечаваше, подхвърли през рамо: — Предлагам да се върнете у дома си и да изчакате зет си, лейди Филипа. Със сигурност ще дойде да ви потърси, когато му кажа, че сте луда.
	Не можеше да каже на Бърн. Той щеше да каже на баща й, който от своя страна щеше да я държи под ключ в Съри до сватбата. Без да задава въпроси. И Пипа нямаше да получи исканата информация. Нямаше да разполага със знанието, което щеше да е нейната сигурност. Не можеше да го позволи.
	— Не! — извика.
	Той се обърна и каза мрачно:
	— Останали сте с грешното впечатление, че имам желание да изпълнявам заповедите ви, милейди.
	Тя се поколеба.
	— Не съм се хвърлила в прегръдките му. Нищо лошо не съм направила. Ще си вървя. Моля ви… не казвайте на Бърн.
	Със същия успех можеше и нищо да не каже, защото той не й обърна внимание. Погледът му се спря на масата за залагане. На заровете, които тя бе оставила там.
	Пипа направи крачка към него и погледът му срещна нейния, мощен и директен. Тя сдържа дъха си. Замръзна.
	— Вие ли сте играли със заровете?
	Младата жена кимна.
	— Да.
	— Залагали сте?
	— Канех се — отвърна бързо. — Когато си в Рим… така да се каже.
	Той не обърна внимание на шегата й.
	— С Найт?
	— Сама.
	— Условията?
	— Не бях решила. Мислех… може би… — Млъкна и се изчерви от смущение. — Може би…
	Погледът му я изгаряше.
	— Какво?
	Тя погледна към заровете.
	— Да удвоя усилията си да ви накарам да приемете молбата ми.
	— Да съсипя репутацията ви.
	Е, като поставеше въпроса така в тази огромна зала, предложението й изглеждаше много по-скандално отпреди.
	— Да.
	— А ако не стане? Какво? Ще си отидете у дома, ще изчакате и ще се омъжите като добро момиче?
	Говореше, сякаш тя бе дете. Като че ли планът бе идиотски. Не виждаше ли, че е задължителен. Че е научен?
	— Не съм решила — отвърна хитро. — Но мисля, че бих предпочела да обмисля алтернативни възможности. Сега е сезонът в Лондон. Няма как да не намеря негодник, който да ми помогне.
	— Създавате също толкова проблеми, колкото и сестра ви — каза той безизразно.
	Обзе я смущение.
	— Пенелопи?
	— Същата.
	Невъзможно. Пенелопи винаги спазваше приличието. Тя никога нямаше да дойде тук без придружител. Поклати глава.
	— Пенелопи въобще не създава проблеми.
	Той повдигна недоверчиво едната си вежда.
	— Съмнявам се, че Бърн ще се съгласи. Както и да е, Дигър Найт не е подходящ за тази работа. Трябва да побегнете по-бързо и по-надалеч, ако го видите отново.
	— Кой е той?
	— Не е човек, когото трябва да познавате. — Смръщи вежди. Добре. Защо само тя трябваше да изпитва раздразнение? — Не сте хвърлили заровете.
	— Не съм — каза тя. — И съм сигурна, че сте доволен. А ако все пак бях спечелила?
	Очите му потъмняха.
	— Щях да бъда печалба?
	Тя кимна.
	— Разбира се. Избрах ви за партньор в проучването. Но тъй като нямах възможност да заложа, можете да се смятате за късметлия — каза и повдигна полите си, за да си тръгне възможно най-изискано.
	— Не се смятам за късметлия. Не вярвам в късмета.
	Тя пусна полите си.
	— Управлявате казино и не вярвате в късмета?
	Той се усмихна леко.
	— Точно защото управлявам казино, не вярвам в късмета. Особено при заровете. В тази игра има пръст шансът. Но истината, лейди Филипа, е, че на вас и шансът не би ви помогнал. Невъзможно е човек да залага сам срещу себе си.
	— Глупости.
	Той се облегна на масата.
	— В такова залагане няма риск. Ако резултатът е желаният от вас, не губите. А ако резултатът не е според желанията ви… можете да хвърляте пак. Като няма кой да ви държи сметка, няма нужда да зависите от резултата.
	Тя изправи рамене.
	— Аз ще си държа сметка. Казах ви. Не обичам лъжата.
	— И никога не лъжете сама себе си?
	— Нито другите.
	— Дори само това е доказателство, че не сте готова за онова, за което искате да заложите.
	— Намирате честността за пречка?
	— Да, дяволска пречка. Светът е пълен с лъжци и всякакви негодници.
	— Като вас? — Думите излязоха от устата й, преди да е успяла да ги спре.
	Той не изглеждаше обиден.
	— Точно като мен.
	— Е, в такъв случай по-добре е да остана честна, за да има равновесие.
	Той повдигна вежда.
	— Не мислите, че е нечестно да съсипете тайно репутацията си?
	— Не мисля.
	— Нима лорд Касълтън не очаква да сте девствена в първата брачна нощ?
	Бузите й поруменяха. Предположи, че трябваше да очаква подобен директен въпрос от него, но никога преди тази тема не бе повдигана в разговор.
	— Все още имам намерение да… — Извърна поглед. — Да заложа. Просто искам да знам малко повече за акта.
	Той повдигна вежда.
	— Позволете ми да перифразирам. Лорд Касълтън не очаква да сте девствена?
	— Никога не сме го обсъждали.
	— И вие сте намерили пролука.
	Погледът й отново срещна неговия.
	— Не съм.
	— Ако просто премълчавате, това пак е лъжа.
	Истинско чудо бе, че имаше репутацията на чаровник. Никак не бе очарователен.
	— Няма да го излъжа, ако ме попита.
	— Сигурно е прекрасно да живееш в черно-бял свят.
	Не трябваше да задава въпроси.
	— Какво означава това?
	— Че в реалния живот, в който момичетата не са предпазвани от реалността, всички сме оцветени в сиво и истината е относително понятие.
	— Виждам, че съм сгрешила, като съм ви приела за човек на науката. Истината си е истина.
	Едното ъгълче на устата му се повдигна в горчива усмивка.
	Не й харесваше абсолютната му сигурност в думите, които излизаха от устата му. Това очевидно бе грешка. Беше дошла с надеждата да придобие опит и знания, а не да й преподават урок по мъжко превъзходство.
	Време беше да си върви.
	Крос не каза нищо повече и Пипа прекоси стаята на път към изхода. Но точно преди да е отметнала завесите и отворила вътрешната врата, изведнъж изгаряща от нетърпение да си тръгне, той рече:
	— Ако ще залагате, трябва да го направите честно.
	Тя замръзна, едната й ръка придържаше завесата. Със сигурност не го бе разбрала правилно. Обърна глава и му хвърли поглед през рамо.
	— Моля?
	Той бавно извади ръка от джоба на сакото си й я протегна към нея. За миг тя помисли, че я вика.
	И за миг едва не се отзова.
	— Изминали сте целия този път, Пипа. — За първи път я наричаше с галеното й име и тя бе изненадана как то прозвуча от неговата уста. Бързо повторение на съгласните. Начинът, по който устните му закръгляха гласните. Възбуждащо. И нещо повече. Нещо, което не можеше да обясни. — Трябва да имате истински залог, не мислите ли?
	Разтвори длан и тя видя две малки зарчета от слонова кост.
	— Мислех, че не вярвате в късмета?
	— Не вярвам — отвърна той. — Но още по-малко вярвам, че може да се направи залог сам срещу себе си и така да принудиш резултата да удовлетворява приключението…
	— Не е приключение — възрази тя, — а експеримент.
	— Каква е разликата?
	Нима не виждаше?
	— Едното е глупост. Другото е наука.
	— Грешката е моя. Кажете ми, къде беше науката в потенциалния ви залог?
	Тя нямаше отговор.
	— Ще ви кажа… Не е било наука. Хората на науката не залагат. Мъдри са. Знаят, че колкото и пъти да спечелят, шансът е срещу тях.
	Приближи се към нея, принуди я да пристъпи в мрака. Не я докосна, но странно, това нямаше значение. Беше достатъчно близо да го усеща — висок, строен и толкова топъл.
	— Но сега ще заложите, нали, Пипа?
	Объркваше я и й беше много трудно да мисли ясно. Пое си дълбоко дъх и ароматът на сандалово дърво я обгърна и я разсея.
	Не трябваше да казва „да“.
	Но някак си, странно, откри, че не може да каже „не“.
	Протегна ръка към заровете — малки и бели в широката длан. Докосна ги, докосна него и усещането я разтърси. Остана неподвижна и се опита да анализира чувството. Да го идентифицира. Да му се наслади. Но то си отиде, той отдръпна ръката си и й останаха само заровете от слонова кост, все още топли от допира с дланта му.
	Тя също бе топла.
	Разбира се, мисълта бе смешна. Човек не се стопля от бегло докосване. Така ставаше само в романите. Нещо, над което сестрите й биха въздишали.
	Той направи крачка назад и посочи масата.
	— Готова ли сте? — Говореше тихо и нежно в огромната зала.
	— Да.
	— Тъй като ще залагате в моето казино, правилата определям аз.
	— Не ми се струва справедливо.
	Погледът му не трепна.
	— Когато залагаме на ваша маса, милейди, ще съм повече от щастлив да следвам вашите правила.
	— Предполагам, че е логично.
	Той наклони глава.
	— Обичам жените, които мислят логично.
	Тя се усмихна.
	— Според правилата на негодниците тогава.
	Вече бяха до една от дългите маси.
	— Числата седем и единадесет печелят при първото хвърляне. Тъй като вие залагате, вие ще определите залога.
	Нямаше нужда да се замисли.
	— Ако спечеля, ще ми кажете всичко, което искам да знам.
	Той спря и за миг тя си помисли, че ще промени решението си. Обаче той кимна.
	— Справедливо е. А ако загубите… ще се върнете у дома си и към живота си и ще изчакате търпеливо сватбата. И няма да отправяте тази безумна молба към друг мъж.
	Тя смръщи силно вежди в знак на протест.
	— Залогът е голям.
	Той наклони глава.
	— Този е единственият ви шанс да участвам.
	Пипа се замисли над думите му и изчисли вероятността да спечели.
	— Не съм доволна от шансовете си. Шансът ми да спечеля, е само двадесет и две цяло и две десети.
	Той повдигна вежда, очевидно впечатлен.
	Ха. Значи, все пак не е глупак.
	— И тук е мястото на късмета — каза той.
	— Силата, в която не вярвате?
	Той повдигна рамо.
	— Възможно е и да греша.
	— А ако избера да не заложа?
	Той скръсти ръце пред гърдите си.
	— Ще ме принудите да кажа всичко на Бърн.
	— Не можете!
	— Мога, милейди. Не исках да му казвам, но истината е, че на вас не може да се разчита да се грижите за безопасността си. И тежестта пада на хората около вас.
	— Можете да се погрижите за безопасността ми, като приемете предложението ми — отбеляза тя.
	Той се усмихна и проблясването на белите му зъби извика много странно усещане в нея — сякаш седеше в карета, която бе взела прекалено бързо завоя.
	— Много по-лесно е Бърн да се заеме с вас. Освен това ми харесва идеята да ви заключи в кула до деня на сватбата. Така ще стоите далеч оттук.
	От него. Откри, че идеята не й харесва особено.
	Изгледа го с присвити очи.
	— Превръщате залагането в единствената ми възможност.
	— Не сте първата, която се чувства така, докато се кани да заложи. И няма да сте последната.
	Тя разбърка заровете.
	— Чудесно. Число, различно от седем и единадесет, и си отивам у дома.
	— И няма да предлагате на други мъже — доуточни той.
	— Молбата ми не е така непристойна, каквато я изкарвате — каза тя.
	— Достатъчно непристойна е.
	Той беше почти гол. И това бе страшно непристойно. Усети как бузите й се изчервяват, и кимна.
	— Много добре. Ще се въздържа и няма да моля други мъже да ми помогнат в проучването.
	Той изглеждаше доволен от обещанието й.
	— Хвърляйте.
	Тя си пое дълбоко дъх, тялото й се стегна за миг, а сърцето й биеше лудо, когато хвърли заровете. Видя как единия се удари в ръба на масата в другия край, отхвръкна и падна до другия върху огромната буква Ш, началото на „шанс“, а после се затъркаля по масата.
	Девет.
	Шанс, наистина.
	Беше изгубила.
	Постави длани на хладната дървена маса, наведе се, сякаш можеше да накара зарчето да се търкаля, докато тя не спечели.
	Вдигна поглед към противника си.
	— _Alea iacta est_ — каза той.
	Жребият е хвърлен. Думите, които Цезар произнесъл, когато започнал похода си срещу Рим. Разбира се, рискът на Цезар му струвал империята, а Пипа щеше да изгуби и последната си възможност да увеличи знанията си.
	— Изгубих — рече, защото не знаеше какво друго да каже.
	— Така е.
	— Исках да спечеля — каза тя и я обзе разочарование, силно и непознато.
	— Знам. — Докосна с длан бузата й и това отвлече вниманието й от заровете, и тя изведнъж отчаяно закопня за нещо друго. В гърдите й се надигна неописуемо чувство и дъхът й спря.
	Дългите му пръсти изкушаваха, но не докосваха и оставяха гореща диря след себе си.
	— Аз печеля, лейди Филипа — каза той тихо. — Печеля.
	Думата беше нещо повече от сбор от букви. Изведнъж тя ясно осъзна, че той може да поиска изплащането на залога. И че тя ще трябва да го плати.
	Срещна погледа на сивите му очи в полумрака.
	— Исках просто да знам повече за брака.
	Той наклони глава и един кичур падна на челото му.
	— Това е най-обикновеното нещо на света. Защо ви тревожи толкова?
	Защото не го разбирам.
	Не отговори.
	След дълго мълчание той каза:
	— Време е да си вървите у дома.
	Тя отвори уста да отвърне, че облогът е бил глупав, да го убеди да й позволи да остане, но той погали врата й. Молбата й се изгуби в странно, но силно желание за докосване. Сдържа дъха си и устоя на импулса да направи крачка към него.
	— Пипа — прошепна той и тя усети намек за… нещо, което не можеше да определи. Въобще не можеше да мисли. Той бе толкова близо. Прекалено близо и някак си не достатъчно близо.
	— Вървете си у дома, мила — каза той и пръстите му най-после се спряха на мястото, където се усещаше пулсът й. По някакъв начин й даваше всичко и нищо едновременно. Отдаде се на ласката, без да мисли, искаше още.
	Той веднага отдръпна ръката си, но не преди тя да се е насладила на докосването, и за един кратък миг тя се замисли дали да не му върне докосването.
	Очарователно.
	Ужасяващо.
	Пое си дълбоко дъх и отстъпи назад. Крачка, две. Пет, а той скръсти ръце на гърдите си, което бе типично за него, както тя започваше да разбира.
	И докато го наблюдаваше и усещаше странно неспокойствие и неустоимо желание да остане в клуба, тя осъзна, че това място е много повече от онова, за което се бе пазарила.


>	Глава 4

C>
	Розите цъфнаха — две съвършени розови пъпки, излезли от стъблото на червения розов храст. Щях да съм и ужасно горда от постижението, ако не се бях провалила напълно в не-ботаническото проучване.
	Изглежда, знам повече за растенията, отколкото за хората.
	За нещастие, това откритие не е изненадващо.
@	Научният дневник на лейди Филипа Марбъри,
@@	23 март 1831 г., тринадесет дни преди сватбата
C$
	— Наистина, Пипа — въздъхна Оливия Марбъри, застанала на входа на оранжерията, — човек би си помислил, че имаш по-добри занимания от това да се занимаваш с растения. Все пак ще се омъжиш след дванадесет дни.
	— Тринадесет — поправи я Пипа, но не вдигна поглед от дневника, в който записваше сутрешните си наблюдения върху цветята. Знаеше, че не бива да обяснява на Оливия, че работата й над розите е много по-интересна и полезна за науката от някакво си обикновено занимание.
	Оливия изобщо нищо не разбираше от наука.
	— Днес не се брои! — отговори втората — или първата — булка в „двойната сватба на века“, както я наричаха (поне майка им), и вълнението в гласа й не можеше да се сбърка с нищо друго. — Денят вече е минал!
	Пипа устоя на изкушението да поправи по-малката си сестра с твърдението, че ако жената очаква сватбата си с нетърпение, днешният ден наистина не се брои. Но тъй като Пипа бе все така несигурна и тревожна, когато ставаше въпрос за събитието, днешният ден се броеше. И имаше значение.
	Оставаха още четиринадесет часа и — хвърли поглед на близкия часовник — четиридесет и три минути от днешния ден, двадесет и трети март, и Пипа нямаше намерение да смята деня за изминал, без да се му се наслади и да се радва на предбрачния си живот.
	Оливия стоеше от другата страна на работната маса на Пипа, беше се навела над нея, а на красивото й лице грееше широка усмивка.
	— Забелязваш ли нещо различно в мен днес?
	Пипа остави писалката и погледна сестра си.
	— Искаш да кажеш, нещо различно от това, че ще се изцапаш с пръст?
	Оливия сбърчи отвратено нос и се изправи.
	— Да.
	Пипа побутна очилата си по-високо на носа и огледа сестра си — блесналите й очи, потайната усмивка, приятния й външен вид. Не забелязваше нищо различно.
	— Нова прическа?
	Оливия се усмихна самодоволно.
	— Не.
	— Нова рокля?
	Самодоволната усмивка стана още по-широка.
	— Знаеш ли, не си много наблюдателна за учен. — Оливия сложи едната си ръка високо на гърдите и Пипа го видя. Огромният проблясващ рубин. Ококори очи, а Оливия се засмя.
	— Аха! Вече забеляза!
	Протегна ръка към Пипа и тя трябваше да извие тяло назад, за да не бъде ударена с камъка.
	— Не е ли великолепен?
	Пипа се наведе напред, за да разгледа бижуто.
	— Огромен е.
	Оливия се усмихна широко.
	— Бъдещият ми съпруг ме обожава.
	— Бъдещият ти съпруг те разглезва.
	Оливия махна с ръка.
	— Казваш, че не заслужавам да бъда глезена?
	Пипа се усмихна.
	— Бедният Тотнъм. Не знае в какво се забърква.
	Оливия я прекъсна, като я изгледа студено.
	— Глупости. Много добре знае. И това му харесва. — Отново погледна бижуто. — Толкова е красив и червен.
	Пипа кимна.
	— Това е от хрома.
	— От какво?
	— Хрома. Той е съставка от кристала и му придава червения цвят. Ако съставката бе друга, камъкът нямаше да е червен. И щеше да е сапфир. — Оливия премигна, а Пипа продължи: — Широко разпространена заблуда е, че всички сапфири са сини, но не е така. Могат да са във всеки цвят… зелен, жълт или дори розов. Зависи от съставката. Но всички се наричат сапфири. Само ако са червени, ги наричат рубини. Заради хрома.
	Млъкна, видяла изражението на Оливия. Беше същото като на повечето хора, когато Пипа говореше прекалено много.
	Не на всички обаче.
	Не и на мистър Крос.
	Макар че я наричаше луда, изглежда, тя му се струваше интересна. До мига, в който я изхвърли от клуба. И от живота си. Без да й каже нищо от онова, което искаше да знае.
	Оливия отново погледна пръстена.
	— Е, моят рубин е червен. И прекрасен.
	— Така е — съгласи се Пипа. — Кога го получи?
	На красивото лице на Оливия се изписа лека усмивка.
	— Тотнъм ми го даде снощи след театъра.
	— И мама не го спомена на закуска? Шокирана съм.
	Усмивката на Оливия сега бе широка и щастлива.
	— Мама не беше там, когато той ми го даде.
	В тона й имаше нещо като угризение, което Пипа не забеляза. Видя го обаче в многозначителния поглед на сините й очи.
	— Къде беше тя?
	— Предполагам, че ме е търсила. — В разговора настъпи дълга пауза, която, както Пипа добре знаеше, имаше значение. — Не беше с нас.
	Пипа се наведе през масата към сестра си.
	— А вие къде бяхте?
	Оливия се усмихна.
	— Не бива да ти казвам.
	— Били сте сами? — ахна Пипа. — С виконта?
	Оливия се засмя весело, безгрижно.
	— Наистина, Пипа… не е нужно да се шокираш. — Сниши глас. — Бяхме сами, макар и не за дълго. Но достатъчно, за да ми даде пръстена. И аз да му благодаря.
	— Как му благодари?
	Оливия се засмя.
	— Можеш да си представиш.
	— Наистина не мога. — Което беше истина.
	— Със сигурност си имала причина да благодариш на Касълтън.
	Само че не бе имала. Е, беше казвала думата „благодаря“, но до този момент никога не бе имало причина двамата да остават насаме. И беше сигурна, че и през ум не му е минавало да й даде такъв разточителен подарък като този на виконт Тотнъм към Оливия.
	— Как точно му благодари, Оливия?
	— Бяхме в театъра, Пипа — каза Оливия, сякаш я превъзхождаше. — Не можехме да направим кой знае какво. Имаше само няколко целувки.
	Целувки.
	Множествено число.
	Думата стресна Пипа и тя преобърна мастилницата. Тъмната течност потече по масата към току-що засадено лимоново дръвче, а Оливия отскочи назад с писък.
	— Ще ми изцапаш роклята!
	Пипа изправи мастилницата и започна да попива мастилото с парцал, като отчаяно искаше да получи още информация.
	— Целунала си Тотнъм? — Хвърли поглед към вратата на оранжерията, за да се увери, че са сами.
	Оливия отстъпи назад.
	— Разбира се, че го целунах. Не мога да се омъжа за мъж, с когото не сме… съвместими.
	Пипа премигна.
	— Съвместими? — Хвърли поглед към научния си дневник, който лежеше разтворен на масата, изпълнен с бележки за розите, далиите, гъските и човешката анатомия. Бе готова да замени всичко това само за няколко бележки от опита на Оливия.
	— Да. Сигурно си се питала как ще бъде… физически… с Касълтън… щом се ожените?
	„Питала“ бе твърде слаба дума за това, което Пипа изпитваше относно физическата страна на връзката си с Касълтън.
	— Разбира се.
	— Ето, това е — рече Оливия.
	Само че Пипа не бе целувала Касълтън. Устоя на импулса да го изтърси на глас и затърси друг начин да обсъдят опита на Оливия. Не искаше да се издаде, че отчаяно копнее за повече информация. Което, разбира се, бе така.
	— А ти… Харесват ли ти целувките?
	Оливия ентусиазирано кимна.
	— О, да. Той е много добър. В началото бях изненадана от ентусиазма му…
	В този момент Пипа намрази английския език заради всичките му евфемизми.
	— Ентусиазъм?
	Оливия се засмя.
	— В най-добрия смисъл… Целувала съм няколко момчета преди това…
	— Така ли?
	— Но бях изненадана от… — Гласът й заглъхна. Тя махна с ръката с пръстена, сякаш жестът можеше да обясни всичко.
	На Пипа й се искаше да я удуши.
	— От… — подкани я тя.
	Оливия сниши глас до шепот.
	— Опита му.
	— Обясни.
	— Е, езикът му знае какво прави.
	Пипа сбърчи чело.
	— Език?
	Като чу шока в гласа й, Оливия изправи гръб.
	— О! Двамата с Касълтън не сте се целували.
	Пипа смръщи вежди. Какво, за бога, прави човек с езика си в такава ситуация? Езикът бе орган, който се използваше за хранене и говорене. Каква роля играеше в целувките? Макар че, щом устните се докосваха, езиците бяха много близо един до друг… Представата обаче я правеше неспокойна.
	— Предполагам, че не трябва да съм изненадана, разбира се — продължи Оливия.
	Чакай.
	Пипа погледна сестра си.
	— Какво?
	Оливия отново размаха ръката с пръстена.
	— Искам да кажа, говорим за Касълтън.
	— Нищо му няма на Касълтън — защити го Пипа. — Той е мил и добър човек. — Още преди да е довършила, знаеше какво има предвид Оливия. Същото, за което говореше и мистър Крос вчера, когато намекна, че Касълтън не е идеалният съпруг.
	Касълтън бе мил човек, но не вдъхновяваше жените за целувки. И със сигурност не и с език. Каквото и да означаваше това.
	— Разбира се, че е — съгласи се Оливия, без да знае какви мисли вълнуват сестра й. — Също така е и богат. Което помага.
	— Не се омъжвам за него, защото е богат.
	Вниманието на Оливия отново се съсредоточи върху Пипа.
	— А защо се омъжваш за него?
	Въпросът бе скандален.
	— Защото се съгласих.
	— Не това имам предвид и ти го знаеш.
	Пипа наистина знаеше. Имаше няколко причини да се омъжи за него. Всичко, което бе казала на Оливия и мистър Крос, бе истина. Графът бе добър и мил, и обичаше кучета. Ценеше интелигентността на Пипа и бе готов да й предостави пълен достъп до имението и стопанисването му. Може и да не беше интелигентен, нито достатъчно забавен, но бе по-добър от повечето мъже.
	Вярно, не беше това, което много жени биха сметнали за изгодна партия. Не беше виконт, обречен да стане министър-председател, като годеника на Оливия, не беше успял със собствени сили маркиз с казино и лоша репутация като Бърн, но не беше и стар като съпруга на Виктория или отсъстващ като този на Валъри.
	И я беше помолил да се омъжи за него.
	При тази мисъл тя се поколеба.
	Това също имаше значение.
	Филипа Марбъри беше странна, а това като че ли нямаше значение за лорд Касълтън.
	Не искаше обаче да изрича това на глас. Нито пред Оливия — най-идеалната булка на света и омъжваща се за един от най-влиятелните мъже в Британия. Затова каза:
	— Вероятно се целува отлично.
	Изражението на Оливия беше в унисон с чувствата на Пипа по въпроса.
	— Може би — каза тя.
	Не че Пипа щеше да подложи на тест теорията си.
	Не можеше. Беше се съгласила на облога, предложен от мистър Крос. Беше обещала.
	Представи си как заровете се търкалят по покритата със зелено сукно маса, топлото докосване на топли пръсти, сериозни сиви очи и дълбок, мощен глас, който настоява: „И няма да отправяте молбата си към други мъже“.
	Пипа Марбъри спазваше обещанията си.
	Но този случай беше спешен, нали? Оливия и Тотнъм се целуваха все пак. Без съмнение, целувките между годеници не бяха включени в облога.
	Нали?
	Само дето тя не искаше да целуне годеника си.
	Погледът на Пипа се спря на розовата пъпка, върху която бе съсредоточена преди идването на сестра си. Прекрасното научно откритие, което бледнееше в сравнение с току-що споделената от Оливия информация.
	Не беше правилно, че не искаше да поднесе молбата си на Касълтън.
	И беше неправилно, че искаше да помоли друг мъж — особено като се имаше предвид, че той, напълно незаинтересуван, я бе изхвърлил от клуба си.
	Това, че гърдите я стягаха, Пипа не отдаваше на спомена за високия очарователен мъж, а на обикновена нервност преди брака.
	Всички булки бяха нервни.
	— Тези дванадесет дни не могат да минат достатъчно бързо! — заяви Оливия, отегчена от разговора и в неведение по отношение на мислите на Пипа.
	Изглежда, всички булки бяха нервни, с изключение на Оливия.

	* * *

	— Двадесет и осем часа. — Дигър Найт лениво извади часовника от джоба си, преди да се усмихне самодоволно. — Признавам, не очаквах да минат повече от дванадесет.
	— Харесва ми да те карам да гадаеш. — Крос съблече палтото си и седна на неудобния дървен стол, поставен до далечния край на масивното бюро на Найт. Хвърли многозначителен поглед през рамо на помощника му, който го бе довел в кабинета на Дигър. — Затвори вратата.
	Белязаният от шарка мъж се подчини.
	— От грешната страна на вратата си.
	Мъжът се ухили.
	Найт се засмя.
	— Остави ни. — Когато най-после бяха сами, рече: — Какво да кажа, хората ми се грижат за мен.
	Крос се облегна назад, преметна крак връз крак и отказа да позволи на огромното бюро да изпълни задачата си — да сплашва.
	— Хората ти пазят дела си.
	Найт не изрази несъгласие.
	— Преданост на всяка цена.
	— Прекрасно правило за улично дете.
	Найт наклони глава.
	— Казваш, че твоите хора не са ти предани заради парите?
	— Аз им предлагам повече от финансова сигурност.
	— Ти, Бърн и Чейс никога не можете да устоите на бедните, съсипани души — присмя му се Найт и се изправи. — Винаги съм мислил, че тази работа трябва да се остави на викария. Джин?
	— Знам, че не трябва да пия нищо, което ти предлагаш.
	Найт се поколеба дали да напълни чашата си.
	— Мислиш, че ще те отровя?
	— Няма да се преструвам, че знам на какво си способен, ако ти бъде дадена възможност.
	Найт се усмихна.
	— Трябваш ми жив за моите планове, момчето ми.
	На Крос не се хареса многозначителната нотка в гласа му, самодоволния намек, че тук е от грешната страна на масата и че ще бъде въвлечен в игра с висок риск, чиито правила не знае. Отдели миг да огледа добре кабинета на Найт.
	Беше идвал тук и преди, последния път — преди шест години. Стаите не се бяха променили. Все още бяха чисти и непретрупани, лишени от всичко, което би разкрило нещо за собственика или личния му живот. Едната стена бе запълнена с папки — Найт ги наричаше застраховки — които бяха внимателно подредени. Крос най-добре от всички знаеше какво съдържат — финансовата история на всекиго, който някога е играл на масите в игралната зала на Найт.
	Крос знаеше не само защото подобни папки имаше на пода в кабинета му, но и защото една нощ ги бе видял. Това бе станало преди шест години, когато Дигър бе отворил една огромна книга и помощникът му с длани като парчета шунка бе показал на Крос, преди да го пребият почти до смърт, доказателството за нарушение.
	Той не се бе съпротивлявал.
	Найт бе спрял хората си, преди да са го убили, и им бе наредил да приберат всичките му пари и да го изхвърлят на улицата.
	Но не и преди да накара Крос да поеме по друг път.
	Беше се навел над него, без да обръща внимание на подпухналото му и насинено лице, окървавените дрехи и счупените пръсти. _„Мислиш, че не виждам какво правиш? Как ме изиграваш? Няма да те убия. Още не ти е дошло времето.“_
	Очите на Крос бяха подути, почти затворени, но бе видял как Найт, силно разгневен, се надвесва над него. _„Но няма да ти позволя ме ограбиш отново“_, беше казал по-възрастният мъж. _„Така, както се чувстваш в момента… това е моята застраховка. Ако се върнеш, ще стане по-лошо. Направи си услуга и стой далеч, в противен случай няма да ми оставиш друг избор, освен да те унищожа.“_
	Той вече бе унищожен, но бе останал надалеч.
	До днес.
	— Защо съм тук?
	Найт се върна на стола си и гаврътна алкохола на една глътка. Потръпна и каза:
	— Зет ти ми дължи десет хиляди лири.
	Само годините опит успяха да предпазят Крос да издаде шока си. Десет хиляди лири бяха огромна сума. Повече, отколкото някои хора успяват да придобият за цял живот. Повече, отколкото множеството благородници биха придобили за година. И дори за две. И определено повече, отколкото барон Дънблейд можеше да върне. Вече беше продал всяко парче свободна земя от имението си, а доходът му бе две хиляди лири годишно.
	Две хиляди четиристотин тридесет и пет лири за миналата година.
	Не беше много, но бе достатъчно, за да имат съпругата и децата му покрив. Достатъчно, най-после да изпрати сина си на училище. Достатъчно, за да поддържа илюзията, че е уважаван човек, което позволяваше на него и жена му да получават така желаните покани от обществото.
	Крос се бе погрижил за това.
	— Как е възможно?
	Найт се облегна назад и започна да върти малката кристална чашка в ръцете си.
	— Той обича игралните маси. Кой съм аз, че да го спра?
	Крос устоя на изкушението да се протегне през масата и да го стисне за гърлото.
	— Десет хиляди лири е много повече, отколкото може да се загуби на масите, Дигър. Как е станало?
	— Изглежда, му е бил даден кредит, който той не може да върне.
	— Той никога през живота си не е имал толкова пари.
	Найт каза невинно, но остро:
	— Увери ме, че няма да има проблеми. Не съм аз отговорен, че ме е излъгал. — Срещна погледа на Крос, очите на когото блестяха и казваха, че всичко му е ясно. — Някои хора не могат да се спрат. Ти ме научи на това.
	Думите трябваше да ужилят и Крос да си спомни онази отдавна отминала вечер, когато, едва завършил университета, уверен в себе си, беше играл на масите на Найт и бе спечелил. Отново и отново картите му показваха сбор двадесет и едно. Не можеше да спре да печели.
	Месеци наред бе посещавал различни игрални зали — една нощ тук, две нощи там — и бе уверявал всички, че просто има късмет.
	Всички, освен Дигър.
	— Значи това е отмъщението ти? След шест години?
	Найт въздъхна.
	— Глупости. Отдавна съм го преживял. Никога не съм вярвал в студеното отмъщение. Винаги съм го обичал горещо. За храносмилането е по-добре храната да е топла.
	— Тогава изчисти дълга.
	Найт се засмя и разпери пръсти.
	— Не сме чак толкова близки, Крос. Дългът остава. Дънблейд е глупак, но това не променя факта, че ми дължи пари. Това е бизнес. Сигурен съм, че ще се съгласиш. — Направи дълга пауза, после каза: — Жалко, че е благородник. Затворът за длъжници може би ще е по-добре от онова, което аз му готвя.
	Крос не се престори, че не разбира. Той самият управляваше казино и знаеше по-добре от всеки друг какви тайни наказания се налагаха на благородниците, които смятаха, че могат да не връщат дълговете си. Наведе се напред.
	— Мога да изравня това място със земята. Половината от нашите членове са благородници.
	Найт също се наведе напред.
	— Аз нямам нужда от тези благородници, момче. Държа сестра ти.
	Лавиния.
	Единствената причина за присъствието му тук.
	В съзнанието му проблесна спомен: Лавиния, млада и със свежо лице, му се присмива, докато препуска напред с любимата си кобила по девънширските скали. Беше по-малка от него със седем години, разглезена и не се страхуваше от нищо. Нищо чудно, че е дошла да се срещне лице в лице с Найт. Лавиния не беше от хората, които си кротуват дори когато така е най-добре за всички.
	Беше се омъжила за Дънблейд в годината, в която бе умрял Бейн и Крос бе напуснал дома им. Беше прочел за сватбата във вестниците — бързо ухажване, последвано от дори още по-бърза сватба — със специално разрешително, за да се избегне периодът на оплакване. Без съмнение, баща им бе искал сватбата да стане бързо, за да е сигурен, че някой ще се ожени за дъщеря му.
	Крос срещна блестящия поглед на Найт.
	— Тя няма нищо общо с това.
	— О, напротив. Удивително е как дамите успяват да се забъркат в разни беди, нали? Независимо колко се старае човек да ги предпази, ако дамата е решила да се забърка в нещо, тя го прави — каза Найт, отвори украсената абаносова кутия, която бе на бюрото му, извади пура и я чукна един-два пъти в бюрото, преди да я запали. След дълго дръпване каза: — А ти имаш две такива на главата си. Да поговорим за новата ми позната. Дамата от вчера. Коя е тя?
	— Тя не е от значение. — Крос веднага разбра, че е сбъркал. Не трябваше да обръща внимание на въпроса. Трябваше да го подмине. Защото бързият му отговор разкриваше повече, отколкото скриваше.
	Любопитен, Найт наклони глава на една страна.
	— Изглежда, че има голямо значение.
	По дяволите! Тук не беше нито мястото, нито времето за Филипа Марбъри с нейните огромни сини очи, прекалено логичния й ум и странни, изкушаващи забележки. Отблъсна мисълта.
	Нямаше да я замеси в това.
	— Тук съм заради сестра си.
	Найт позволи темата да бъде сменена. Прекалено лесно може би.
	— Сестра ти има характер, поне това мога да кажа.
	Стаята изведнъж стана прекалено задушна и тясна, но Крос устоя на изкушението да се размърда на малкия стол.
	— Какво искаш?
	— Не става въпрос за това какво искам. А за това какво предложи сестра ти. Много е великодушна. Изглежда, младата дама е готова на всичко, за да предпази децата си от скандал.
	— Децата на Лавиния няма да бъдат замесени в скандал. — Думите бяха произнесени твърдо, с нетрепващо око. Крос бе готов да преобърне земята, за да постигне това.
	— Сигурен ли си? — попита Найт и се облегна назад. — Изглежда, са много близо до разрушителен скандал. И бедност. Баща със склонност към хазарта, който ще пропилее наследството им. Съкрушена майка. И когато всичко това се прибави към чичо им, който заряза обществото и семейството си, без нито веднъж да погледне назад и… — Не беше нужно да завършва изречението.
	Не беше вярно.
	Поне не всичко.
	Никога не е зарязвал семейството си.
	Присви очи.
	— Изгубил си акцента си, Дигър.
	Едното ъгълче на устата на Дигър се повдигна нагоре.
	— Няма нужда да го използвам пред стари приятели. — Дръпна дълго от пурата. — Но да се върнем към онези щастливи млади момчета. Майка им е силна. Предложи тя да изплати дълга. Жалко, че няма пари.
	Нямаше нужда да си гений, за да разбереш намека. Да видиш мръсотията. По-слаб мъж щеше да се поддаде на гнева, без да е чул всичко, но Крос не бе слаб.
	Чу не само заплахата. Изслуша и предложението.
	— Няма да говориш повече със сестра ми.
	Найт сведе глава.
	— Наистина ли мислиш, че си в положение да ми даваш заповеди?
	Крос се изправи и преметна палтото през ръката си.
	— Аз ще платя дълга. Направи го двоен. Ще изпратя платежната заповед утре. И ще стоиш далеч от семейството ми.
	Обърна се да си върви.
	Без да става, Найт му отвърна:
	— Не.
	Крос спря, хвърли поглед през рамо и за първи път си позволи чувствата му да се отразят в тона му.
	— За втори път ми отказваш, Дигър. Това не ми харесва.
	— Страхувам се, че дългът не може да бъде изплатен така лесно.
	Дигър Найт не си беше заслужил репутацията на един от закоравелите играчи в Лондон, като бе играл по правилата. Той наистина имаше склонност да нарушава правилата, което преди всичките тези години бе спасило кожата на Крос. Харесваше му как работи умът на Крос. Беше го принудил да му каже как брои картите, как изчислява коя ще бъде следващата карта, как разбираше кога и колко да заложи.
	Как така винаги печелеше.
	Поне на хазартните маси.
	— Какво искаш тогава?
	Дигър се засмя — гърлен и силен смях, който накара Крос да скръцне със зъби.
	— Какъв забележителен момент… великият Крос, готов да ми даде всичко, което поискам. Колко… си отговорен. — В гласа му не се долавяше изненада, а само самодоволство.
	И в този миг Крос разбра, че въобще не бе ставало въпрос за Дънблейд. Найт искате нещо повече и бе готов на всичко, за да го получи.
	— Губиш ми времето. Какво искаш?
	— Много е просто всъщност — каза Найт. — Искам да направиш дъщеря ми графиня.
	Готов да чуе цената за репутацията на сестра си и безопасността на децата й, Крос би казал, че нищо не би могло да го изненада. Беше очакват Дигър да предложи да стане партньор в „Ангелът“, някои хора от охраната му да отидат да работят за него или дори самият Крос да стане управител на игралната му зала.
	Очакваше изнудване, удвояване на дълга, дори утрояване — сума, достатъчна да му нанесе финансов удар. Дори беше готов да чуе предложение за партньорство между клубовете, защото Найт ненавиждаше това, че „Падналият ангел“ бе постигнал успех сред аристократите само няколко месеца след отварянето си, докато клубът на Найт си оставаше второкласен и приемаше само благородниците, непокриващи стандартите за членство в „Падналият ангел“.
	Но никога не бе очаквал онова, което чу.
	Затова направи единственото, което би могъл да стори човек в неговото положение. Засмя се.
	— Да не би да изреждаме онова, което ни се иска? Ако е така, аз бих искал златен летателен апарат.
	— И аз щях да намеря начин да ти го дам, ако притежаваш нещо, което ми е скъпо. — Изгаси пурата.
	— Не знаех, че Меган ти е скъпа.
	Погледът на Найт се стрелна към Крос.
	— Откъде знаеш името й?
	Удар.
	Крос се замисли какво знае за единственото дете на Найт. Информацията бе взета от папките, заключени във вътрешния сейф на „Ангелът“. Онези, които съдържаха тайните на потенциалните им врагове — политици, престъпници, духовници със склонност към палежи, конкуренти.
	Виждаше информацията така ясно, сякаш папката на Найт лежеше разтворена пред очите му.
	Име: Меган Маргарет Найт, родена на 3 юли 1812 година.
	— Знам доста за младата Меган. — Направи пауза. — Или трябва да я наричам Маги?
	Найт се съвзе.
	— Това никога не ме е интересувало.
	— Не, предполагам, че не, след като името е ирландско. — Преметна палтото си през облегалката на стола и се наслади на надмощието, което бе постигнал, колкото и малко да бе то. — Меган Маргарет Найт. Изненадан съм, че си позволил.
	Найт извърна поглед.
	— Оставих майка й да избере името.
	— Мери Катрин.
	_Мери Катрин О’Брайън, ирландка, родена през 1796 година, омъжена за Найт през февруари 1812 година._
	— Трябваше да се досетя, че имаш информация за тях. — Смръщи вежди. — Чейс е копеле. Някой ден ще го накажа, както се полага.
	Крос скръсти ръце, като чу името на партньора си, който бе и основател на „Падналият ангел“.
	— Гарантирам, че това никога няма да стане.
	Найт срещна погледа му.
	— Предполагам, че трябва да съм благодарен. Все пак ти вече знаеш за момичето. Ще е като да се ожениш за стара приятелка.
	Живее в Бедфордшир, в малка къщичка на Хай стрийт. Найт й изпраща двеста лири на всяко четвърто число от месеца, не я посещава и не е виждал момичето, откакто е отпратил майката и дъщерята през октомври 1813 година. Момичето израснало с гувернантки, говори посредствен френски. Завършило е девическото училище на мисис Колдфел, дневна форма.
	— И откога се интересуваш от дъщеря си?
	Найт сви рамене.
	— Откакто е достатъчно голяма, че да струва нещо.
	Имаше още един ред, изписан с едрия почерк на Чейс.
	Момичето трябва да пише на Найт всяка седмица. Пуска писмата във вторник.
	Той не отговаря.
	— Винаги любящ баща — каза с горчивина Крос. — Мислиш да си купиш титла?
	— Така се играе играта в наши дни, нали? Аристокрацията вече не е каквото беше. Господ ми е свидетел, все по-малко и по-малко благородници имат пари или добра работа като теб и мен. Меган ще пристигне след шест дни. Ще получи титлата и внукът ми ще бъде граф Харлоу.
	Граф Харлоу.
	Бяха минали години, откакто бе чувал това име, изречено на глас.
	Темпъл — четвъртият съсобственик на „Падналият ангел“ — го беше изрекъл в деня, в който бащата на Крос бе починал и Крос го бе нападнал, макар да бе непобедим, и не се бе успокоил, докато не го бе видял проснат на земята. Сега сдържа гнева си, който самодоволството, с което бе изречено името, предизвикваше.
	— Ако дъщеря ти се омъжи за мен, ще получи мръсна титла, покрита с пепел и сажди. Тя няма да ти заслужи уважение. Дъщеря ти няма да бъде канена в обществото.
	— „Ангелът“ ще ви заслужи поканите.
	— Първо трябва да ги поискам.
	— Ще ги поискаш.
	— Уверявам те, че няма — обеща Крос.
	— Нямаш избор. Аз ги искам. Ти само се ожени за дъщеря ми. А аз ще опростя дълга на зет ти.
	— Цената е прекалено висока. Има и други начини да се сложи край на това.
	— Поставяш ме пред много труден избор. Кое, мислиш, ще бъде по-лошо за децата? Скандалът, който ще очерни името им? Или наказанието, което мога да наложа на баща им някоя вечер, когато най-малко очаква? Или пък проституирането на майка им? С тази червена коса, уверявам те, има мъже, които ще платят много пари, за да я заведат в леглото си, доброволно или насила.
	И гневът избухна. Крос се спусна към бюрото и издърпа Найт от стола му.
	— Ако я докоснеш, ще те унищожа.
	— Не и преди аз да унищожа тях. — Думите излязоха задавени, но истината в тях бе достатъчна Крос да се успокои. Найт усети промяната. — Не е ли време да се погрижиш за безопасността на семейството си?
	Думите отекнаха в него — ехо на хилядите пъти, когато си бе повтарял това. Мразеше Найт, защото ги бе изрекъл на глас.
	Но себе си мразеше повече.
	— Държа всички карти — повтори Найт и този път нямаше самодоволство.
	Само истина.


>	Глава 5

C>
	Проучването ми разкри, че човешкият език не е един мускул, а по-скоро осем уникални мускула, половината от които са прикрепени към костта и са неразделна част от формата и функцията на най-големия орган.
	Макар това допълнително проучване да изяснява част от човешката анатомия и нещо, което преди ми бе неизвестно, оставам невежа по отношение на това каква е ролята на въпросния мускул в дейности, несвързани с храненето и артикулацията. Може да помоля Оливия да ми обясни. Решението не е идеално.
@	Научният дневник на лейди Филипа Марбъри,
	24 март 1831 г., дванадесет дни преди сватбата
C$
	— Искам да бъде наказан.
	Крос се загледа как Темпъл се наведе ниско над билярдната маса, намираща се в апартамента на собствениците в „Падналият ангел“ и нанесе точен удар, при който бялата топка се удари в червената, след това — в борда, и накрая — в трета, частично оцветена.
	— Сигурен ли си? Отмъщението никога не е било в репертоара ти. Особено когато става дума за Найт. — Бърн пристъпи напред и огледа игралното поле. — Дяволите да го вземат късмета ти, Темпъл.
	— Оставете ми поне билярда — отговори Темпъл. — Единствено в тази игра имам шанс да победя и двама ви. — Отстъпи назад, подпря хълбок на близкия стол и се обърна отново към Крос. — Има начини той да изчезне.
	— Ще оставим на теб да предложиш да го убием — каза Бърн, нанесе удар по топката, не уцели втората, макар че бе близо, и силно изруга.
	— Това решение е бързо. И окончателно. — Темпъл сви едното си широко и силно рамо.
	— Ако някой извън тази стая те чуе да говориш така, ще повярва на всички истории за теб — каза Крос.
	— Хората и бездруго вече вярват. Добре, няма да го убиваме. Защо просто не платим дълга?
	— Няма такава възможност.
	— Вероятно е за добро. Дънблейд просто ще натрупа по-голям дълг и ще сме отново в изходно положение. — Бърн се обърна към страничната маса, до която Чейс приготвяше най-добрия скоч в клуба. — Питие?
	Крос поклати глава.
	— Какво иска в такъв случай? — попита Темпъл.
	— Иска да омъжи дъщеря си.
	— За теб?
	Крос не отговори.
	Темпъл подсвирна — дълго и тихо.
	— Брилянтен план.
	Крос го изгледа.
	— Бракът с мен далеч няма да е брилянтен.
	— И защо не? — намеси се Бърн. — Ти си граф, богат като Крез и — което е още по-добре — си в семейния бизнес.
	— В такъв случай някой от вас трябва да се ожени за нея.
	Темпъл се ухили и прие чашата скоч от Бърн.
	— И двамата знаем, че Дигър Найт няма да ми позволи да се приближа до дъщеря му. Бърн е женен, моята репутация е съсипана завинаги, а Чейс е… е… Чейс. Добави към това, че си единственият от нас, когото той уважава, и си съвършеният избор.
	Не беше нищо такова.
	— Просто ме е преценил погрешно.
	— Не е първият — каза Бърн. — Но признавам, ако държеше сестра ми, бих обмислил предложението му. Дигър Найт е безмилостен. Ще получи каквото иска, независимо как.
	Крос не обърна внимание на думите, както и на чувството за вина, което извикаха в него. Все пак вчера в лапите на Найт беше сестрата на съпругата му. Висока и стройна, Пипа беше в силните ръце на Найт, притисната към тялото му, а той шепнеше бог знае какво в ухото й. Като си представи това, го завладя гняв.
	Сестрата на съпругата на Бърн. После и неговата собствена.
	Остави щеката си и отиде до далечната стена. Мозайка от цветно стъкло позволяваше да се види главният етаж на казиното. Този прозорец беше произведение на изкуството и представяше падението на Луцифер във възхитителни подробности — огромният, шест пъти по-едър от средностатистическия мъж, русокос ангел, изхвърлен от рая в ада, безполезните му криле разперени зад него, верига около единия му глезен, а в здравата си ръка стиснал корона с проблясващи скъпоценни камъни.
	Прозорецът бе предупреждение към мъжете долу — напомняше им къде е мястото им и колко са близо до падението си. Това бе изображение на изкушението на греха и порока.
	Но за собствениците на „Падналият ангел“ прозорецът бе нещо друго.
	Той беше доказателство, че онези, изпратени в изгнание, могат да станат владетели и да имат силата да съперничат на онези, на които някога са служили.
	Крос бе прекарал последните шест години от живота си в доказване, че е нещо повече от безразсъдно момче, изхвърлено от обществото, че е нещо повече от титлата, която носи. Че е повече от онова, което правото по рождение му дава. Повече от онова, което му осигури смъртта на брат му. И повече от онова, което последва.
	И проклет да беше, ако позволеше на Дигър Найт да възкреси онова момче.
	Не и след като се бе трудил толкова да го заличи.
	Не и след като бе пожертвал толкова много.
	Огледа събралите се в казиното мъже. Неколцина край билярдните маси, още няколко, отдадени на игра на карти. Рулетката се въртеше във вихрушка от цветове и обещаваше цяло състояние. Беше прекалено далеч, за да види къде е спряло топчето, или да чуе вика на крупието, но видя разочарованието, изписало се върху лицата на мъжете около масата, усетили жилото на загубата. Видя още как надеждата отново надига глава, повежда ги в изкушение, подтиква ги да направят нов залог на ново число… или може би на същото… защото късметът със сигурност бе с тях тази вечер.
	Колко малко знаят.
	Крос се загледа в играта на двайсет и едно долу. Беше достатъчно близо, за да вижда картите. Осмица, тройка, десетка, петица. Дама, двойка, шестица, шестица.
	Залогът бе висок.
	Раздадени бяха и следващите карти.
	Поп. Край на играта.
	Вале. Край на играта.
	Няма такова нещо като късмет.
	Взел решение, той се обърна отново към партньорите си.
	— Няма да му позволя да съсипе сестра ми.
	Бърн кимна, за да покаже, че разбира.
	— И няма да позволиш на Темпъл да го убие. Значи… какво? Ще се ожениш за дъщеря му?
	Крос поклати глава.
	— Той заплаши сестра ми, аз ще заплаша него.
	Темпъл повдигна вежди.
	— Момичето?
	— Той не дава и пет пари за момичето — отвърна Крос. — Имам предвид клуба му.
	Бърн подпря едната си ръка на щеката.
	— Клубът на Найт? — Поклати глава. — Никога няма да успееш да убедиш членовете му да го напуснат. Не и без да ги поканиш да се присъединят към нас.
	— Което няма да стане — отсече Темпъл.
	— Няма нужда всички да го изоставят завинаги — отвърна Крос, няколко стъпки пред тях. — Нужно е да го изоставят само за една нощ. Искам да му докажа, че царството му съществува само заради нашето благоволение. Че ако искаме, можем да го унищожим. — Обърна се отново към казиното. — Тя ще пристигне след шест дни. Дотогава трябва да спечеля надмощие. Имам нужда от контрол над ситуацията.
	— Шест дни? — повтори Темпъл и се усмихна, когато Крос кимна. — Това означава двадесет и девети март.
	Бърн подсвирна.
	— Ето го и надмощието.
	— Тогава отваряме вратите си за онези, които не са членове. — Думите увиснаха в тъмната стая — решение, което дори дяволът не би могъл да измисли.
	Всяка година на двадесет и девети март отваряха вратите си за онези, които не бяха членове на клуба. Поканата важеше от залез до изгрев-слънце. Тогава всички можеха да се насладят на греха и порока в тайния и легендарен свят на „Падналият ангел“.
	Всеки член на клуба получаваше три покани за вечерта — малки квадратни картички, които бяха така желани, че струваха хиляди лири за онези, които искаха да се присъединят към редиците на клуба. Които отчаяно искаха да докажат на собствениците му, че са достойни. Сигурни, че ако залагат достатъчно, могат да получат постоянно членство.
	Рядко успяваха.
	По-често си тръгваха с джобове, олекнали с хиляди лири, и с разказ, който да достави наслада на неполучилите покани.
	Крос срещна погледа на Темпъл.
	— Всички, които редовно залагат в клуба на Найт, отчаяно искат да влязат в „Падналият ангел“.
	Бърн кимна.
	— Планът е добър. Една нощ без най-важните му играчи ще докаже, че можем да му ги отнемем по всяко време.
	— Колко са… тридесет?
	— По-скоро петдесет — отговори Бърн.
	Крос отново посвети вниманието си на етажа от казиното, умът му препускаше, за да състави план и да го приведе в действие. Щеше да спаси семейството си.
	Този път.
	— Ще имаш нужда от вътрешен човек, който да ти каже кои играчи да примамиш.
	— Имам нея — отвърна той, докато наблюдаваше залозите долу.
	— Разбира се — каза Темпъл с възхищение. — Ти и твоите жени.
	— Не са мои. — Беше се погрижил за това. Нито една дори не се приближаваше до това да бъде негова.
	— Не е така — възрази Бърн. — Те те обожават.
	— Обожават онова, което мога да направя за тях.
	Темпъл отвърна с горчивина:
	— Обзалагам се, че е така.
	— А сестра ти? — попита Бърн. — Заплахата ще подейства само ако тя стои далеч от него. А също и Дънблейд.
	Крос наблюдаваше мъжете долу и разсеяно изчисляваше залозите им — колко залагат обикновено и колко губят на всяка ръка. Колко рискуват, когато печелят.
	— Ще говоря с нея.
	Настъпи дълга пауза, която той разбра правилно. Идеята, че може да говори със сестра си — или с който и да е член на семейството си — беше изненада. Без да обърне внимание на шока на партньорите си, Крос срещна погледа на Бърн.
	— Защо тази вечер има толкова малко хора?
	— Балът по случай годежа на Марбъри — отвърна Бърн и думите му бяха придружени от удар на слонова кост в слонова кост. — Разбрах, че тъща ми е поканила едва ли не цялото висше общество. Изненадан съм, че вие двамата не сте получили покани.
	Темпъл се засмя.
	— Лейди Нийдъм ще получи припадък, ако прекрача прага й.
	— Това не е кой знае какво. Тя получава припадъци по-често от всяка друга дама.
	Годежният бал на Марбъри. На Пипа Марбъри.
	Отново изпита вина. Може би трябваше да каже всичко на Бърн.
	Не казвайте на Бърн, _моля ви_. Отново чу молбата й и стисна зъби.
	— Лейди Филипа все още ли е сгодена за Касълтън? — попита, чувствайки се като идиот, сигурен, че Бърн ще прозре истината и ще постави любопитството му под въпрос.
	— Беше й дадена възможност да прекрати годежа — каза Бърн. — Момичето е прекалено интелигентно, ще се отегчи от него само за две седмици.
	По-малко.
	— Ти трябва да я спреш. По дяволите, Нийдъм трябва да я спре — каза Крос.
	Лорд Нийдъм и Долби и преди беше слагал край на годежи. Беше унищожил почти всички шансове на петте си дъщери да се омъжат прилично, когато преди година сложи край на легендарен годеж.
	— Вината е моя, по дяволите. Трябваше да сложа край на годежа още преди да е започнал — каза горчиво Бърн и в гласа му се долавяше силно съжаление. — Помолих я да го прекрати. Пенелопи също. И двамата й казахме, че ще я предпазим. По дяволите, бих й намерил подходящ младоженец още тази вечер, ако мислех, че ще помогне. Но Пипа не иска да го прекрати.
	_„Ще се омъжа, защото дадох съгласието си и не обичам лъжата.“_ Чу думите, видя сериозните й сини очи, когато я предизвика да защити избора си — Касълтън, с интелект, толкова по-слаб от нейния, че бе невъзможно да се повярва, че предстоящата женитба не е фарс.
	Но тя бе обещала и смяташе да спази обещанието си.
	И дори само това я правеше забележителна.
	Без да знае какви са мислите на Крос, Бърн изправи гръб, издърпа надолу ръкавите на ризата си и изруга.
	— Вече е прекалено късно. Тя е на годежния си бал пред очите на обществото, както се казва. Трябва да вървя. Пенелопи ще ми отреже главата, ако не се появя.
	— Съпругата ти прави с теб каквото си поиска — отбеляза сухо Темпъл.
	Бърн не се хвана на въдицата.
	— Наистина. И някой ден, ако имаш късмет, ще изпиташ същото удоволствие. — Обърна се да си върви и тръгна към другия си живот на аристократ.
	Крос го спря.
	— По-голямата част от обществото ще присъства, така ли?
	Бърн се обърна.
	— Някой специално ли ти трябва?
	— Дънблейд.
	В кафявите очи на Бърн се появи разбиране.
	— Предполагам, че ще е там. С баронесата.
	— Може да се отбия в къщата на Нийдъм и Долби.
	Бърн повдигна вежда.
	— Обичам да нарушавам правилата, наложени от тъста ми.
	Крос кимна.
	Време беше да се види със сестра си. Седем години бяха прекалено дълго време.

	* * *

	Половината Лондон се бе събрал в балната зала.
	Пипа надникна от скривалището си — колонадата на горния етаж — притиснала се до една масивна мраморна колона. Милваше по главата болонката си Тротула и гледаше вихъра от коприна и сатен в ритъма на валса. Отметна тежката кадифена завеса и загледа как майка й посреща безкрайния поток от гости за събитието, което можеше да се смята за най-голямото постижение на Нийдъм и Долби.
	Все пак не всеки ден майка на пет дъщери има възможност да обяви годежа и на последното си отроче. На последните си две отрочета. Маркизата бе прималяла от радост.
	Но не достатъчно премаляла, че да не успее да даде този грандиозен бал, на който бе дошла цяла армия.
	— Само подбрани скъпи приятели — беше казала лейди Нийдъм миналата седмица, когато Пипа бе изразила учудването си от огромния брой потвърждения на поканите, които пристигнаха само за един ден и заплашваха да се плъзнат от сребърния поднос и да паднат върху лъщящите черни ботуши на иконома.
	Скъпи приятели, помисли си Пипа с горчивина и огледа тълпата. Беше се заклела да отбягва по-голямата част от хората в залата.
	Не че не разбираше вълнението на майка си. Все пак този ден — когато и петте дъщери Марбъри са официално задомени — се очакваше отдавна, и то не без притеснения. Но най-после, най-после маркизата бе успяла.
	Годежите се правят заради майките, нали така?
	Или, ако не годежите, то поне годежните балове.
	А когато е за две дъщери, радостта е двойна.
	Погледът на Пипа се плъзна от зачервеното лице на майка й, обходи за момент залата и се спря на най-малката сестра Марбъри, която си имаше своята тълпа обожатели в другия край на балната зала и приемаше поздравления, широко усмихната и облегнала ръката си с годежния пръстен на тази на високия си красив годеник.
	Оливия беше най-красивата и най-темпераментната от петте и като че ли получаваше само най-доброто. Беше ли изцяло погълната от себе си и изпълнена с прекалена самоувереност? Разбира се. Но беше трудно човек да я съди сурово, защото досега Оливия не бе срещала човек, когото да не може да спечели.
	Включително мъжа, който бе обречен скоро да стане един от най-влиятелните хора в Британия, защото, ако имаше две неща, които съпругата на политика трябва да притежава, това са смела усмивка и желание да спечелиш, а Оливия имаше по много и от двете.
	Наистина, цял Лондон говореше за предстоящата двойна сватба, но Пипа мислеше, че никой долу няма да забележи отсъствието й.
	— Знаех си, че ще те намеря тук.
	Пипа остави завесата да падне, обърна се и видя най-голямата си сестра. Наскоро придобилата името и титлата маркиза Бърн.
	— Не трябва ли да си на бала?
	Пенелопи се наведе, за да погали Тротула, и се усмихна, когато ловджийското куче изджафка и се отдаде на ласката.
	— Мога да ти задам същия въпрос. Все пак сега, след като съм омъжена, мама се интересува много повече от теб, отколкото от мен.
	— Мама не знае какво пропуска — отвърна Пипа. — Ти си омъжена за легендарен негодник.
	Пенелопи се усмихна.
	— Нали?
	Пипа се засмя.
	— Толкова си горда от себе си. — Отново започна да оглежда тълпата долу. — Къде е Бърн? Не го виждам.
	— Нещо го задържа в клуба.
	Клубът.
	Думите я жегнаха и й напомниха за случката отпреди два дни и за мистър Крос.
	Мистър Крос, който щеше да бъде така не на място в света долу, както и Пипа. Мистър Крос, с когото се бе обзаложила. И беше загубила.
	Прочисти гърлото си, но Пенелопи разбра това погрешно.
	— Закле се, че ще дойде — защити тя съпруга си. — Късно, но ще дойде.
	— Какво се случва в клуба по това време? — не можа да се сдържи Пипа.
	— Аз… няма как да знам.
	Пипа се усмихна широко.
	— Лъжкиня. Ако колебанието ти не те бе издало, че лъжеш, лицето ти щеше да го направи.
	Тъгата смени смущението.
	— Не се предполага дамите да знаят такива неща.
	Пипа премигна.
	— Глупости. Дамите, които са омъжени за собственици на казино, със сигурност трябва да знаят.
	Пенелопи повдигна вежди.
	— Мама няма да е съгласна с теб.
	— Мама не е барометър за това как трябва или не трябва да се държат жените. Тича за солите си против припадъци на всеки тридесет минути. — Дръпна завесата и видяха маркизата долу, потънала в разговор с лейди Бофедърингстоун, една от най-големите клюкарки. Като че ли по команда лейди Нийдъм изпищя развълнувано и писъкът й се извиси нависоко.
	Пипа погледна многозначително Пенелопи.
	— А сега ми кажи какво се случва в клуба.
	— Залагат.
	— Това го знам, Пени. Какво друго?
	Пенелопи сниши глас.
	— Има жени.
	Пипа повдигна вежди.
	— Проститутки? — Предположи, че за такива става дума. Все пак във всички текстове, които бе чела, мъжете се наслаждаваха на компанията на жени, и то рядко на собствените си съпруги.
	— Пипа! — Пени бе скандализирана.
	— Какво?
	— Дори не трябва да знаеш тази дума.
	— Защо? Думата присъства и в Библията, за бога.
	— Не е вярно.
	Пипа дълго мисли, после се облегна на колоната.
	— Мисля, че присъства. А ако не, трябва. Професията не е нова.
	Направи пауза.
	Проститутките със сигурност имаха много знания по въпроса, който я интересуваше. Отговори на въпросите й.
	Пита ли сестрите си? Ехото на думите на мистър Крос от предишния следобед накара Пипа да реши да се обърне към най-голямата си сестра. Ами ако попиташе Пени?
	— Може ли да ти задам един въпрос?
	Пенелопи повдигна вежда.
	— Съмнявам се, че мога да те спра.
	— Интересува ме нещо за… брака.
	Пенелопи й хвърли остър поглед.
	— Какво?
	Пипа махна с ръка.
	— Личните неща.
	Пенелопи се изчерви.
	— Ах.
	— Оливия ми спомена нещо за езици.
	Най-възрастната Марбъри повдигна вежди.
	— Какво знае тя за това?
	— Повече, отколкото и двете подозираме — отговори Пипа, — но не можах да я помоля да ми каже нещо повече и така да понеса да вземам уроци от по-малката си сестра. От теб, от друга страна…
	Настъпи пауза, докато Пенелопи схване смисъла, след това ококори очи.
	— Със сигурност не това очаквах да ме попиташ!
	— Само да ми изясниш някои неща — настоя Пипа.
	— Например?
	— Ами… езиците например.
	Пенелопи запуши уши с ръце.
	— Не искам да чувам нищо повече! Не искам да мисля как Оливия и Тотнъм… — Гласът й заглъхна.
	На Пипа й се искаше да я разтърси.
	— Как какво?
	— Правят това!
	— Но не разбираш ли? Как мога да съм подготвена за всичко това, щом не съм наясно? Биковете в Колдхарбър не са достатъчни!
	Пенелопи се засмя.
	— Биковете в Колдхарбър?
	Пипа почервеня.
	— Виждала съм…
	— И мислиш, че става по същия начин?
	— Е, няма да мисля така, ако някой ми каже… Искам да кажа, мъжките… техните… — Посочи с ръка. — Толкова ли са големи?
	Пенелопи закри устата си с длан, за да спре смеха си, а Пипа усети как гневът й нараства.
	— Щастлива съм, че те разсмивам.
	Пени поклати глава.
	— Аз… — Отново се закикоти и Пипа й хвърли ядосан поглед. — Съжалявам! Просто… не. Не. Имат много малко общо с биковете от Колдхарбър. — Настъпи пауза. — И слава богу.
	— Страшно ли е?
	И просто така, очите на Пенелопи се изпълниха със сантименталност.
	— Не, въобще — прошепна, завладяна от копнеж, и макар че отговорът бе успокояващ, Пипа извърна очи към тавана.
	— И явно няма да ми кажеш нищо повече.
	Пенелопи се усмихна.
	— Любопитна си, Пипа. Разбирам. Но всичко ще ти се изясни.
	Пипа не искаше да разчита на обещанието, че всичко ще й се изясни. Искаше да разбере сега.
	По дяволите мистър Крос и идиотският му залог.
	И дяволите да я вземат, че се бе съгласила.
	Пенелопи продължаваше да говори, самото блаженство и сладост.
	— И ако имаш късмет, ще откриеш… — Въздъхна. — Е, надявам се доста да ти хареса. — Поклати глава, сякаш изтръгната от сън, и отново се засмя. — Престани да мислиш за бикове.
	Пипа смръщи вежди.
	— А как да разбера?
	— Имаш библиотека, пълна с анатомични текстове! — прошепна Пени.
	— Е, поставям на съмнение илюстрациите към няколко от тези текстове! — прошепна в отговор Пипа.
	Пени понечи да каже нещо, но размисли.
	— Разговорите с теб винаги вземат странни обрати. Опасни. Трябва да слезем долу.
	Сестрите бяха безполезни. По-добре щеше да бъде да разговаря с някоя проститутка.
	Проститутките.
	Намести очилата си.
	— Да се върнем на жените, Пени. Те проститутки ли са?
	Пени въздъхна и погледна тавана.
	— Не точно.
	— А тогава какви са? — настоя Пипа.
	— Е, достатъчно е да кажем, че идват с джентълмени, но със сигурност не са дами.
	Очарователно.
	Пипа се запита дали мистър Крос общува с въпросните дами. Запита се дали лягат при него в странното му малко легло на пода на претъпкания с разни любопитни неща кабинет. При тази мисъл нещо тежко и огнено изпълни гърдите й. Опита се да анализира чувството. Не беше прилошаване, нито затруднено дишане.
	Не беше особено приятно.
	Преди да е могла да го анализира обаче, Пенелопи продължи:
	— Във всеки случай, независимо какво ще се случи в клуба тази вечер, Бърн със сигурност няма да общува с проститутки.
	Пипа не можеше да си представи зет й да прави нещо подобно. Наистина, не можеше да си го представи да прави каквото и да е друго, освен да оглупява от любов по съпругата си. Връзката им събуждаше любопитството — един от редките бракове, изграден на нещо повече от брачното свидетелство.
	Всъщност повечето разумни хора биха се съгласили, че нищо не би могло да свързва Пенелопи и Бърн, освен брачното свидетелство.
	Но двамата се разбираха прекрасно.
	Още един любопитен факт.
	Без съмнение, някои хора биха нарекли това любов. И може би беше, но Пипа никога не бе вярвала в любовта — толкова малко бракове в обществото бяха сключени по любов, че бяха по-скоро измислица като митологичните същества. Минотаври. Или еднорози. Или пегаси.
	— Пипа? — каза Пенелопи.
	Пипа се върна към разговора. За какво говореха? За Бърн.
	— Е, не знам защо му е да идва — отбеляза Пипа. — Никой не очаква от него да присъства на обществени церемонии.
	— Аз очаквам — отвърна простичко Пенелопи, като че ли единствено това имаше значение.
	И очевидно бе така.
	— Наистина, Пени. Остави бедния човек на мира.
	— Бедният човек — повтори Пени с насмешка. — Бърн получава всичко каквото поиска и когато го поиска.
	— Не че не си плаща цената — подхвърли Пипа. — Ако дойде, значи изпитва силна любов към теб. Ако можех да избегна присъствието тук тази вечер, щях да го направя.
	— И бездруго не си долу, но не можеш да не присъстваш.
	Пени беше права, разбира се. Половината Лондон бе тук и поне един от събралите се очакваше да я види.
	Бъдещият й съпруг.
	Не беше трудно да го намери в тълпата. Дори облечен в елегантен черен фрак и панталон като другите, граф Касълтън изпъкваше, защото не бе така изискан както повечето аристократи.
	Стоеше в единия край на балната зала и се беше навел ниско, защото майка му шепнеше нещо в ухото му. Пипа не бе забелязвала досега, но ухото му стърчеше под доста странен ъгъл.
	— Все още можеш да се откажеш — рече тихо Пенелопи. — Никой няма да те обвини.
	— От бала?
	— От брака.
	Пипа не отговори. Можеше. Можеше да каже всичко, от забавно до скандално, и Пени нямаше да я осъди за това. Наистина, сестра й най-вероятно дори щеше да е щастлива да чуе, че Пипа има някакво мнение за годеника си.
	Но Пипа бе обещала и щеше да остане вярна на обещанието си. Той не заслужаваше да бъде лъган. Беше мил човек, с добро сърце. А това бе повече, отколкото можеше да се каже за по-голямата част от благородниците.
	Премълчаването също е лъжа.
	Думите отекнаха в главата й, спомен отпреди два дни, казани от човек, който подлагаше на съмнение любовта й към истината.
	Светът е пълен с лъжци. Лъжци и измамници.
	Не беше вярно, разбира се. Пипа не беше лъжкиня. И не мамеше.
	Тротула въздъхна и се подпря на бедрото на господарката си. Пипа разсеяно я погали по ушите.
	— Обещах…
	— Знам, че обеща, Пипа, но понякога обещанията… — Гласът на Пенелопи заглъхна.
	Пипа дълго гледа Касълтън.
	— Мразя баловете.
	— Знам.
	— И балните зали.
	— Да.
	— Той е мил, Пени. И ме помоли да се омъжа за него.
	Погледът на Пенелопи омекна.
	— Добре е да искаш нещо повече от това, знаеш ли.
	Но тя не искаше. Нали?
	Пипа се размърда в здраво стегнатия си корсет.
	— И балните рокли.
	Пенелопи си позволи да смени темата.
	— Въпреки всичко роклята е хубава.
	Роклята на Пипа, избрана с почти фанатично вълнение от лейди Нийдъм, беше красива, украсена със светлозелен газ над бял сатен, с ниско изрязано деколте, което разкриваше раменете. Горната част следваше формите на тялото и талията, а полите бяха широки и шумоляха при всяко движение. На всяка друга жена щеше да стои прекрасно.
	Но на нея… Роклята я правеше да изглежда по-слаба и по-висока.
	— Прави ме да изглеждам като _Ardea cineria_.
	Пенелопи премигна.
	— Чапла — уточни Пипа.
	— Глупости. Красива си.
	Пипа прокара длани по перфектно ушития плат.
	— В такъв случай мисля, че е по-добре да остана тук и да запазя илюзията.
	Пенелопи се засмя тихо.
	— Отлагаш неизбежното.
	Истина беше.
	И защото беше истина, Пипа позволи на сестра си да я поведе по тясното стълбище към задния вход на балната зала, където пуснаха Тротула навън, а после незабелязано се промъкнаха сред тълпата доброжелатели, сякаш бяха присъствали през цялото време.
	Бъдещата й свекърва ги откри само за минути.
	— Филипа, мила! — извика и започна ожесточено да си вее с ветрилото от паунови пера. — Майка ви каза, че ще е само скромно събиране! А какъв само бал е това! За моя Робърт и бъдещата му съпруга!
	Пипа се усмихна.
	— И да не забравяме младия Джеймс на лейди Тотнъм и неговата бъдеща съпруга.
	За миг изглеждаше, че графиня Касълтън не я бе разбрала. Пипа чакаше. Най-после върху лицето на бъдещата й свекърва се изписа разбиране и тя се засмя — високо и пискливо.
	— О, разбира се! Сестра ви е прекрасна! Като вас! Нали, Робърт? — Потупа графа по ръката. — Не е ли прекрасна?!
	Той се съгласи.
	— Да! Ъ-ъ… прекрасна сте, лейди Филипа! Наистина! Прекрасна!
	Пипа се усмихна.
	— Благодаря.
	Майка й се приближи към тях, нетърпелива да се състезава за приза най-развълнувана майка.
	— Лейди Касълтън! Не са ли най-прекрасната двойка?!
	— Много са красиви! — съгласи се лейди Касълтън и я заобиколи, за да е близо до Пипа. — Просто трябва да танцувате! Всички отчаяно искат да ви видят да танцувате!
	Пипа бе абсолютно сигурна, че в цялата зала има само двама души, които искат да ги видят да танцуват. Всъщност всеки, който бе виждал Пипа да танцува, знаеше, че не трябва да очаква от нея грация и умения, а опитът й с Касълтън показваше, че и той има подобни недостатъци. Но за нещастие, въпросните двама души бяха двете майки. Неизбежно бе.
	И поне танцът значително щеше да намали техните възклицания в близост до ушите й.
	Усмихна се на годеника си.
	— Изглежда искат от нас да танцуваме, милорд.
	— Добре! Добре! — Касълтън удари пети и леко й се поклони. — Ще ми окажете ли честта да танцувате с мен, милейди?
	Пипа устоя на желанието да се разсмее на официалния въпрос, вместо това хвана ръката му и му позволи да я поведе.
	Беше катастрофа.
	Направиха се за посмешище. Настъпваха се по пръстите, препъваха се в краката си, по едно време той я притисна към себе си, защото бе загубил равновесие. А когато се разделяха в танца, се спъваха в собствените си крака.
	Ако не броеше стъпките си, за да е в такт с оркестъра, Касълтън поддържаше разговора с нея, като просто викаше през разстоянието, което ги делеше.
	Близките двойки правеха всичко възможно да не се втренчват в тях, но Пипа трябваше да признае, че това бе невъзможно, защото Касълтън й съобщи от десет крачки разстояние:
	— О! Забравих да ви кажа! Имам нова кучка!
	Говореше за кучетата си, разбира се — тема, от която и двамата се интересуваха — но Пипа можеше да си представи какъв шок бе това за Луиза Холбрук, когато Касълтън извика точно над внимателно фризираната й коса.
	И Пипа не можа да се сдържи. Започна да хихика и партньорът й й хвърли странен поглед. Вдигна ръка да скрие потръпващите си устни, но в този момент Касълтън добави:
	— Красавица е! Кафява козина с по-тъмни кичури тук и там! Кафяво и златисто… златисто като косата ви!
	Всички около тях ококориха очи при това сравнение между нейната руса коса и златистата козина на последната четирикрака придобивка на Касълтън. И тогава хихикането й прерасна в смях. Все пак това беше най-странният — и най-шумният — разговор по време на танци, който бе водила.
	Смя се по време на последните стъпки на кадрила, раменете й се тресяха, докато правеше задължителния реверанс. Ако имаше нещо, което никога нямаше да пропусне в брака си, това бяха танците.
	Изправи се и Касълтън веднага застана до нея и я поведе към единия край на залата, където дълго стояха в неловко мълчание. Гледаше как другите присъстващи грациозно общуват помежду си, и ясно усещаше присъствието на Касълтън до себе си. Робърт.
	Колко пъти бе чувала Пени да нарича съпруга си Майкъл с глас, който издаваше абсолютна преданост?
	Обърна се и погледна Касълтън. Не можеше да си представи някога да го нарече Робърт.
	— Искате ли лимонада? — наруши той мълчанието.
	Тя поклати глава и отново започна да оглежда присъстващите.
	— Не, благодаря.
	— Трябваше да изчакам да свърши танцът и тогава да ви разкажа за кучката си — каза той, с което отново привлече вниманието й. Беше се изчервил.
	Не й харесваше фактът, че се чувства смутен. Не го заслужаваше.
	— Не! — възрази, зарадвана, че темата отново е повдигната. Беше толкова лесно да разговарят за кучета. — Изглежда, тя е прекрасна. Как я кръстихте?
	Той се усмихна — лъчезарна и откровена усмивка. Друго негово качество.
	— Реших, че може би вие ще имате подходящо предложение.
	Думите му я изненадаха. Никога нямаше да й хрумне да иска мнението на Касълтън по такъв въпрос. Тя просто даваше име на кучето и го обявяваше за част от семейството. Изненадата сигурно се бе изписала върху лицето й, защото той добави:
	— Все пак ще се оженим. И тя ще бъде наше куче.
	Наше куче.
	Кучката беше пръстенът с рубин на Касълтън. Жив и дишащ, пълен с хром кристал.
	Изведнъж всичко й се стори много сериозно.
	Щяха да се оженят. Щяха да имат куче. И тя трябваше да му измисли име.
	Кучето бе нещо много повече от годежен бал, чеиз или сватбени планове — всичко това изглеждаше наистина без значение.
	Кучето правеше бъдещето реално.
	Кучето означаваше дом, редуващи се сезони, посещения от съседите, неделни проповеди и празници по случай реколтата. Кучето означаваше семейство. Деца. Неговите деца.
	Вдигна поглед към добрите усмихнати очи на годеника си. Той чакаше с нетърпение отговора й.
	— Аз… — Млъкна, защото не знаеше какво да каже. — Не ми хрумва нищо подходящо.
	Той се засмя.
	— Е, за нея няма значение. Можете да си помислите. — Наведе се ниско и един рус кичур падна на челото му. — Първо трябва да се запознаете с нея. Може би това ще помогне.
	Тя се насили да се усмихне.
	— Може би.
	Може би това щеше да засили желанието й да се омъжи за него. Тя обичаше кучета. Двамата имаха нещо общо.
	Мисълта й напомни за разговора с мистър Крос, когато тя му изтъкна това като доказателство за съвместимостта й с граф Касълтън. Той й се бе присмял, а тя не бе обърнала внимание на насмешката му.
	Не бяха говорили повече за графа… докато мистър Крос не бе отхвърлил молбата й и не я бе изпратил у дома й със забележката, която изникна в ума й сега, докато стоеше неловко до бъдещия си съпруг.
	„Предлагам да помолите някого другиго. Може би годеника си?“
	Може би трябваше да помоли годеника си. Със сигурност знаеше повече, отколкото показваше, за… тайните на брака. Нямаше значение, че нито веднъж дори не бе намекнал, че тези тайни го интересуват.
	Джентълмените знаеха много повече от дамите по въпроса. Макар че това далеч не бе справедливо.
	Вдигна поглед към Касълтън, който не я гледаше. Всъщност гледаше накъде ли не, но не и към нея. Тя обмисли следващата си стъпка. Той бе близо, достатъчно близо, та да го докосне. Може би трябваше да го стори.
	Той сведе поглед към нея и в топлите му кафяви очи проблесна изненада. Усмихна й се.
	Сега или никога.
	Протегна ръка и го докосна, остави облечените си в коприна пръсти да се плъзнат по облечената му в ярешка кожа длан. Усмивката му не трепна. Потупа дланта й с другата си ръка два пъти, все едно че потупваше куче по главата. Най-малко плътското докосване, което можеше да си представи. С нищо не й напомняше за брачните клетви. Наистина, това бе доказателство, че той нямаше проблеми да влезе в брака не като див звяр.
	Издърпа ръката си.
	— Добре ли си? — попита той, вече оглеждащ залата.
	Не трябваше да си жена с много опит, за да разбереш, че докосването не бе имало ефект върху него. Което според нея бе справедливо, защото неговото докосване също нямаше ефект върху нея.
	Една от дамите наблизо се засмя и Пипа обърна глава към нея — смехът й бе лек, въздушен и фалшив. Смях, който тя така и не бе успяла да усвои — тя винаги се смееше високо или в неподходящ момент. Или въобще не се смееше.
	— Мисля, че бих искала малко лимонада, ако предложението остава — каза.
	Думите го накара веднага да й обърне внимание.
	— Ще ви донеса!
	Тя се усмихна.
	— Ще бъде прекрасно.
	Той посочи към пода.
	— Ще се върна!
	— Отлично.
	И в следващия миг го нямаше, пробиваше си път през тълпата с нетърпение, което можеше да се припише на нещо далеч по-вълнуващо от лимонадата.
	Пипа имаше намерение да го чака, но се отегчаваше. В залата имаше стотици хора, бе ужасно топло и можеше да мине четвърт час, докато Касълтън се върне, бе й странно да го чака така сама и пред очите на всички. Затова отиде в един по-тъмен и по-тих край на помещението, откъдето можеше да наблюдава тълпата.
	Хората, изглежда, си прекарваха добре. Оливия бе в центъра на тълпа ухажори в далечния край на залата, Тотнъм пък бе заобиколен от поддръжници, които искаха да го видят като следващия министър-председател. Майката на Пипа и лейди Касълтън се бяха присъединили към майката на Тотнъм и други възрастни дами, които, без съмнение, бяха заети с последните клюки.
	Докато оглеждаше залата, погледът й бе привлечен от ниша право срещу нея. Там един висок и тъмнокос джентълмен се бе навел прекалено близо над придружителката си и устните му почти докосваха ухото й — нещо, което говореше за любов. Двойката, изглежда, пет пари не даваше, че е на обществено място, и без никакво съмнение, предизвикваше приказки из цялата бална зала.
	Не че това не бе нещо характерно за тези двамата.
	Пипа се усмихна. Бърн бе дошъл и както винаги, имаше очи само за сестра й.
	Много малко хора разбираха как Пени бе успяла да улови в мрежите си студения, резервиран и невъзмутим Бърн — Пипа рядко бе виждала маркиза да се усмихва или да показва чувства извън общуването си с любимата съпруга — но нямаше съмнение, че е уловен и напълно покорен.
	Пени се кълнеше, че това е любов, и точно това Пипа не разбираше. Никога не й бе харесвала идеята за брак по любов, защото имаше прекалено много неясноти, които не можеше да бъдат обяснени. Прекалено много неуловими, нереални неща. Пипа не вярваше в нереалното. Тя вярваше във фактите.
	Загледа как възпитаната й сестра слага длани на гърдите на съпруга си и го отблъсква, като се смее и изчервява като дебютантка. Той отново я дръпна към себе си и я целуна по слепоочието, преди тя да се отскубне и да се смеси с тълпата. Бърн я последва, сякаш го дърпаха с въже.
	Тази невероятна гледка накара Пипа да поклати глава.
	Любовта, ако съществуваше, бе странно нещо.
	Поток студен въздух накара полите й да прошумолят, обърна се и видя, че голямата двойна врата зад нея е широко отворена — без съмнение, за да влезе свеж въздух, който да се пребори със задуха в помещението. Приближи се до големия каменен балкон с намерението да стигне до бравата.
	И тогава чу:
	— Имаш нужда от мен.
	— Нямам. От дълго време се грижа сама за себе си.
	Пипа спря. Имаше някой отвън. Двама души.
	— Мога да оправя това. Мога да помогна. Само ми дай време. Шест дни.
	— И откога имаш желание да помагаш?
	Пипа хвана края на остъклената врата с намерението да я затвори. Да се престори, че нищо не е чула. И да се върне в балната зала.
	Но не помръдна.
	— Винаги съм искал да помагам. — Мъжът говореше тихо, но настоятелно.
	Пипа излезе на балкона.
	— Със сигурност не си демонстрирал това си желание. — Гласът на дамата беше като от стомана. Гневен и нетрепващ. — Всъщност никога не си помагал. Само си пречил.
	— В беда си.
	— Не е за първи път.
	Колебание. Мъжът отново заговори, речта му бе накъсана и издаваше загриженост.
	— Има ли и друг проблем?
	Тя се засмя тихо, но невесело. В смеха се усещаше единствено горчивина.
	— Нищо не може да се направи вече.
	— Не трябваше да се омъжваш за него.
	— Нямах избор. Ти не ми остави такъв.
	Пипа ококори очи. Беше попаднала на кавга между влюбени. Е, в момента не бяха влюбени, но… Вероятно бяха бивши любовници. Въпросът бе кои бяха те.
	— Трябваше да спра сватбата — прошепна той.
	— Е, не го направи — сряза го тя.
	Пипа се облегна на голяма каменна колона, в чиято сянка можеше да се скрие, и надникна, неспособна да устои на изкушението да разбере кои бяха двамата разговарящи.
	Нямаше никого на балкона.
	Съвсем никого.
	Къде бяха?
	— Мога да поправя стореното. Но трябва да стоиш далеч от него. Много далеч. И той не трябва да има достъп до теб.
	В градината долу.
	Изключително любопитна, Пипа тихо се приближи към каменния перваз на балкона.
	— О, и трябва да ти вярвам сега? Изведнъж кипиш от желание да се погрижиш за мен?
	Пипа трепна. Тонът на дамата бе унищожителен. Джентълменът — който според Пипа въобще не бе джентълмен — със сигурност бе сбъркал ужасно в миналото. Тя ускори крачка, приближи се до ръба на балкона, откъдето почти можеше да надникне…
	— Лавиния… — поде той тихо и умолително и Пипа бе обзета от вълнение.
	Име!
	И тогава ритна саксията.
	Те може би не бяха чули шума, който кракът й издаде, като срещна огромното нещо… Но тя извика от болка. Нямаше значение, че веднага покри устата си с длан и твърде високото „О!“ се превърна в заглушеното „Уф!“.
	Но долу незабавно млъкнаха и стана ясно, че са я чули съвсем ясно.
	— Не бива да съм тук — прошепна дамата и Пипа дочу отдалечаването на шумолящи поли.
	Настъпи дълъг миг на тишина, по време на която тя остана неподвижна като статуя, хапейки устни, за да устои на пулсиращата болка в крака си, а после джентълменът долу изруга в мрака:
	— По дяволите!
	Пипа се наведе ниско, опипа пръстите на крака си и измърмори:
	— Без съмнение си го заслужавахте — и едва после осъзна, че идеята да дразни непознатия мъж в градината не е добра.
	— Моля? — попита той тихо, макар вече да не шепнеше.
	Трябваше да се върне на бала. Но вместо това каза:
	— Не изглеждаше да сте били много мил с дамата.
	Мълчание.
	— Не бях.
	— Е, тогава заслужавате да ви остави. — Стисна кутрето си и изсъска от болка: — И дори повече.
	— Ударихте се.
	Вниманието й бе отвлечено от болката, иначе нямаше да отговори.
	— Ударих си пръстите на крака.
	— Наказание за подслушването?
	— Без съмнение.
	— Това ще ви даде урок.
	Пипа се усмихна.
	— Не мисля.
	Не можеше да е сигурна, но й се стори, че той се засмя тихо.
	— Трябва да направите така, че като се върнете в залата, партньорите ви за танц да не ви настъпват.
	Помисли си за Касълтън.
	— Страхувам се, че има голяма вероятност поне един да ме настъпи. — Пауза. — Изглежда, сте извършили огромна несправедливост към дамата. Как стана това?
	Мъжът мълча толкова дълго, че тя си помисли, че си е тръгнал.
	— Не бях до нея, когато тя имаше нужда от мен.
	— Ах! — възкликна Пипа.
	— Ах? — попита той.
	— Човек не трябва да чете чак толкова романтични романи като сестра ми, за да се досети какво се е случило.
	— Вие, разбира се, не четете романтични романи.
	— Не често — отговори Пипа.
	— Предполагам, че четете книги с по-важна тематика.
	— Така е — отвърна тя гордо.
	— Томове по физика и земеделие. — Пипа ококори очи. — Такива са четивата на лейди Филипа Марбъри.
	Тя се изправи и надникна над перилата на балкона към мрака долу. Не видя нищо. Чу прошумоляването на вълнен плат, когато той размърда ръце или крака. Там беше. Точно под нея. Тя протегна ръце към него и прошепна:
	— Кой сте вие?
	Усети косата му, мека и гъста, дори през ръкавиците. Зарови пръсти в нея и стигна до кожата, която бе гореща и в пълен контраст със студения мартенски въздух.
	Още преди да се е насладила на докосването, една голяма и силна длан, стрелнала се от мрака, хвана с лекота и двете й длани.
	Тя ахна и понечи да издърпа ръце.
	Той не я пусна.
	Какво си мислеше тя?
	Очилата се изплъзваха от носа й и тя застина, защото се страхуваше да не паднат, ако се движи.
	— Трябва да знаете, че не бива да протягате ръце в мрака, Пипа — каза той тихо и гласът му й се стори познат. — Никога не се знае какво можете да откриете.
	— Пуснете ме — прошепна тя и рискува да хвърли поглед през рамо към все още отворената врата на балната зала. — Някой ще ни види.
	— А не искате ли точно това? — Преплете пръсти с нейните, топлината бе почти непоносима. Как бе възможно да е толкова топъл в студа?
	Тя поклати глава и усети как очилата се плъзнаха още по-надолу на носа й.
	— Не.
	— Сигурна ли сте? — Той направи така, че изведнъж вече тя го държеше, а не той нея.
	Пипа се застави да го пусне.
	— Да. — Постави и двете си длани на перилата, където бяха в безопасност, и изправи гръб, и точно тогава очилата й паднаха в мрака. Тя протегна ръка към тях, но разбира се, не успя да ги хване и те се изгубиха някъде в нощта.
	— Очилата ми!
	Той изчезна, единственият звук бе шумоленето на плат, докато се отдалечаваше от нея. И незнайно защо тя изпита чувство за загуба. После видя върха на главата му — червеникавокафяво размазано петно на светлината от свещите в балната зала.
	Позна го и я заля вълна от вълнение. Мистър Крос.
	Посочи го с пръст.
	— Не мърдайте.
	Тя вече отиваше към далечния край на балкона, където започваше дългото стълбище, което водеше към градината.
	Той я посрещна в подножието на каменните стъпала, а слабата светлина, която струеше от къщата, хвърляше дяволити сенки върху лицето му. Подаде й очилата и каза:
	— Върнете се в балната зала.
	Тя взе очилата и си ги сложи, и лицето му отново стана ясно и мъжествено.
	— Не.
	— Съгласихме се, че ще се откажете от намерението да съсипете репутацията си.
	Тя си пое дълбоко дъх.
	— В такъв случай не трябваше да ме окуражавате.
	— Да подслушвате и да се нараните?
	Тя отпусна тежестта на тялото си на единия крак и трепна от болка.
	— Мисля, че в най-лошия случай това е леко ставно счупване. Ще зарасне. И преди съм си счупвала пръст.
	— Така ли?
	Тя кимна.
	— Все пак това е само кутрето. Веднъж един кон стъпи на другото ми кутре. Няма нужда да казвам, че дамските обувки не предлагат кой знае каква защита от онези, които са по-добре подковани от нас.
	— Предполагам, анатомията също ви интересува.
	— Да.
	— Впечатлен съм.
	Не бе сигурна дали казва истината.
	— Според моя опит „впечатлен“ не е обичайната реакция на моите знания за човешката анатомия.
	— Така ли?
	Тя бе благодарна за слабата светлина, защото, изглежда, не можеше да спре да говори.
	— Повечето хора го намират за странно.
	— Аз не съм повечето хора.
	Отговорът му я изненада.
	— Предполагам, че не сте. — Направи пауза, замислена за разговора, който бе дочула. Не обърна внимание на неловкостта, която придружаваше спомена. — Коя е Лавиния?
	— Върнете се на бала, Пипа. — Крос се обърна и закрачи покрай къщата.
	Не можеше да го остави да си отиде. Може и да бе обещала да не го доближава, но той бе в тяхната градина. Последва го.
	Той спря и се обърна.
	— Изучихте ли частите на ухото?
	Тя се усмихна, радостна, че е проявил интерес.
	— Разбира се. Външната част се нарича ушна раковина. Някои я наричат външно ухо, но аз предпочитам ушна раковина, защото на латински думата означава „перо“ и образът, който свързвам с нея, ми харесва. Вътрешното ухо се състои от кости и тъкан, като се започне от…
	— Удивително — прекъсна я той. — Знаете толкова много за въпросния орган, а не го използвате както трябва. Готов съм да се закълна, че ви казах да се върнете на бала.
	Отново се обърна. Тя го последва.
	— Чувам прекрасно, мистър Крос. Но имам и свободна воля.
	— Трудно е с вас.
	— Обикновено не е.
	— И на какво се дължи промяната у вас? — Не намали крачка.
	— Нима ви е практика да карате дамите да тичат, за да крачат редом с вас?
	Той спря и Пипа едва не се блъсна в него.
	— Само онези, от които искам да се отърва.
	Тя се усмихна.
	— Вие сте в моя дом, мистър Крос. Не го забравяйте.
	Той погледна към небето, после — нея, и на младата жена й се прииска да можеше да види очите му.
	— Условията на облога бяха ясни — репутацията ви не трябва да пострада. Ако останете тук с мен, ще забележат, че ви няма, и ще ви потърсят. И ако ви открият, край с репутацията ви. Върнете се. Веднага.
	У този мъж имаше нещо, което приковаваше вниманието — нещо в спокойствието и самоконтрола му. Никога през живота си не бе искала нещо по-малко от това да го остави сега.
	— На никого няма да липсвам.
	— Дори и на Касълтън?
	Тя се поколеба, изпита чувство за вина. Графът най-вероятно я чакаше и лимонадата се стопляше в ръката му.
	Мистър Крос като че ли прочете мислите й.
	— На него ще му липсвате.
	Може би беше заради мрака. Или заради болката в крака. Или пък заради обратите в разговора им, които я убеждаваха, че най-после е намерила човек, чийто ум работи като нейния. Никога нямаше да разбере защо изтърси:
	— Иска да дам име на кучката му.
	Настъпи дълъг момент на мълчание и тя реши, че той ще се засмее.
	Моля ви, не се смейте.
	Той не се засмя.
	— Ще се омъжите за него. Тази молба е съвсем незначителна на фона на всичко останало.
	Не разбираше.
	— Не е незначителна.
	— Нещо нередно ли има в това?
	— В кучето?
	— Да.
	— Не, тя вероятно е прекрасно куче. — Вдигна ръце, после ги отпусна до тялото. — Просто ми се струва толкова… толкова…
	— Окончателно.
	Разбираше.
	— Точно така.
	— Окончателно е. Ще се омъжите за него. И ще трябва да давате имена на децата му. Човек би решил, че с кучето ще ви е лесно.
	— Да, но изглежда, че кучето е далеч по-трудната част. — Пое си дълбоко дъх. — Вие обмисляли ли сте някога дали да се ожените?
	— Не. — Отговорът бе бърз и откровен.
	— И защо?
	— Това не е за мен.
	— Изглеждате сигурен.
	— Сигурен съм.
	— Откъде знаете?
	Той не отговори. Спаси го Тротула, която дотича при тях и щастливо и развълнувано излая.
	— Ваша ли е? — попита той.
	Пипа кимна, а болонката се настани в краката им. Крос се наведе да я погали, кучето въздъхна и се остави на ласката.
	— Харесва й — каза Пипа.
	— Как се казва?
	— Тротула.
	Едното ъгълче на устата му се повдигна в многозначителна усмивка.
	— Като Тротула де Салерно? Италианският лекар?
	Разбира се, знаеше, че тя ще кръсти кучето си на учен. Разбира се, че ще се досети.
	— Лекарка.
	Той поклати глава.
	— Ужасно име. Може би все пак не бива да давате име на кучето на Касълтън.
	— Не е! Тротула де Салерно е отлично име!
	— Не. Бих се съгласил да я наречете „отличен пример за младите жени“ или „отличен учен“, но не и да кажете, че името е отлично. — Направи пауза и почеса болонката по ухото. — Бедното животно — каза и сърцето на Пипа се стопли от милия му тон. — Отнесли са се ужасно с теб.
	Тротула легна по гръб и показа корема си с тревожна липса на срам. Той я почеса и Пипа не можеше да откъсне поглед от силните му и красиви ръце и начина, по който милваха козината. След като дълго гледа, рече:
	— Предпочитам да остана навън. С вас.
	Ръката му застина на корема на кучето.
	— А какво стана с омразата ви към лъжата?
	Пипа смръщи вежди.
	— Продължавам да я ненавиждам.
	— Опитвате се да избягате от годежния си бал с друг мъж. Бих казал, че това не е честно.
	— Не и с друг мъж.
	Той замръзна.
	— Моля?
	Пипа побърза да обясни.
	— Да, вие сте друг мъж, разбира се, но не сте реален. Искам да кажа, не сте заплаха за Касълтън. Безопасен сте. — Гласът й заглъхна… изведнъж не се чувстваше в безопасност с него.
	— А фактът, че ме помолихте да ви помогна в дейности, които ще съсипят репутацията ви и общо взето, ще сложат край на годежа ви?
	— Това все още не ви прави мъж — прибързано каза тя, но веднага след това й се прииска да си вземе думите обратно. — Искам да кажа, е… Знаете какво искам да кажа. Не в смисъла, който влагате вие.
	Той се засмя тихо и изправи гръб.
	— Първо ми предлагате да ми платите за секс, после поставяте мъжествеността ми под въпрос. По-слаб мъж може да вземе думите ви присърце.
	Очите й станаха огромни. Не бе искала да намекне…
	— Не съм… — Гласът й отново заглъхна.
	Той пристъпи към нея — достатъчно близо, за да усети топлината на тялото му. Каза тихо и гърлено:
	— Един по-слаб мъж може да се изкуши да ви докаже, че грешите.
	Тя преглътна. Крос бе заплашително висок, когато бе толкова близо. Толкова по-висок от всичките й познати.
	— Аз…
	— Кажете ми, лейди Филипа. — Вдигна ръка, единият му пръст едва не докосна устните й. — Докато изучавахте анатомия, научихте ли как се казва мястото между носа и устните?
	Пипа разтвори леко устни, но устоя на импулса да се наведе към него и да го принуди да я докосне. Отговори шепнешком:
	— Филтрум.
	Той се усмихна.
	— Умно момиче. Това е на латински. Знаете ли значението на думата в превод?
	— Не.
	— Означава „любовен еликсир“. Римляните вярвали, че това е най-еротичната част от тялото. Наричали я лъкът на Купидон заради формата на горната устна. — Докато говореше, прокара пръст по извивката на устната й, по-скоро изкушение, отколкото докосване, едва доловимо. Гласът му стана по-тих, по-дълбок. — Вярвали, че това е знакът на бога на любовта.
	Тя си пое дъх, едва-едва.
	— Не знаех това.
	Той се наведе към нея и остави ръката си да се отпусне до тялото.
	— Готов съм да се обзаложа, че има неща за човешкото тяло, които не знаете, моя малка експертке. Неща, на които с радост бих ви научил.
	Беше толкова близо… думите му бяха по-скоро дъх, отколкото звук, дъх, който погали ухото й, после — бузата й, и извика буря от усещания в нея.
	Така трябва да се чувствам с Касълтън. Мисълта дойде от нищото. Тя я отблъсна и си обеща да се занимае с нея по-късно.
	А сега…
	— Бих искала да се науча — каза.
	— Винаги толкова откровена — усмихна се той, устните му, филтрумът му, бяха толкова близо и толкова опасни като оръжието, чието име носеха. — Това е първият ви урок…
	Искаше той да я научи на всичко.
	— Не изкушавайте лъва — каза Крос и думите погалиха устните й, накараха ги да се полуотворят. — Защото със сигурност ще ви ухапе.
	Мили боже. Би приветствала това.
	Той изправи гръб, отстъпи назад и оправи маншетите на палтото си, напълно спокоен.
	— Върнете се на бала и при годеника си, Пипа.
	Обърна се, а тя си пое дълбоко дъх, защото се чувстваше така, сякаш прекалено дълго бе без кислород.
	Загледа го как се скрива в мрака, и й се прииска той да се върне.
	Желание, което нямаше да се сбъдне.


>	Глава 6

	Часове по-късно, дълго след като и последният залагащ си бе тръгнал от „Ангелът“, Крос седеше зад бюрото си и за трети път се опитваше да изчисли печалбата от вечерта. И за трети път не успя.
	Не успя, защото пред очите му беше все русокосата и очилата Филипа Марбъри, която слизаше по стъпалата на Долби Хаус към него. Наистина, всеки път, когато се опиташе да пренесе някоя цифра от една колона в следващата, си представяше как тя заравя пръсти в косата му или как устните й се извиват под дланта му, и объркваше сметката.
	Крос никога не се изгубваше в пресмятането. По-голямата част от живота му на възрастен бе прекарана в наказание за това, че никога не объркваше сметката.
	Отново сведе глава над книгата.
	Беше събрал три цифри от колоната, когато махалото на бюрото му привлече вниманието му и си спомни как тя леко бе привела механизмите в действие. Изкушението надигна глава и той си представи как привежда и други неща в движение. Като например връзките на панталона му.
	Писецът на писалката му се счупи и по страницата се разля мастилено петно.
	Тя го мислеше за безопасен.
	И с всяка друга жена той беше.
	Но с нея… самоконтролът му — онова, което най-много ценеше — висеше на косъм. На нежен копринен конец, мек като косата й. Като кожата й. Като гласа й в мрака.
	Нададе стон и прокара длани през косата си, отблъсна стола назад от бюрото, подпря облегалката му на стената и разтвори широко крака. Трябваше да прогони спомена за нея от това място. Накъдето и да погледнеше — сметалото, глобуса, проклетото бюро — всичко му напомняше за нея. Беше почти сигурен, че все още усеща мириса й, остатъчния аромат на слънчева светлина и чисто бельо.
	По дяволите.
	Беше съсипала кабинета му… така изцяло, сякаш бе влязла и съблякла дрехите си. И се бе излегнала на бюрото само с очила на носа и леко крива усмивка на устни, а бледата й кожа, изпъкваща красиво на фона на абаносовото дърво.
	Затвори очи. Беше прекалено лесно да извика този образ. Щеше да я притисне с длан точно под красивите бели гърди, чиито зърна бяха с цвета на устните й — пресни праскови, полети с мед. Устата му се напълни със слюнка — нямаше да може да се спре да не се наведе над нея, да не вземе едното й зърно в устата си и да го вкуси. Бе готов да прекара векове над тези гърди и да я възбужда, докато не започне да гърчи тяло под него, да я вкусва, докато не започне отчаяно да иска да продължи — и да се спусне по-ниско.
	И само когато го помоли, щеше да й даде каквото и двамата искаха — да разтвори бедрата й, да прокара длани по меката й млечнобяла кожа и…
	Почукването на вратата прозвуча като изстрел. Предните крака на стола паднаха на пода и в същото време той силно изруга.
	Който и да беше, Крос щеше да го убие. Бавно. И с голямо удоволствие.
	— Какво? — Въпросът прозвуча като лай.
	Вратата се отвори и се появи основателят на „Падналият ангел“.
	— Добро посрещане.
	Крос се замисли дали да не прескочи бюрото и да удуши Чейс.
	— Сигурно не съм се изразил добре. Освен ако клубът не гори, ти не си добре дошъл.
	Чейс не му обърна внимание. Затвори вратата след себе си и се отпусна на голямото кресло от другата страна на бюрото.
	Крос смръщи вежди.
	Партньорът му сви рамене.
	— Да кажем, че клубът гори.
	— Какво искаш?
	— Книгата.
	Клубовете за джентълмени в цял Лондон се гордееха с книгите си за залози и с „Ангелът“ не бе по-различно. В масивната подвързана с кожа книга се записваха всички облози, направени на основния етаж на казиното. Членовете можеха да записват всеки облог — независимо колко е обикновен — в книгата, а клубът вземаше процент от залозите, за да е сигурно, че двете страни ще спазят облога, колкото и странен да е той.
	Чейс обичаше книгата заради тайните, които тя разкриваше за членовете на клуба. И заради застраховката, която представляваше.
	Крос остави тежкия том на бюрото.
	Чейс не протегна ръка към него.
	— Джъстин ми каза, че през по-голямата част от вечерта не си бил в клуба.
	— Джъстин заслужава да му се хвърли един хубав бой заради информацията за нашето местонахождение, която ти дава.
	— Другите не ме интересуват особено — каза Чейс, протегна ръка и завъртя големия глобус. — Най-вече ме интересува къде си ти.
	Крос гледаше как глобусът се върти, мислеше за това, че последният човек, който го бе завъртял, бе Филипа Марбъри, и ненавиждаше Чейс за това, че го докосваше.
	— Не мога да си представя защо.
	— По-лесно ми е да наблюдавам Найт, когато знам къде да го намеря.
	Крос повдигна вежди. Със сигурност не бе разбрал добре.
	— Да не би да предлагаш да забравя, че съсипа зет ми, заплаши сестра ми и ме изнудва?
	— Не. Разбира се, че не. — Чейс спря глобуса с пръст върху Сахара. — И пет пари не давам дали ще се ожениш за момичето, или не. Но искам да внимаваш как ще го накажеш. Той няма да приеме любезно някакви полумерки.
	Крос срещна погледа на съдружника си.
	— Което означава?
	— Че имаш само един шанс. Или пълно наказание, или нищо.
	— Имам планове за пълно наказание.
	— Има причина най-запалените му играчи да не са членове на „Ангелът“. Не са хора, които обикновено бихме искали да видим край масите си.
	— Може би не. Но уважението ги изкушава. Властта. Възможността да са сред тези, които са уважавани и имат власт, които имат титла. Възможността да залагат в „Ангелът“.
	Чейс кимна и протегна ръка към кутията с пури на близката масичка.
	— Къде беше тази вечер?
	— Нямам нужда от пазач.
	— Разбира се, че имаш. Мислиш, че вече не знам къде си бил? — Думите дойдоха иззад облака дим.
	У него се надигна раздразнение.
	— Не си наредил да ме проследят, нали?
	Чейс не отговори на гнева.
	— Нямам вяра на Найт, когато се навърта около теб. Вие двамата винаги сте… имали склонност към проблеми.
	Крос се изправи. Извисяваше се и над бюрото, и над партньора си.
	— Не си наредил да ме проследят!
	Чейс започна да върти пурата между палеца и показалеца си.
	— Иска ми се да имаше скоч тук.
	— Излез. — Беше му достатъчно.
	Чейс не помръдна.
	— Не съм наредил да те проследят. Но виждам, че щеше да е поучително за теб, ако го бях направил.
	Крос изруга невъздържано.
	— Имал си лоша вечер, нали? Къде беше?
	— Видях се със сестра си.
	Чейс повдигна златистите си вежди.
	— Отишъл си на бала на Нийдъм?
	И също така видях Филипа Марбъри. Е, със сигурност нямаше да каже това на Чейс. Не отговори на въпроса.
	— Предполагам, че срещата не е минала добре — рече Чейс.
	— Тя не иска да има нищо общо с мен. Дори когато й казах, че ще се погрижа за Найт. Не ми вярва.
	Чейс дълго мълча и обмисля ситуацията.
	— Със сестрите е трудно. Невинаги реагират добре на заповедите на по-големите си братя.
	— Ти знаеш това по-добре от всеки друг.
	— Искаш ли да говоря с нея?
	— Имаш прекалено високо мнение за себе си.
	Чейс се усмихна.
	— Дамите обикновено ме посрещат с разтворени обятия. Дори дами като сестра ти.
	Крос присви очи.
	— Не искам да се приближаваш до нея. Достатъчно е, че й се налага да се разправя с Дигър… и с мен.
	— Нараняваш ме. — Чейс дръпна от пурата. — Ще стои ли тя далеч от него?
	Крос се замисли за гнева на сестра си по-рано вечерта. Лавиния бе на седемнадесет, когато Бейн умря, а Крос си тръгна. Беше принудена да се омъжи за Дънблейд, защото той бе съгласен да я вземе въпреки несъвършенствата й.
	Несъвършенства, които Крос бе й причинил.
	Несъвършенства, които трябваше да бъдат пренебрегнати и щяха да бъдат, ако бе успяла да избяга от мъката на майка им и гнева на баща им. Ако не бе принудена да оцелява сама, без ничия помощ.
	Без брат, който да се грижи за безопасността й.
	Нищо чудно, че не му повярва, когато й каза, че ще поправи стореното от Дигър и съпруга й. Изпита гняв, разочарование и немалка доза самоомраза.
	— Не знам какво ще направи. Но знам, че Найт няма да стори нещо, което да застраши женитбата на дъщеря му.
	— Трябваше да го унищожим преди години. — Крос не отговори и Чейс добави: — Ти винаги си имал слабост към него.
	Крос повдигна едното си рамо.
	— Без него…
	Просветнаха бели зъби.
	— Нямаше да ни има и нас.
	Крос се засмя.
	— Казано по този начин, може би не трябва да се колебая да го унищожа.
	Чейс се наслади на дълго дръпване от пурата и помисли, преди да каже:
	— Трябва да поддържаш примирието, докато не си готов да го съсипеш. Да защитиш Лавиния. — Крос кимна. — Темпъл каза, че планираш да използваш дамите? Знаеш, че ще имаш нужда от мен, за да ги включиш.
	Крос повдигна вежда.
	— Не мисля, че това ще е необходимо.
	— Сигурен ли си? Те много ме харесват.
	— Сигурен съм.
	Чейс кимна.
	— Питам се каква ли е дъщерята.
	— Дете е на Найт, така че, предполагам, или е ужасна кучка, или бедна душа.
	— Но също така е жена, така че тези са двете най-вероятни възможности, разбира се. — Пауза. — Може би трябва да се ожениш за нея. Бракът направи чудеса за Бърн.
	— Аз не съм Бърн.
	— Не. Не си. — Чейс изправи гръб, завъртя още веднъж глобуса и огледа стаята. — Чудно, че въобще можеш да намериш нещо тук. Чудя се дали да не накарам момичетата да разчистят.
	— Опитай.
	— Не си струва да си навличам гнева ти. — Чейс стъпка пурата и се изправи, приближи се плътно до бюрото и почука с пръсти по огромната книга с облозите. — Късно е и мисля вече да се прибирам, но преди да си тръгна, си помислих, че може би ще искаш да заложиш.
	— Не записвам облозите си в книгата. Знаеш.
	Чейс повдигна едната си златиста вежда.
	— Сигурен ли си, че не искаш да направиш изключение за този? Имаш отлични изгледи да спечелиш.
	Крос се почувства неловко, скръсти ръце пред гърдите си, облегна се назад и изгледа студено партньора си.
	— За какво става въпрос?
	— За лейди Филипа Марбъри — рече Чейс.
	Неловкостта прерасна в ужас. Чейс знаеше. Това не беше изненада. Изобщо даже. Чейс винаги знаеше всичко. Но Крос не бе длъжен да признае.
	— Кой?
	Чейс му хвърли поглед.
	— Така ли ще се държиш? Ще се преструваш, че не знаеш за какво говоря?
	— Не се преструвам. — Крос демонстративно се облегна назад. — Нямам никаква представа за какво говориш.
	— Джъстин й е отворил, Крос. И я е насочил към кабинета ти. А после ми разказа.
	По дяволите.
	— Джъстин е клюкарка.
	— Полезно е да има една-две наоколо, както установявам. А сега за момичето.
	Крос смръщи вежди — настроението му от мрачно прерасна в буреносно.
	— Какво за нея?
	— Какво правеше тя тук?
	— Не е твоя работа.
	— Но може да е работа на Бърн, затова питам.
	Щях да изпълня условията му, _ако държеше сестра ми_.
	Чу отново думите на Бърн и изпита чувство за вина.
	— Онова, което иска, няма да стане. Но е добре да знаеш, че Найт я видя.
	Случаен наблюдател не би забелязал как гърбът на Чейс леко се скова.
	— Позна ли я?
	— Не. — Слава богу.
	Чейс долови колебанието му.
	— Обаче?
	— Тя го заинтригува.
	— Не съм изненадан. Лейди Филипа е интересна.
	— Меко казано. — Не му хареса разбирането, което проблесна в очите на партньора му при тези думи.
	— Не си казал на Бърн?
	Дори животът му да зависеше от това, Крос не знаеше защо не му бе казал. Бърн се смяташе за един от най-студените и хладнокръвни мъже в Лондон. Дори само за миг да помислеше, че Пипа е в опасност, щеше да унищожи заплахата с голи ръце.
	Но Крос бе обещал да запази тайната й.
	Светът е пълен с лъжци.
	Чу отново думите. Нямаше причина да спази даденото й обещание. Трябваше да каже на Бърн. Да му каже и с това да се свърши.
	Но все пак…
	Замисли се за нея, усмихната щастливо по-рано вечерта до болонката си, изражението й стопляше тялото му. Харесваше му да я вижда да се усмихва. Харесваше му да я гледа, независимо какво правеше.
	Харесваше я. По дяволите.
	— Аз се погрижих.
	Чейс дълго мълча, преди да попита:
	— Така ли?
	Крос устоя на изкушението да извърне поглед.
	— Тя дойде при мен.
	— Все още не ми е ясно защо.
	— Няма нужда да знаеш всичко.
	Едното ъгълче на устата на Чейс се повдигна в горчива усмивка.
	— Но много често знам всичко.
	— Не и това.
	Чейс дълго мисли, битка на волята.
	— Да. Изглежда, че няма да узная това.
	— Ще се въздържиш ли да кажеш на Бърн?
	— Освен ако той не повдигне въпроса — отговори Чейс и се облегна назад. — И освен това, ако кажа на Бърн, това няма да помогне за облога.
	Облогът не трябваше да го интересува. Но ехото от нежното докосване на Пипа и странните й думи очевидно го бяха подлудили.
	— Какви са условията?
	Чейс се усмихна — целият само бели зъби.
	— Сто лири за това, че тя е жената, която ще сложи край на проклятието ти.
	Проклятието му.
	Направи огромно усилие, за да не реагира на думите. На насмешката в тях.
	Една златиста вежда отново се повдигна.
	— Сега искаш ли да се обзаложиш?
	— Не вписвам облозите си в книгата — повтори Крос.
	Чейс се усмихна самодоволно, но не каза нищо. Стана и тялото му се раздвижи с непресторена грация.
	— Жалко. Бях сигурен, че лесно ще спечеля сто лири.
	— Не знаех, че не ти достигат дребни.
	— Не е за това. Просто обичам да печеля.
	Крос не отговори и партньорът му си тръгна. Голямата махагонова врата се затвори тихо след него и това бе единственият знак, че въобще е бил тук.
	Едва тогава Крос изпусна въздуха, който до този момент бе сдържал.
	Трябваше да приеме облога.
	Чейс може и да знаеше повече от останалите за тайните на лондонския елит, но едно нещо беше без съмнение.
	Никога повече нямаше да докосне Филипа Марбъри.
	Не можеше.

	* * *

	— Пипа, време е да пробваш роклята.
	Маркиза Нийдъм и Долби каза това едновременно развълнувано и укорително и привлече вниманието на Пипа, която гледаше множеството хора, които влизаха и излизаха от магазините на Бонд стрийт. Много харесваше витрината на магазина на мадам Хъбърт — тя предлагаше доста зрелищна гледка на лондонската аристокрация, която бе заета с всекидневните си задачи — но не се интересуваше особено от производителите на дрехи. Дрехите, както и танците, не бяха от любимите й занимания за запълване на времето.
	Но сватбените рокли изискваха модисти. Както и чеизът.
	И така, ето я тук, участница в може би най-дългото пътуване до модист в историята на пазаруването.
	— Филипа! — Погледът й се откъсна от групата мъже, застанали до входа на магазина за тютюн „Буше енд Бабкок“ от другата страна на улицата, и се обърна към майка си, която бе извикала остро и развълнувано от магазина. — Ела да видиш сестра си!
	С въздишка Пипа се извърна от витрината и мина през завесите, готова за битка. Кадифените завеси още не се бяха върнали на мястото си, а тя вече гледаше Оливия, дребна и съвършена на издигнатата платформа в средата на стаята, в най-красивата сватбена рокля на света.
	— Оливия — рече тихо Пипа и поклати глава. — Ти си…
	— Великолепна! — възкликна маркизата и плесна с ръце, завладяна от майчина радост.
	Оливия бухна полите на прекрасната дантелена рокля в слонова кост и се усмихна.
	— Абсолютно изумителна, нали?
	— Изумителна — съгласи се Пипа. Това все пак бе истина. Но не можа да се сдържи да не добави: — И толкова скромна.
	— О, глупости — каза Оливия и се огледа по-внимателно в огледалото. — Ако не можеш да кажеш истината в задната стая на „Хъбъртс“, къде тогава? Магазините за дрехи съществуват заради клюките и истината.
	Шивачката — призната за най-добрата в цяла Британия — извади карфицата от устата си и я забоде в горната част на роклята, като в същото време намигна на Пипа иззад рамото на Оливия.
	— Съгласна съм.
	Оливия не можеше да свали поглед от отражението си в едно от множеството огледала в стаята.
	— Да. Съвършена е.
	Така беше, разбира се. Не че Оливия имаше нужда от рокля, която да я направи красива. Най-малката и най-красивата сестра Марбъри можеше да носи чувал от зебло от конюшнята на имението и пак да е по-красива от повечето жени в най-хубавите им дрехи. Не, нямаше никакво съмнение, че когато след две седмици Оливия и виконт Тотнъм застанеха пред олтара на църквата „Сейнт Джордж“, тя щеше да бъде изумителна булка и цялото висше общество щеше да говори за нея.
	Пипа, без съмнение, щеше да бледнее в сравнение с нея.
	— Лейди Филипа, Алис ви очаква. — Собственицата на ателието я изтръгна от мислите й, като махна с дългата си ръка към младата помощница, застанала до един висок параван в другия край на стаята и държаща рокля от дантела и коприна.
	Сватбената рокля на Пипа.
	Нещо дълбоко в нея се преобърна и тя се поколеба.
	— Хайде, Пипа. Облечи я. — Оливия сведе поглед към модистката. — Надявам се да е съвсем различна. Не искам хората да решат, че сме облечени в еднакви рокли.
	Пипа не се съмняваше в това, но дори и двете рокли да бяха пълни копия, никой нямаше да може да сбърка двете булки.
	Докато четири от дъщерите на Марбъри бяха с прави пепеляворуси коси, или прекалено червендалести (Виктория и Валъри), или с прекалено бледа кожа (Пипа и Пенелопи), прекалено пълни (Пенелопи и Виктория) или прекалено слаби (Пипа и Валъри), Оливия бе съвършена. Разкошна златиста коса, която блестеше на слънчевата светлина, чиста и розова кожа, а формите й бяха идеална комбинация от извивки. Имаше тяло, създадено за френска мода, и мадам Хъбърт бе направила рокля, която го доказваше.
	Пипа се съмняваше, че модистката — най-добрата в Лондон — може да направи същото за нея.
	Вече навличаха роклята през главата й и платът шумолеше в ушите й и прогонваше мислите й. Младата шивачка стягаше, завързваше и закопчаваше. А Пипа се суетеше и ясно усещаше допира на дантелата до кожата си. Чувстваше се застрашена от задушаване.
	Все още не се бе видяла в роклята, но й се струваше ужасно неудобна.
	Когато Алис свърши работата си, махна на Пипа да отиде в главната зала и за един кратък миг Пипа се запита какво ще стане, ако, вместо да се яви пред очите на сестра си, майка си и най-известната модистка, изтича в задната стаичка и оттам — през задната врата.
	Може би тогава двамата с Касълтън просто ще пропуснат церемонията и само ще се разпишат. Все пак това бе важната част, нали?
	— Това ще бъде сватбата на сезона! — чу тя лейди Нийдъм да казва иззад паравана.
	Е… може би подписването не бе най-важната част за майките.
	— Разбира се, че ще бъде — съгласи се Оливия. — Не ти ли казах, че без значение дали бракът е катастрофа за Пени, аз ще се омъжа добре?
	— Каза ми, милата ми. Винаги постигаш каквото си наумиш.
	Щастливката Оливия.
	— Милейди? — Младата шивачка изглеждаше смутена.
	Пипа предположи, че не всеки ден булката се колебае дали да се покаже със сватбената си рокля.
	Заобиколи паравана.
	— Е? Ето ме.
	— О! — Лейди Нийдъм едва не падна от разкошния диван, а чаят се разля в чинийката й, докато подскачаше на мястото си. — О! Каква прекрасна графиня ще бъдеш!
	Пипа плъзна поглед от майка си към Оливия, която гледаше коленичилите дузина млади шивачки, които доизкусуряваха подгъва на роклята й, повдигаха волани и преместваха панделки…
	— Много е хубава. Пипа. — Направи пауза. — Не колкото моята, разбира се…
	Някои неща никога не се променят. И слава богу.
	— Разбира се, че не колкото твоята.
	Мадам Хъбърт вече помагаше на Пипа да се качи на платформата, захапала здраво със зъби карфиците. В същото време оглеждаше доста неодобрително роклята. Пипа се обърна към голямото огледало, но французойката веднага застана пред нея.
	— Още не.
	Модистката работеше мълчаливо, а Пипа прокара длани по горната част на роклята, проследи извивките на дантелата и коприната.
	— Коприната се произвежда от буби — каза и тази информация й се стори странно успокоителна в този момент. — Е, не точно от буби, а от какавидите на копринените червеи. — Когато никой не отговори, сведе поглед към ръцете си и добави: — Какавидите на _Bombyx mori_, и преди да са станали възрастни индивиди, получаваме коприната.
	Настана дълго мълчание. Пипа вдигна поглед и откри, че всички в помещението я гледаха втренчено — все едно че имаше две глави. Оливия проговори първа.
	— Толкова си странна.
	— Кой може да мисли за червеи в такъв момент? — добави маркизата. — Червеите нямат нищо общо със сватбите!
	А Пипа смяташе, че моментът е идеален да мисли за червеи. Работливите червеи, отказали се от познатия си живот — и от удобствата му — за да плетат коприна и да се подготвят за живот, който не разбират и не могат да си представят, само за да бъдат спрени насред процеса заради изработката на сватбени рокли.
	Но не мислеше, че това интересува майка й, затова не каза нищо, а модистката започна да забожда карфиците и горната част на роклята ставаше все по-стегната и по-стегната. След няколко дълги минути Пипа каза:
	— Доста е тясна.
	Мадам Хъбърт като че ли не я чу. Хвана парче от плата и го стегна още повече.
	— Сигурна ли сте…?
	Пипа опита да протестира, но модистката й хвърли поглед.
	— Сигурна съм.
	Без съмнение.
	После модистката отстъпи назад и Пипа можа да се види в огледалото, където погледът й срещна бъдещото й аз. Роклята беше красива, прилягаше плътно към малкия й бюст и талията й и тя вече не приличаше на дългокрака птица.
	Не, беше истинска булка.
	Но с всеки миг роклята сякаш ставаше все по-тясна. Беше ли възможно такова нещо?
	— Какво мислите? — попита модистката, като я оглеждаше внимателно в огледалото.
	Пипа отвори уста да отговори, без да знае какво да каже.
	— Обожава я, разбира се! — изписка маркизата. — И двете обожават роклите си! Ще бъде сватбата на сезона! Сватбата на века!
	Пипа срещна любопитния поглед на шоколадовите очи на модистката.
	— А векът едва започва.
	Очите на французойката се усмихнаха за един кратък миг, преди Оливия да въздъхне щастливо.
	— Наистина ще бъде. И Тотнъм няма да ми устои в тази рокля. Нито един мъж няма да може.
	— Оливия! — възкликна маркизата от мястото си. — Това не подхожда на една млада дама.
	— Защо? Това е целта, нали? Да изкушиш съпруга си.
	— Дамите не изкушават съпрузите си! — настоя маркизата.
	Усмивката на Оливия стана дяволита.
	— И ти трябва да си изкушила своя един или два пъти, мамо.
	— О! — Лейди Нийдъм се отпусна назад.
	Мадам Хъбърт не обръщаше внимание на разговора. Махна с ръка на две момичета да се приближат, за да оправят подгъва на роклята на Пипа.
	Оливия намигна на Пипа.
	— Минимум пет пъти.
	Пипа не можа да се сдържи.
	— Четири. Виктория и Валъри са близначки.
	— Достатъчно! Не мога да го понеса! — Маркизата стана и излезе през завесите, като остави дъщерите си да се смеят с глас.
	— Доста се тревожа, че някой ден може да си съпруга на министър-председател — каза Пипа.
	Оливия се усмихна.
	— Това носи радост на Тотнъм. Казва, че европейските лидери ще оценят моя приповдигнат характер.
	Пипа се засмя, щастлива, че нещо отвлича вниманието й от тревожния образ на булка, който виждаше в огледалото.
	— Приповдигнат характер? Ама че начин да се опише.
	Оливия кимна и махна с ръка на модистката.
	— Мадам — каза тихо, — сега, когато майка ни я няма, може би е моментът да обсъдим подробностите по изкушаването на съпрузите?
	Пипа повдигна вежди.
	— Оливия!
	Оливия махна с ръка и продължи:
	— Чеизът, който мама поръча… е пълен с памучни и ленени изделия, нали?
	Мадам Хъбърт изви устни в горчива усмивка.
	— Трябва да погледна поръчката, но като знам предпочитанията на маркизата, в колекцията няма много неща, които изкушават.
	Усмивката на Оливия бе възможно най-сладката и най-лъчезарната. Можеше да спечели всеки мъж или жена. Онази усмивка, която я правеше любимото момиче на цяла Британия.
	— Но би могло да се добавят.
	— _Oui._ Всичко, що се отнася до спалнята, е моята стихия.
	Оливия кимна.
	— Отлично. И двете имаме нужда от най-добрите ви умения в тази област. — Махна с ръка към Пипа. — И най-вече Пипа.
	Това я изненада.
	— Какво искаш да кажеш?
	— Само че Касълтън ми прилича на един от онези мъже, които имат нужда от знаци, които да ги напътстват. — Оливия погледна шивачката и добави: — Предполагам, че такива знаци са възможни?
	Французойката се засмя.
	— Ще се погрижа съпрузите ви да намерят пътя си.
	Упътващи знаци. Пипа си спомни как бе поставила длан върху ръката на Касълтън предишната вечер. Как той й се бе усмихнал, а тя въобще не се бе почувствала изкушена. Нямаше и намек за познанията, които тя търсеше.
	Може би тя имаше нужда от упътващи знаци.
	Как човек можеше да разбере това?
	— Аз не се тревожа — рече Оливия и в очите й проблеснаха пламъчета на познание, което надхвърляше възрастта й. — Тотнъм лесно намира пътя си. — Челюстта на Пипа увисна. Думите извикваха мисли за нещо далеч повече от целуване. Оливия я погледна и се засмя. — Няма нужда да си така шокирана.
	— Ти…? — сниши глас до едва доловим шепот. — Не само си се целувала? С език?
	Оливия се усмихна и кимна.
	— Снощи. Но имаше и целувки. И доста езици. На интересни места. — Пипа усети, че очите й ще изхвръкнат. — Ти не си имала подобно преживяване, както разбирам?
	Не!
	— Как? Къде?
	— Е, това отговаря на моя въпрос — каза Оливия сухо и огледа дългия си дантелен ръкав. — Мислех си, че си правила обикновените неща. Колкото до „как и къде“, ще се изненадаш колко изобретателен може да бъде един интелигентен и нетърпелив джентълмен.
	Малката Оливия, най-малката Марбъри. Вече не девствена.
	И така, Пипа оставаше единствената от Марбъри… която бе девствена.
	Оливия сниши глас и добави:
	— Заради теб се надявам Касълтън да се окаже изобретателен. Преживяването си струва.
	Пипа поклати глава.
	— Ти… — Не знаеше какво да каже.
	Оливия я изгледа изненадано.
	— Наистина, Пипа. Напълно нормално е сгодените двойки да… експериментират. Всички го правят.
	Пипа побутна очилата по-високо на носа си.
	— Всички?
	— Добре де, очевидно не всички.
	Оливия отново се обърна към шивачката, за да обсъдят линията на роклята й, кройката или нещо друго също толкова безсъдържателно, без да подозира какви мисли вълнуват Пипа.
	Експериментират.
	Думата отекна в нея и й напомни за срещата й с мистър Крос. Канеше се да получи знания преди брака, за да се увери, че ще изпълнява добре съпружеските си задължения. Но никога не си бе представяла Оливия… че Оливия и лорд Тотнъм ще… ще се опознаят. В библейския смисъл.
	Касълтън дори не се бе опитал да я целуне. Макар че я ухажва цели две години. Не се опита и през месеца на официалното ухажване. Дори снощи, на годежния бал, след като го бе докоснала. Беше имал достатъчно възможности, докато стояха в единия ъгъл на залата в пълно мълчание.
	Но не го бе направил.
	И тя не го бе възприела за необичайно.
	До този момент.
	А сега повече от всякога се нуждаеше от знания.
	А беше проиграла тази възможност на облог. Напълно.
	Трябва да се въздържам и да не моля друг мъж да ми помогне в проучването.
	Думите прозвучаха в главата й, сякаш бяха изречени в този момент. Беше заложила и загубила. И бе спазила дадената дума. Но сега умът и сърцето й препускаха, докато тя отчаяно се опитваше да намери решение. Едно беше да няма опит, какъвто щеше да й трябва в брачната нощ, и съвсем друго — изобщо да не знае какво да очаква.
	Щеше да се омъжи общо взето набързо. Улови погледа си в огледалото. Беше облечена в сватбената рокля, за бога.
	Имаше толкова малко време. Проучването бе наложително. Със или без него.
	Може би трябваше да пита Оливия.
	Погледът й се плъзна към съвършената розова усмивка на сестра й — пълна с познание, което Пипа не бе виждала преди, но сега лесно можеше да разбере.
	Трябваше да действа. Незабавно.
	И просто така решението вече бе взето.
	Трябваше да стигне до „Ангелът“.
	Тази пълна увереност я разтърси, а Пипа гледаше втренчено малката си сестра, красива в сватбената рокля, и каза, което не бе съвсем лъжа:
	— Не ми е добре.
	Оливия се обърна към Пипа.
	— Какво искаш да кажеш?
	Пипа поклати глава и сложи ръка на стомаха си.
	— Чувствам се… не ми е добре. — Замисли се за момичетата, които бързо работеха в краката й като мравки, отнасящи остатъците от пикник.
	— Ами роклята ти? — поклати глава Оливия.
	— Прекрасна е. Просто чудесна. Но трябва да я съблека. — Момичетата вдигнаха едновременно глави. — Веднага.
	Трябваше да проведе проучване. А времето я притискаше.
	Погледна мадам Хъбърт.
	— Не мога да остана. Ще се наложи пак да дойда. Много ми е лошо.
	Французойката я гледа дълго и внимателно.
	— Разбира се.
	Оливия изглеждаше ужасена.
	— Е, каквото и да ти има, не искам да се заразя.
	Пипа слезе от платформата и тръгна към паравана, зад който се преобличаха.
	— Аз също не искам това. Да се чувстваш като мен…
	Мадам Хъбърт запълни мълчанието.
	— Не добре?
	На Пипа й се стори странна интонацията на модистката.
	— Повръща ми се — изтърси.
	Оливия сбърчи дръзкото си носле.
	— За бога, Пипа. Върви си у дома. Но вземи файтон. Двете с мама ще имаме нужда от каретата заради пакетите.
	Пипа не чака да я подканят два пъти.
	— Да. Мисля да си отида у дома.
	Но разбира се, не си отиде у дома.
	Преоблече се, увери майка си, че ще успее да се прибере сама, и си тръгна от ателието с ясна цел и посока.
	С наведена глава и обгърнала се плътно в пелерината, Пипа тръгна по Бонд стрийт и пресече „Пикадили“. Двете с камериерката й спряха файтон и влязоха вътре от двете срещуположни врати, но Пипа само се плъзна по седалката, сложи си качулката, прошепна на камериерката си, че трябва да пази тайна, и излезе през другата врата.
	Закрачи незабелязана по тясната уличка зад „Сейнт Джеймс“ и започна да брои сградите — една, две, три — и накрая спря пред тежка стоманена врата. Почука силно и уверено.
	Никой не се отзова на почукването.
	Тя удвои усилията си. Започна да удря с разтворена длан и вдигна доста шум.
	Ако я откриеха…
	Имаше стотици начини да сложи край на този въпрос. По-добре беше да не мисли за тях.
	Почука отново, по-силно. По-припряно.
	И тогава, както й се стори, след цял век, в средата на голямата стоманена врата се отвори скрит отвор и черни очи срещнаха нейните. Раздразнението в чуждите очи скоро се стопи и те издадоха, че са я познали.
	— Какво, по дяволите? — Гласът беше приглушен заради тежката врата.
	— Аз съм лейди Филипа Марбъри — заяви тя, но думите й се изгубиха, защото отворът се затвори, няколко ключалки и резета се отвориха и се чу доста стържене на метал по камък.
	Вратата се разтвори и тя видя голямата прозяваща се уста на най-огромния и опасен на вид мъж, когото бе срещала — висок и широкоплещест, с белег на устната и нос, който като че ли бе чупен повече от веднъж.
	Почувства се несигурна, но понечи да каже:
	— Аз съм…
	— Знам коя сте — натърти той думите. — Влизайте.
	— Аз не… — подхвана тя, но не продължи: — Кой сте вие?
	Мъжът протегна ръка, огромната му длан се сви около китката й и я дръпна вътре.
	— Не ви ли хрумна, че някой може да ви види да стоите отвън? — попита, подаде глава през вратата и се огледа първо на едната, а после — и на другата страна, а после, доволен, че не са ги видели, затвори вратата, заключи, спусна резетата, обърна се, мина през други завеси, влезе в красив коридор и извика: — Защо въобще плащаме на портиер? Защо никой не отваря и затваря проклетата врата?
	Тя извика от антрето, където стоеше:
	— По това време на деня като че ли никой не отговаря за вратите ви.
	Огромният мъж се обърна към нея и в погледа му имаше любопитство.
	— А вие откъде знаете?
	— Идвала съм и преди — отвърна простичко тя.
	Той поклати глава и се усмихна горчиво.
	— Знае ли Бърн, че Пенелопи развежда сестра си из клуба?
	— О, не сте разбрали правилно. Не съм идвала с Пенелопи. Бях тук с мистър Крос.
	Това изненада огромния мъжага.
	— Крос — каза той и Пипа забеляза, че тонът му се промени. Изразяваше недоверие. А може би нещо друго.
	Тя кимна.
	— Да.
	Той повдигна черните си вежди.
	— Крос — повтори. — И вие?
	Сбърчи чело.
	— Да. Е, не редовно, но наистина имах добра причина да се отбия при него по-рано през седмицата.
	— Така ли.
	Не бе изречено като въпрос, но тя отговори.
	— Да. — Поколеба се, после добави: — Макар че може би ще е по-добре да не му казвате, че съм била тук днес.
	Той я погледна многозначително.
	— Може.
	Прекалено многозначително.
	Тя му протегна ръка.
	— Страхувам се, че не се запознахме официално, сър.
	Той прие подадената му ръка и дълго гледа към ръцете им преди да срещне погледа й още веднъж, сякаш й даваше възможност да промени решението си.
	— Аз съм Темпъл.
	Херцог Ламонт.
	Убиецът.
	Тя отстъпи назад и ръката й се отпусна неволно до тялото.
	— О!
	Устните му се изкривиха в горчива усмивка.
	— Сега ви се иска въобще да не бяхте идвали тук.
	Умът й препускаше. Той нямаше да я нарани. Беше партньор на Бърн. И на мистър Крос. И беше посред бял ден. Хората не биваха убивани в „Мейфеър“ посред бял ден.
	От чутото за този мургав и опасен мъж знаеше, че няма доказателства да е извършил онова, за което се говореше.
	Отново му подаде ръка.
	— Аз съм Филипа Марбъри.
	Той повдигна едната си черна вежда, но твърдо пое ръката й.
	— Смело момиче.
	— Няма доказателства, че сте това, за което се говори.
	— Клюките са достатъчни.
	Тя поклати глава.
	— Аз съм учен. Хипотезите са безполезни без доказателства.
	Едната половина на устата му се изкриви.
	— Ако само и останалите можеха да мислят така. — Пусна ръката й и задържа завесата, за да я пропусне в коридора, чиито стени бяха покрити с коприна и кадифе. Пипа не можа да устои и ги докосна.
	— Бърн не е тук — каза той.
	Тя се усмихна.
	— Знам. В Съри е, със сестра ми. Не съм тук заради него.
	Широката му крачка стана по-колеблива и тя си позволи за миг да се наслади на това, че този огромен мъж — на когото очевидно насилието и бруталността не бяха чужди — може да се движи с такава грация, като плавно премества тежестта на тялото си.
	После той отново тръгна, сякаш въобще не бе спирал.
	— И също така не заради Крос?
	— Да. Моята компания не му се нрави.
	Думите излязоха от устата й, преди да е успяла да ги спре. Темпъл улови погледа й.
	— Той ли ви го каза?
	Тя сви рамене и намести очилата си.
	— Не с толкова много думи, но ясно ми даде да разбера, че не иска да ми помогне в проучването, така че…
	— Какво проучване? — попита той.
	Съсипването на репутацията ми. Не можеше да му каже това.
	— Проучване, в което се надявах… да ми помогне.
	Темпъл се усмихна.
	— А какво ще кажете за мен? Аз сигурно ще мога да ви помогна.
	Тя дълго мисли върху предложението му. Без съмнение, този мъж можеше да отговори на всичките й въпроси.
	Но не беше Крос.
	Устоя на мисълта и на неловкостта, която тя предизвика, и се концентрира върху херцога, който се обърна с лице към нея, разсеяно отвори една врата от сякаш безкрайната редица и отстъпи встрани, за да пусне Пипа в голямата стая, където имаше две маси, покрити със зелено сукно.
	— Не, благодаря ви. Обещах на мистър Крос, че няма… — Гласът й заглъхна.
	— Няма какво?
	— Няма да помоля друг мъж.
	Той ококори за кратко очи.
	— Вече ми се струва, че това проучване ще е очарователно.
	Пипа не обърна внимание на думите му и застана с лице към него, стиснала ръце. Темпъл заключи вратата зад тях и прибра ключа в джоба си.
	— Но не каза нищо за жени.
	Той замръзна.
	— Моля?
	Пипа си пое дълбоко дъх.
	— Искам да се срещна с някоя от вашите дами.
	— Моите дами?
	Тя махна с ръка.
	— Да, вашите дами. — Когато той не отговори, тя поясни: — Проститутките ви.
	Той дълго мълча и Пипа се зачуди дали въобще е казала нещо.
	После той се засмя — смехът му бе гръмогласен и боботещ.
	И тя се запита дали не е направила сериозна грешка.


>	Глава 7

C>
	За да получи качествена коприна, производителят (копринар) следи копринените буби да се хранят с черничеви листа, като внимава никакви други листа (и дори миризми) да не влизат в допир с гъсениците. След като завършат храненето, бубите се превръщат в какавиди, образуват пашкули и след няколко дни производителят на коприна предотвратява излюпването и спира излитането на пеперудата, за да добие коприната от пашкулите.
	Нямам никакво намерение това да се случи с мен.
@	Научният дневник на лейди Филипа Марбъри,
	25 март 1831 г., единадесет дни преди сватбата
C$
	Смехът на Темпъл отекна в малката заключена стая.
	— Ваша Светлост? — запита тя.
	Той спря да се смее така бързо, както и бе започнал. Не отговори, а мина покрай нея и отиде до рафтовете с книги, които доминираха в далечния край на стаята. Дълго ги разглежда.
	Щеше да я изпрати у дома й. Вероятно търсеше книга, която да занимава странната и учена Филипа Марбъри, докато не уведоми някого за присъствието й.
	— Нямам нужда от книга — каза тя. — Напълно съм способна и сама да се забавлявам. — Той не отговори. — Моля ви, не казвайте на Бърн. Или на баща ми.
	Той извади подвързана с червена кожа книга от един от горните рафтове.
	— Да им кажа какво?
	Въпросът бе забравен, защото стената се раздвижи, хлътна навътре и разкри празно пространство.
	Пипа ахна и се приближи, за да го изследва.
	— Никога не съм… — Стигна до рафтовете и надникна в, както й се стори, безкраен коридор. Погледна Темпъл, неспособна да скрие усмивката си. — Това е таен проход.
	Темпъл се усмихна в отговор.
	— Така е. — Подаде й свещ и върна книгата на мястото й, след което й махна да влезе в прохода. Но тя първо погледна коя е книгата, която го отключва.
	_„Изгубеният рай“_
	Пристъпи в мрака.
	Наистина.
	Темпъл я поведе по коридора и сърцето на Пипа заби силно, вълнението й нарастваше все повече, колкото по-навътре влизаха. Не виждаше врати, а стената се извиваше и образуваше огромен завой.
	— Какво има от другата страна на стената?
	Темпъл не се поколеба.
	— Нищо важно.
	— О, да. Вярвам ви.
	Той се засмя.
	— Може би някой ден Крос ще ви покаже. Или лейди Бърн.
	Веждите й се стрелнаха нагоре.
	— Пенелопи знае? — Трудно й беше да си представи винаги спазващата приличието нейна сестра да изследва тайния проход в известния мъжки клуб. Но Пенелопи бе омъжена за един от собствениците все пак. — Предполагам, че знае. — За нещастие, не можеше да задава въпроси на Пенелопи, без да предизвика подозрение.
	Не подозрение. А пълна паника.
	Не че паниката беше необходима. Все пак Пенелопи можеше да познава тайните на клуба, тогава защо не и Пипа?
	Защото Пипа нямаше закрилник тук.
	Не и истински.
	След, както й се стори, цяла вечност, Темпъл спря и постави длани на външната стена на коридора. Като с магия вратата се отвори.
	Той я въведе в ниша на главния етаж на казиното и вратата се затвори тихо след тях. Тя се обърна да разгледа стената и прокара пръсти по коприната. Откри процепа само защото знаеше, че някъде трябва да има такъв. Обърна към придружителя си ококорените си очи.
	— Забележително.
	Той не отговори веднага. Дълго гледа с празни очи стената, сякаш я виждаше за пръв път и едва сега разбираше, че останалият свят не се състои от тайни проходи, извити стени и загадъчни мъже. После се усмихна.
	— Да, нали?
	— Кой е измислил всичко това?
	Той се усмихна широко и белите му зъби просветнаха в недобре осветената зала.
	— Крос.
	Ръката й отново потърси невидимия процеп в коприната. Разбира се, че той.
	— Темпъл!
	Викът я изненада, но Темпъл изглеждаше готов за него. Пристъпи през завесите, които закриваха нишата от залата. Разкри се за онези, които бяха в залата и… за поток развълнуван френски. Огромният мъж вдигна ръце, сякаш се предаваше, прекоси помещението и се скри от погледа й. Пипа надникна иззад завесата.
	В далечния край на помещението имаше жена със зачервени бузи, косата й бе разделена на път в средата, носеше черна престилка и… риба ли държеше в ръката си? Каквото и да бе, ругаеше като моряк. Френски моряк.
	Премина на английски.
	— Идиотът Ървингтън изпрати вест, че ще доведе приятелите си идиоти за вечеря. И мисли да ми каже как да приготвя рибата му! Та аз съм готвила за Чарлс II. Той трябва да падне на колене и да благодари на Бога, че въобще имам желание да готвя за идиота Ървингтън I.
	Пипа беше сигурна, че този не е първият Ървингтън, който е идиот. Нито първият, който е нечувствителен. Нито пък неприятен.
	— Моля те, Дидие — поде Темпъл на перфектен френски, тихо и спокойно, сякаш говореше на неопитомено животно.
	А може би и да беше така.
	— Трябва да кажеш на този кретен, че ако не иска да яде рибата така, както аз ще я приготвя, може да си намери друга риба… и друга готвачка… и друг клуб! — Последното изречение разтърси гредите на огромната стая.
	На около десет стъпки от странната жена беше вратата на кабинета на мистър Крос, която сега се отвори.
	— Какво става, по дяволите?
	Когато той излезе — висок, строен и небръснат — Пипа сдържа дъха си. Беше по риза, с навити маншети и погледът й се спря на дългите му ръце, на мускулите, които потръпваха. Устата й пресъхна. Никога не бе мислила за ръцете като за особено вълнуващ орган, но пък, от друга страна, не всеки ден виждаше такъв превъзходен екземпляр.
	Да. Интересуваше я анатомията. Костите.
	Лъчева кост. Лакътна кост.
	Готвачката размаха рибата.
	— Ървингтън се кани да критикува соса ми! Този идиот не може да различи превъзходния сос дори ако от това зависи животът му!
	Мистър Крос изви очи към тавана.
	— Дидие… върни се в кухнята и сготви рибата. Ървингтън ще яде това, което му кажем.
	Готвачката отвори уста.
	— Ще яде каквото му сервираме, и това е.
	— Той има небце на коза — изръмжа недоволно готвачката.
	Темпъл се усмихна широко и протегна ръце.
	— Е, заради всички ни се надявам да не сервираш _poisson en papier-mâché_.
	Готвачката се усмихна. Пипа също.
	— Не го харесвам.
	— И аз, но той и приятелите му обичат да губят, така че трябва да ги задържим.
	Борбеното настроение като че ли напусна готвачката.
	— Много добре — каза тя. — Ще му сготвя риба.
	— Може би не точно тази риба — каза горчиво Крос.
	Пипа се засмя, забравила, че трябва да стои в сянка, и смехът й се понесе из голямата зала — весел и силен. Погледът на сивите му очи се стрелна в нейната посока. Тя прибра главата си зад завесата и притисна гръб към стената. Сърцето й биеше силно.
	— Хайде, Крос — чу Темпъл да го увещава.
	Не последва отговор. Пипа напрегна слух и се приближи до завесата, нетърпелива да разбере дали я е видял.
	Тишина.
	Стори й се, че мина цяла вечност.
	Накрая, неспособна да устои, тя надникна внимателно иззад завесата.
	И видя мистър Крос да стои на сантиметри от нея със скръстени пред гърди ръце.
	Близостта му я стресна и тя каза първото, което й хрумна.
	— Здравейте.
	Той повдигна едната си вежда.
	— Здравейте.
	Тя излезе иззад завесата, стиснала ръце пред тялото си. Готвачката и Темпъл се бяха обърнали към тях и ги гледаха втренчено и любопитно. Като че ли срещата им беше по-странна от сцената, устроена от готвачката.
	Е, не беше. Пипа го знаеше с абсолютна сигурност.
	Срещна студения поглед на сивите му очи и зачака да каже нещо друго. Но той не каза.
	Чудесно. Беше чакала и преди.
	След, както й се стори, четвърт час вече не можеше да издържи.
	— Сигурно се чудите как така съм тук.
	— Прокрадвате се като крадец, лейди Филипа.
	Тя изправи гръб.
	— Не се прокрадвам.
	— Така ли? В кабинета ми? На вашия балкон? Сега и тук… в клуба ми… в тази тъмна ниша? Аз бих казал, че се прокрадвате.
	— Балконът си беше мой — не можа да се сдържи да не отбележи. — Ако някой се прокрадваше, това бяхте вие.
	— Хъм. — Той присви очи. — Може ли да обясните защо сте тук?
	— Бях наблизо — обясни Пипа. — Близо до клуба. Не до нишата. Макар че може би е едно и също. Предполагам обаче, че във вашия ум близостта е относително понятие. В най-добрия случай.
	Темпъл изсумтя.
	— Ще направиш добре да ни оставиш — каза Крос на партньора си, без да сваля очи от Пипа. — Преди да съм те наказал, че си я пуснал.
	— А какво можех да направя? Да я оставя на улицата да блъска по вратата, докато някой не я види? — Темпъл говореше безгрижно и закачливо. — Освен това не е дошла заради теб.
	При тези думи очите на Крос потъмняха и сърцето на Пипа заби тревожно. Той беше ядосан. Отстъпи крачка назад, неспособна да устои, скри се обратно в нишата. Той я последва и остави завесите да паднат и да ги обгърне мракът. Бяха само на сантиметри от другите, които знаеха, че са тук. Той заговори мрачно и заплашително и сърцето й заби учестено:
	— Защо сте тук?
	Тя вирна брадичка.
	— Не е… — прочисти гърлото си. — Не е ваша работа.
	В разговора настъпи пауза и той започна да диша тежко, сякаш тя го бе изненадала.
	— Обзаложихме ли се, или не?
	— Обзаложихме се.
	Той подпря едната си длан на стената зад нея и ръката му, само по ръкав, отвлече вниманието й.
	— И не се ли съгласихте да стоите далеч от мъжете, което не включва годеника ви, разбира се?
	Пет пари не даваше как й говори.
	— Не грешите.
	Той се наведе към нея, беше толкова близо. Погледът й се спря на разтворената яка на ризата му, където трябваше да е шалчето. Триъгълникът гола кожа, обсипана с косъмчета, който се виждаше, дразнещо я привличаше. Искаше й се да я докосне.
	— Обяснете ми тогава какво правите с Темпъл, по дяволите? — Гневът му я върна към настоящия момент. Гласът му, тих и неспокоен, издаваше, че е ядосан.
	Тя се опита да се съвземе, което бе почти невъзможно в този мрак и толкова близо до него.
	— Той ми отвори.
	— Ако се каните пак да се обзаложите, ще изпратя да доведат Бог, Бърн и баща ви, които да ви разубедят. В този ред.
	— Не съм изненадана, задето си въобразявате, че имате контрол над Всевишния — отвърна тя.
	Той имаше вид на човек, готов да убие някого.
	— Крос. — Темпъл, зад завесата, й се притече на помощ.
	Спасена. Пипа изпусна дъха, който до този момент не знаеше, че сдържа.
	Крос обърна глава, но не помръдна от мястото си.
	— Остави ни.
	Темпът дръпна завесата и пусна светлината в тясното пространство.
	— Не мисля, че идеята е добра. Дамата не е тук заради теб.
	При тези думи през нея премина вълнение. Той като че ли я защитаваше. Като че ли бе готов да се бори за нея.
	Очарователно. Движенията му, бързи и икономични, спряха дъха й. Бяха на сантиметри един от друг — Крос, висок и строен, целият само мускули и напрежение, и Темпъл, с няколко сантиметра по-нисък, но два пъти по-широк… и самодоволно усмихнат.
	— Да. Не е тук заради теб — каза Темпъл. — А за някого другиго.
	Крос й хвърли поглед през рамо и сивите му очи проблеснаха.
	— Имам само единадесет дни — каза тя, готова да обясни целта си. Със сигурност той щеше да разбере критично положение, в което тя се намираше.
	Темпъл се намеси.
	— Може би ще пожелаеш да я придружиш?
	При тези весело произнесени думи погледът на Крос стана празен и тя изпита внезапното и дразнещо желание да протегне ръка към него, сякаш можеше да върне чувствата му. Не че искаше. Чувствата не бяха целта й.
	А знанието.
	Но и да искаше, не би могла, защото той вече се бе обърнал и минал покрай Темпъл на път за кабинета си.
	Тя го последва, сякаш бе на каишка.
	— Това ли е всичко?
	Като стигна до вратата на кабинета си, той отново се обърна към нея.
	— Вие не сте моя грижа.
	Думите му предизвикаха остро усещане, много подобно на болка. Тя потърка разсеяно гърдите си.
	— Прав сте. Не съм.
	Той не обърна внимание на думите й.
	— Няма да бъда ваш пазач. Наистина имам по-важни дела.
	Отвори вратата на кабинета си и не си направи труда да скрие жената вътре.
	Красива жена с гарвановочерна коса, с тъмни очи, червени устни и скандална усмивка. Пипа направи крачка назад, погледът й се спря върху жената, а през ума й мина случилото се през последните няколко минути — небръснатото му лице и смачканата риза, как раздразнено бе отворил вратата, сякаш готвачката бе прекъснала нещо важно.
	Бил е в кабинета си с тази жена, която се усмихваше така, сякаш той бе единственият мъж на света. И сякаш тя бе единствената жена.
	Пипа преглътна.
	— Разбирам.
	Той се усмихна самодоволно.
	— Сигурен съм, че е така.
	Тя направи още една крачка назад, а той затвори вратата.

	* * *

	— Никога не съм те виждала да се отнасяш така с жена — каза Сали Тасър и присви крака под тялото си на огромното кресло, за да позволи на Крос да крачи из офиса.
	Крос не обърна внимание на думите й и на чувството за вина, което извикаха.
	— Докъде бяхме стигнали?
	Тя защо бе тук? Как така бе изопачила условията на облога? Само един следобед заедно и тя си въобразяваше, че може да нахлува в личното му пространство просто така?
	Проститутката повдигна гарвановочерните си вежди в мълчаливо неверие и погледна бележките си.
	— Имам тринадесет момичета и всичките работят по списъка. — Направи пауза. — Коя е тя?
	Олицетворение на изкушението. Изпратено да го унищожи.
	— Може ли да им се има доверие?
	И какво правеше тя с Темпъл, по дяволите?
	— Знаят, че спазваш обещанията си. — Друга пауза. — Поне тези към курвите.
	Той се обърна с лице към нея.
	— Какво означава това?
	— Че винаги си бил джентълмен с жените. А ето че днес не се отнесе добре с дамата.
	Той съзря истината в думите й.
	— И откога изпитваш съчувствие към аристократите?
	— Откакто изглеждат като отритнати кучета.
	Думите му напомниха за кучето на Пипа и техния разговор от предната вечер — и за молбата на Касълтън, както и за колебанието й да измисли име за кучето му. И за начина, по който устните й сякаш обгръщаха думите, докато се опитваше да му обясни нежеланието си.
	За това, че му се искаше да я открадне и да я убеди, че за нея е абсолютно погрешно да се омъжи за Касълтън.
	Разбира се, не каза това на Сали. А вместо това рече:
	— Искам петдесетте най-големи играчи. Нито един не може да липсва.
	Жената го изгледа открито:
	— Ще ги имаш. Кога съм те подвеждала?
	— Никога. Но винаги има първи път.
	— Какво ти става?
	Крос поклати глава.
	— Няма значение.
	Тя се усмихна — леко и безрадостно.
	— Предполагам, че има нещо общо с хвалбите му, че ще омъжи момичето си за граф.
	Крос й хвърли най-мрачния си поглед.
	— Няма да се оженя за нея.
	— Така си мислиш. Тя ще е тук след пет дни, а той няма да се спре пред нищо, за да ви ожени. — Крос не отговори и тя добави: — Не вярваш ли? Говорим за Найт.
	— Няма да се оженя за момичето — повтори той.
	Сали дълго го гледа, преди да отвърне:
	— Ще поработя във въпросната нощ. Ако някой от големите играчи дори се приближи до вратата, лично ще му кажа, че е поканен в свърталището на демоните. — Кимна с глава към вратата. — А сега ми разкажи за момичето.
	Той се застави да седне и преднамерено се престори, че не е разбрал въпроса.
	— Никога не съм виждал Меган. Питай Найт за нея.
	Тя се усмихна горчиво.
	— Така ли, Крос? Ще играеш тази глупава игра?
	Той устоя на импулса да прокара пръсти през косата си. Облегна се назад, въплъщение на самоконтрола. Пипа Марбъри бе повече от това, с което би могъл да се справи един джентълмен. А той далеч не бе джентълмен.
	— Тя е дама, която не трябва да идва тук.
	Трябваше…
	Сали се засмя.
	— Нямаше нужда да ми го казваш. Но ето че е дошла.
	— Има вкус към приключенията.
	— Е, ако иска приключения, не е дошла на правилното място.
	Крос не отговори, защото знаеше по-добре от нея.
	— Опитваш се да я държиш далеч от себе си?
	Господи, да. Не я искаше тук. Не искаше да докосва нещата му, да оставя следата си, да го изкушава. Не искаше тя да заплашва убежището му. Не искаше да внася светлината си в това тъмно място.
	— Общо взето опитвам се да я държа далеч от всичко.
	Сали се наведе напред.
	— Не ти е любовница.
	— Разбира се, че не.
	Тя повдигна едната си черна вежда.
	— В това няма никакво „разбира се“. Може би нямаше да си помисля така, ако не бях видяла лицето й.
	— Може би й дължа извинение, но това не я прави моя любовница.
	Сали се усмихна.
	— Не виждаш ли, Крос? Точно защото й дължиш извинение, тя е по-близо до твоя любовница от всички нас, останалите. — Направи пауза, после добави: — А дори и ти да не мислеше така, видях лицето й и това е достатъчно.
	— Тя дойде да ме помоли за помощ за нещо. — Смешно нещо, но Сали нямаше нужда да го знае.
	— Тя може да моли за помощта ти за едно нещо — каза проститутката с тих и многозначителен смях. — Но всъщност иска нещо съвсем различно.
	Крос присви очи.
	— Не знам за какво говориш.
	— Секс — каза тя простичко, сякаш говореше на дете. Дете, много по-мъдро за годините си от нормалното. — Жената видя каква съм. Знае с какво се занимавам. И ревнуваше.
	Крос срещна тъмните й очи, но виждаше само огромните шокирани сини очи на Пипа.
	— Няма причини да ревнува.
	— Тъжно, но е вярно. — Сали стисна устни в съвършена линия, после се облегна назад. — Но тя не го знае.
	Обзе го разочарование.
	— Искам да кажа, тя не ревнуваше.
	Сали се усмихна.
	— Разбира се, че ревнуваше. Тя те иска.
	— Не. Иска помощта ми за… — поколеба се над думата — едно проучване.
	Сали се смя дълго и шумно.
	— Не се съмнявам.
	Крос се извърна и протегна като сляп ръка за папка, от която нямаше нужда.
	— Приключихме.
	Сали въздъхна, изправи се и отиде до бюрото.
	— Кажи ми само едно. Тя знае ли?
	Той затвори очи, ядосан.
	— Да знае какво?
	— Че никога няма да те има?
	— Тя ще се омъжи за лорд след малко повече от седмица. — И дори да не се омъжваше, е прекалено добра за мен.
	— Годежите се сключват, за да се развалят.
	— Забравил съм колко цинична можеш да бъдеш.
	— Част от професията. — Отиде до вратата, но се обърна, преди да отвори. — Трябва да й кажеш. Преди да се е поболяла от несподелена любов.
	Той не отговори.
	След дълъг миг тя рече:
	— Ще се видим утре. Ще нося списъка.
	— Благодаря ти.
	Сали кимна и отвори вратата, но погледна назад, а на прекалено червените й устни играеше усмивка.
	— Да пусна ли следващия ти посетител?
	Знаеше какво ще види още преди Сали да е пристъпила прага.
	Филипа Марбъри седеше на високото столче на крупието на не повече от два метра и гризеше сандвич.
	Нямаше намерение да става, но стана и заобиколи бюрото толкова скоростно, сякаш го преследваха.
	— Някой ти е дал храна?
	Разбира се, че някой й бе дал сандвича. Дидие, без съмнение, която имаше меко сърце и съжаляваше всяка изгубена душа, намерила пътя до кухнята й.
	Но Филипа Марбъри не бе изгубена душа.
	Все още.
	И нямаше да бъде, ако зависеше от него.
	— Готвачката ви бе така любезна да ми напълни чинията, докато чакам. — Пипа се изправи и му показа чинията. — Много е вкусен. Искате ли?
	Да. Господи, да, искаше.
	— Не. Но защо ще ви храни?
	— Превръщам се в какавида.
	Той вдигна очи към тавана, отчаяно търсещ търпение.
	— Колко пъти и по какви начини трябва да ви кажа, че нямам интерес да ви помагам да излезете от пашкула си?
	Челюстта й увисна.
	— Вие говорите за метаморфоза.
	Тази жена го подлудяваше.
	— Вие първа заговорихте за това. А сега, не ви ли казах да си вървите у дома?
	Тя се усмихна — прекрасна, широка усмивка, която не би трябвало да му харесва толкова.
	— Всъщност, не сте ми казали да си вървя у дома. Но да, стана ясно, че не искате да имате нищо общо с мен.
	Той се замисли дали да не я пораздруса.
	— Кажете ми тогава защо стоите тук и ме чакате?
	Тя наклони глава, сякаш той бе странен екземпляр под микроскопа в Кралското агрономно дружество.
	— О, вие не разбирате. Не чакам вас.
	А кого, _по дяволите_? Разбира се, че чакаше него.
	Само че не бе така. Тя се изправи, пъхна чинията — и полуизядения си сандвич — в ръцете му и посвети цялото си внимание на Сали.
	— Чакам вас.
	Сали му хвърли бърз поглед, очевидно несигурна как да постъпи.
	Пипа като че ли не забеляза, че е изненадала всички. Пристъпи напред и й подаде ръка.
	— Аз съм лейди Филипа Марбъри.
	По дяволите.
	Бе готов да даде половината си състояние, за да върне времето назад и да попречи на Пипа да каже името си на Сали. Човек никога не знаеше кога мадам може да премисли относно съюзничеството, а това знание й даваше власт.
	Засега обаче Сали успя да потисне изненадата си, пое ръката на Пипа и направи бърз реверанс.
	— Сали Тасър.
	— Радвам се да се запозная с вас, мис Тасър — каза Пипа, сякаш говореше на дебютантка на чаено парти, а не на една от най-издигнатите курви в Лондон в клуб за хазарт. — Питам се имате ли време да ми отговорите на няколко въпроса?
	Сали, изглежда, много се забавляваше.
	— Мисля, че имам малко време, милейди.
	Пипа поклати глава.
	— О, не. Няма нужда да спазваме протокола. Можете да ме наричате Пипа.
	Само през гниещия му труп.
	— Има си причини да се спазва протоколът — намеси се и се обърна към Сали. — По никакъв повод няма да наричаш дамата другояче, освен както се полага. Лейди.
	Пипа смръщи вежди.
	— Моля за извинение, мистър Крос, но вие сте излишен в този разговор.
	Той й хвърли най-страшния си поглед.
	— Уверявам ви, че съм всичко друго, но не и това.
	— Разбирам ли правилно, че нямате нито време, нито желание да говорите с мен в този момент?
	Беше го завряла в ъгъла.
	— Да.
	Тя се усмихна.
	— Значи е решено. Тъй като имам и двете, мисля да проведа проучването си сега. Без вас. — Обърна му гръб. — Хайде, мис Тасър. Права ли съм, че вие сте проститутка?
	Думата излезе от устата й така, сякаш я казваше постоянно.
	— Мили боже. — Той стрелна Сали с поглед. — Не отговаряйте.
	— Защо не? — Пипа се усмихна на Сали. — Няма нищо срамно в това.
	Тези й думи накараха дори Сали да повдигне вежди.
	Това със сигурност не се случваше.
	Пипа продължи:
	— Няма. Наистина. Направих проучване, думата я има и в Библията. В Левит. И честно, щом дадена дума я има в свещен текст, човек може да я използва и в подходяща компания.
	— Аз не съм точно подходяща компания — отбеляза Сали.
	„Умно“, помисли си Крос.
	Пипа се усмихна.
	— Това няма значение… Вие сте идеалната компания за целите ми. А сега, мога само да предполагам, че професията ви е онази, за която си мисля. Вие сте много красива и изглежда, знаете как точно да погледнете мъжа, за да помисли той, че сте влюбена в него. Вие сте като тлеещ огън.
	Крос трябваше да сложи край на това. Веднага.
	— А откъде знаете, че просто не е влюбена в мен?
	Не така имаше намерение да сложи край на разговора. Въобще не искаше да каже това. По дяволите.
	Тя му хвърли поглед през рамо, после отново погледна Сали.
	— Влюбена ли сте в него?
	Сали я погледна със своя особен поглед и Пипа се разсмя. И каза:
	— Не мисля. Този е погледът. Много е добър!
	Сали срещна погледа му над рамото на Пипа. В очите й имаше смях.
	— Благодаря ви, милейди.
	Добре. Поне бе използвала подходящото обръщение.
	— Може ли да говоря направо? — попита Пипа, като че ли не говореше направо през последните четири дни. И през целия си живот.
	— Моля — каза Сали.
	Ситуацията му се изплъзваше. Трябваше да направи нещо.
	— Не — прекъсна ги и застана между двете. — Никой няма да говори направо. И със сигурност не на Сали.
	— Щастлива съм да говоря с дамата, Крос — рече Сали и той не пропусна сухия хумор в думите й.
	— Не се съмнявам — каза той. — Но въпреки това няма да разговаряте с нея. Защото трябва да сте на друго място. Веднага.
	— Глупости — възрази Пипа и го сръга твърдо с лакът, за да го отстрани. И наистина успя да го отмести. — Мис Тасър вече каза, че има време за мен. — Премигна зад дебелите стъкла на очилата. — Свободен сте, мистър Крос.
	Сали се засмя.
	Пипа отново се обърна към проститутката, хвана я за ръката и я отдалечи от Крос. Тръгнаха към главния вход на клуба. Щяха да излязат от казиното и да се озоват на „Сейнт Джеймс“ посред бял ден, а тя държеше за ръката проститутка.
	— Питам се дали не искате да ме научите как го правите.
	— Го? — Нямаше намерение да го изрича на глас.
	Пипа не му обърна внимание, но отговори на въпроса.
	— Как хвърляте този тлеещ поглед. Виждате ли, ще се омъжа след единадесет дни. Даже по-малко и трябва да…
	— Уловите съпруга си? — услужливо попита Сали.
	Пипа кимна.
	— В известен смисъл. Имам нужда и от очевидните ви знания по други аспекти на… брака.
	— Какви аспекти?
	— Тези, свързани с възпроизвеждането. Открих, че онова, което знам за механизмите на акта… ами, не е точно.
	— В какъв смисъл не е точно?
	— Честно казано, мислех, че е подобно на съешаването на животните.
	Тонът на Сали бе сух.
	— Понякога, милейди, не е толкова различно, страхувам се.
	Пипа спря и се замисли над думите й.
	— Така ли?
	— Мъжете като цяло са просто устроени — продължи Сали, самата мъдрост. — И понякога могат да бъдат истински зверове.
	— Зверове!
	— А, значи разбирате.
	Пипа наклони глава на една страна.
	— Чела съм за това.
	Сали кимна.
	— Еротични текстове?
	— Книгата на молитвите. Но може би можете да ми препоръчате някой еротичен текст?
	Това бе краят на търпението му.
	— Нима не изгубихте облога, след което ви забраних да водите подобни разговори? — каза той грубо и остро. Не че му пукаше. Обърна се към Сали. — Върви си, Сали.
	Пипа вирна брадичка — нещо, което той започваше да намира за дразнещо.
	— Обещах да не питам други мъже. В облога не се казваше нищо за жени.
	Той отвори уста да отговори. И я затвори.
	Пипа кимна, изпълнена със самодоволство, и отново се обърна към Сали.
	— Мис Тасър, от видяното предполагам, че сте очевидно опитна… поне мистър Крос мисли така.
	Да не би да си бе изгубила ума?
	— За нещастие, двамата с Крос никога не сме… правили бизнес — обясни Сали.
	Устата на Пипа оформи перфектно „о“.
	— Разбирам — каза, но очевидно не разбираше. — Трябва да бъдете дискретна, разбира се. Оценявам това. И ще съм щастлива да ви платя за обучението. — После добави: — Искате ли да дойдете у дома?
	Трябва да бе сгрешил — сега вече загуби търпение.
	Нямаше да научи нищо от Сали. Нито от Темпъл. Нито от Касълтън, по дяволите, без значение, че той й е годеник.
	Крос не искаше никой да я докосва.
	Не и ако той не можеше.
	Протегна ръка, хвана тази на Пипа, издърпа я далеч от Сали, от скандалната пътека, по която мислеше да поеме. Не обърна внимание на възмутения й вик и как пръстите му се зарадваха на контакта.
	— Сали, време е да си вървиш. — Обърна се към Пипа. — А вие — в кабинета ми, преди някой да ви е открил тук.
	— Клубът е затворен. Кой ще ме открие?
	— Зет ви например.
	Пипа не трепна.
	— Бърн и Пенелопи са на риболов днес. Тръгнаха за Фалкънуел тази сутрин. Ще се върнат утре.
	— На риболов. — Дори да имаше цяла вечност да опитва, пак нямаше да може да си представи Бърн на брега на езеро да лови риба.
	— Да. Прекарват в риболов по-голямата част от времето си. Не разбирам защо сте така изненадан.
	Сали поклати глава.
	— Трагично е, когато мъж от калибъра на Бърн падне в мрежите.
	Пипа срещна погледа й.
	— Предполагам, че важи за повечето… но сестра ми изглежда щастлива от резултата.
	— Няма съмнение в това. Бърн винаги е успявал да направи дамите щастливи.
	Пипа дълго мисли над думите й.
	— Да не би да искате да кажете, че двамата с Бърн…?
	— Нищо такова не иска да каже. — Хвърли многозначителен поглед на Сали. — Вън.
	Проститутката наклони глава и в очите й блесна дяволито пламъче.
	— Страхувам се, че не мога да си тръгна, Крос. Не и преди да съм дала на дамата исканата информация.
	Пипа като че ли забрави въпроса си за Бърн. Слава богу.
	— Много мило да ме защитите.
	Сали Тасър бе прекарала дълго време на улицата и не бе свикнала на любезност. Проститутката не правеше нищо, което да й навреди. Единствената причина да иска да подлее вода на Найт, беше, че „Ангелът“ й предлагаше три пъти по-голяма сума от тази, която й даваше сегашният й работодател.
	Крос й хвърли поглед, но бе сигурен, че го бе разбрала правилно.
	— Сали си тръгва, лейди Филипа. — Каза го по-остро, отколкото възнамеряваше. Наистина започваше да губи търпение.
	За миг си помисли, че и двете жени ще му се противопоставят. А после Сали се усмихна, наклони глава и се обърна към него с най-лукавата си усмивка.
	— Е, някой трябва да отговори на въпросите на дамата.
	Пипа кимна.
	— Вярно е. Няма да си тръгна преди това.
	Думите излязоха от устата му, преди да е успял да ги спре.
	— Аз ще им отговоря.
	Сали изглеждаше много доволна.
	По дяволите.
	Нямаше нищо, което той да искаше по-малко от това да отговори на въпросите, които Филипа Марбъри си бе приготвила за урока от проститутката.
	Пипа присви очи.
	— Не знам.
	— Крос има богат опит — рече Сали, изтръгна ръката си от тази на Пипа и едва ли не измърка: — Той знае всички отговори, убедена съм.
	Пипа му хвърли изпълнен със съмнение поглед, който извика у него желание веднага да докаже думите на проститутката.
	Сали забеляза размяната на погледи и се обърна към него с лъчезарна и многозначителна усмивка.
	— Не е ли така, Крос? Сигурен си, че нямаш нужда от помощта ми. Нали?
	— Сигурен съм. — Но се чувстваше така несигурен, каквато изглеждаше Пипа.
	— Отлично. Ще се видим утре, както планирахме.
	Той кимна.
	Сали се обърна към Пипа.
	— Беше прекрасна среща, лейди Филипа. Надявам се да имаме възможност да се видим отново.
	Не и ако той имаше думата по въпроса.
	След като изчезна в коридора, който водеше към задната врата, той се обърна към Пипа:
	— Какво ви прихваща да чакате проститутка в казино?
	Настъпи дълго мълчание и Крос се запита дали пък няма да се въздържи да отговори, което нямаше да е ужасно, защото му бе дошло до гуша от лудостта й.
	Но тя отговори, с широко отворени очи и със силен глас, приближавайки се до него.
	— Изглежда, не разбирате затруднението ми, мистър Крос. След единадесет дни ще трябва да положа клетва пред Бога и хората, а това включва неща, за които не знам нищо. Вие и останалите — включително сестрите ми, очевидно — не бихте имали проблеми с това, но аз имам трудности. Как да положа клетва за нещо, което не разбирам? Как да се омъжа, без да знам всичко? Как да се закълна, че ще бъда добра съпруга на Касълтън и майка на децата му, когато ми липсват дори основни познания за въпросния акт? — Направи пауза, после добави: — Е, да, виждала съм биковете в Колдхарбър, но… както отбелязахте двамата с Пенелопи, далеч не е същото. Не виждате ли? Имам само единадесет дни. И имам нужда от всеки един от тях.
	Той отиде до масата за залагания и тя пристъпи към него.
	— Имам нужда от това време. И от знанието, което могат да ми дадат. Разбирането, до което могат да доведат. Имам нужда от всяка информация, която мога да получа, ако не от вас, тогава от мис Тасър. Или от другаде. Предстои ми да обещая да съм съпруга и майка. И трябва да направя сериозно проучване по въпроса.
	Дишаше тежко, когато млъкна, очите й блестяха, бузите горяха, а гърдите й изпълваха роклята с цвят на роза. Той беше омагьосан от нея, от страстната й загриженост и предаността й към смешното решение, което бе взела — сякаш разбирането за секса щеше да промени всичко. Сякаш щеше да направи следващите единадесет дни по-леки, а следващите единадесет години — дори още по-леки. Разбира се, че нямаше да стане така.
	Знанието не бе достатъчно.
	Той го знаеше по-добре от всички останали.
	— Не можете да знаете всичко, Пипа.
	— Но мога да знам повече от сега — отвърна тя.
	Крос се усмихна, а тя направи крачка назад. Гледаше го втренчено, после сведе поглед към разперените си ръце. Имаше нещо толкова уязвимо в нея, а това не му харесваше.
	Тя го погледна, без да мигне, и каза:
	— Ще бъда съпруга.
	На него му се прииска да я дръпне в една от тайните стаи на клуба и да я задържи там. Ако може — завинаги.
	Съпруга. Мразеше идеята тя да е съпруга. Съпруга на Касълтън. И на когото и да било.
	— И майка.
	Представи си Пипа заобиколена от деца. Усмихнати лъчезарни деца с очила, всяко очаровано от някой аспект на света, заслушано внимателно в обясненията й за Земята и небето.
	От нея щеше да стане забележителна майка.
	Не. Нямаше да мисли за това. Не искаше да мисли за това.
	— Повечето съпруги не се срещат с проститутки, за да подобрят уменията си. А за проучването по въпроса за майчинството имате време.
	— Тя ми се струва добър партньор в проучването, като се има предвид, че вече намалихте възможностите ми наполовина. Все пак вие не ми помагате. Влюбен ли сте в нея?
	Той не обърна внимание на въпроса.
	— Проститутките ви се струват разумна стъпка от вашия план?
	— Не и до снощи. Но когато Пенелопи спомена, че тук може би има проститутки…
	— _Лейди_ Бърн знае за безумния ви план и не ви е завързала за някой стол? — Съпруга на Бърн или не, дамата заслужаваше сериозни укори за това, че е позволила на неомъжената си сестра, която на всичкото отгоре е и без защита, да се скита из тъмните ъгълчета на Лондон.
	— Не. Тя просто ми отговори на няколко въпроса за „Ангелът“.
	За него? Нямаше да пита. Не искаше да знае.
	— Какви въпроси?
	Тя въздъхна.
	— Такива, от които узнах, че тук може би има една-две проститутки. Много ли е опитна?
	Въпросът бе така директен, че му се зави свят. Не й трябваше да знае, че Сали Тасър бе може би най-опитната проститутка от тази страна на Монмартър.
	— Какво искате да знаете?
	Тя премигна с огромните си сини очи и каза, сякаш това бе съвсем разумно:
	— Всичко.
	Един дълъг и сладък миг той си представя какво включва това всичко. Представи си как тялото й приляга на неговото, какъв е вкусът й — нежен и сладък на езика му, и дяволитите и прекрасни неща, които може би ще му позволи да прави с нея. Представи си уроците, за които тя дори нямаше представа, че моли.
	Искаше да й покаже всичко.
	И искаше да започне веднага.
	— Мислите ли, че мис Тасър ще се съгласи да ми даде един-два урока?
	Ставаше му трудно да диша.
	— Не.
	Пипа наклони глава.
	— Сигурен ли сте? Както казах, готова съм да й платя.
	Идеята Филипа Марбъри да плаща на Сали Тасър, извика у Крос желание да унищожи някого. Първо Бърн, защото позволяваше на снаха си да се разхожда безпрепятствено из Лондон, после маркиза Нийдъм и Долби, че е отгледала млада жена без абсолютно никакъв здрав разум, и накрая Касълтън, че не осигурява достатъчно занимания на годеницата си в седмицата преди сватбата.
	Без да знае посоката на мислите му, тя каза:
	— Лорд Касълтън нито веднъж не се опита да ме компрометира.
	Той беше или идиот, или светец.
	Ако Крос бе на мястото на Касълтън, щеше да я има по дузина различни начини от мига, в който се е съгласила да му стане съпруга. В тъмни коридори и слабо осветени ниши, в карети, които спират и тръгват сред натовареното дневно движение, и навън, набързо, до някое силно и дебело дърво и без нито един човек наблизо, а само природата, която да чува виковете й на удоволствие.
	Взаимните им викове на удоволствие.
	Но не беше Касълтън.
	Той беше Крос.
	И това бе съвсем грешно.
	Направи крачка назад, мислите му го караха да изпитва чувство за вина и да се оглежда из слабо осветеното казино, изпитал внезапен страх, че някой може да ги види. Или да ги чуе.
	Защо тя винаги се озоваваше на места, където една дама не би трябвало да бъде?
	— Снощи се опитах да му покажа, че ще се радвам да ме докосне. И дори да ме целуне.
	Той изпита силна омраза към графа.
	Тя продължаваше да говори:
	— Но той като че ли дори не ме забеляза. Вярно, само го докоснах по ръката, но…
	Крос бе готов да плати много пари, за да го докосне тя така невинно.
	Големите й сини очи бяха съсредоточени в него.
	— Знаете ли защо не се е опитал да ме съблазни?
	— Не. — Това, че е светец, бе единственият възможен отговор.
	— Няма нужда да ме предпазвате от истината.
	— Не ви предпазвам. — Само че не бе така. Не искаше тя да знае какви са мислите му. Мръсни мисли.
	— Сигурно защото съм странна. — После вдигна поглед към него и каза: — Не мога да бъда друга.
	Господ да му е на помощ, искаше да я целува до забрава, странна или не. Искаше да я целува до безпаметност, защото бе странна.
	— Пипа… — каза, но знаеше, че не трябва да говори.
	Тя го прекъсна.
	— Не ми казвайте, че не е вярно. Знам, че е. Аз съм странна.
	— Така е.
	Тя смръщи вежди.
	— Е, няма нужда да ми казвате, че е вярно.
	Той не можа да се сдържи. Усмихна се.
	— Това не е лошо.
	Тя го погледна така, сякаш той — а не тя — бе луд.
	— Разбира се, че е.
	— Не. Не е.
	— Вие сте добър човек.
	Не беше нищо подобно. И имаше няколко ключови части от тялото му, които искаха да й го докажат. Особено една.
	— Хубаво е, че не иска да ме съблазни — продължи тя, — но не може да продължава вечно така.
	— Може би се опитва да бъде джентълмен.
	На нея не й се вярваше.
	— Това не спря Тотнъм.
	През него премина огнена вълна.
	— Тотнъм се е опитал да ви съблазни? — Щеше да го убие, бъдещ министър-председател или не.
	Пипа го изгледа така, сякаш му бе пораснала втора глава.
	— Не. Защо да съблазнява мен?
	— Вие го казахте.
	— Не. Казах, че се е опитал да съблазни Оливия.
	Не беше казала това, но той остави думите й без коментар.
	— Всъщност не се е опитал — продължи тя, — а направо я е съблазнил. — Затвори очи. — Аз съм единствената от дъщерите Марбъри, която не е била съблазнена.
	Той можеше да поправи това трагично зло.
	Не, не можеше.
	Тя вдигна поглед към него.
	— Можете ли да повярвате?
	Той не знаеше какво да каже. Затова не каза нищо.
	— Можете, виждам. — Пое си дълбоко дъх. — Затова и поисках помощта ви, мистър Крос. Трябва да ми покажете как става това.
	Да.
	Преглътна думата. Със сигурност нещо не бе разбрал както трябва.
	— Как става кое?
	Пипа въздъхна, раздразнена.
	— Как да го привлека.
	— Кого?
	— Вие слушате ли ме? Касълтън! — Обърна се и тръгна към най-близката маса, където рулетката стоеше неподвижна в дъбовото си легло. — Не знаех, че трябва да ме съблазни сега. Преди сватбата. Не знаех, че това е част от нещата.
	— Не е. Той не трябва да прави нищо такова.
	— Е, ясно е, че не сте били сгоден, защото такива неща се очакват от годениците. Мислех, че имам две седмици. Очевидно нямам.
	Ушите му бучаха и му бе трудно да я разбере, но когато отново се обърна с лице към него, с изправени рамене и все едно готова за битка, знаеше, че с него е свършено.
	— Проучването ми трябва да започне веднага.
	Наказваше го. Това бе единственото обяснение.
	— Имам нужда от някого — направи пауза, после го каза по друг начин: — Имам нужда от вас, за да ми покажете как да бъда нормална.
	Колко извратено щеше да стане още.
	— Нормална.
	— Да. Нормална. — Вдигна безпомощно ръце. — Сега разбирам, че първоначалната ми молба — за съсипването на репутацията? — запита, сякаш би могъл да забрави естеството на молбата, но въпреки това кимна. — Е, сега разбирам, че въобще не е странна.
	— Не е ли?
	Тя се усмихна.
	— Не. Наистина. Всъщност, изглежда, че в Лондон има много жени, които имат това преживяване, което ме интересува, преди брачната си нощ. Включително сестрите ми. Това ще си остане между нас, надявам се?
	Най-после въпрос, на който знаеше отговора.
	— Разбира се.
	Тя вече продължаваше.
	— Виждате ли, реших, че може би ще имам нужда от знания във въпросната нощ, защото такива може да липсват на лорд Касълтън. Но сега разбирам… е… знания ми трябват, защото това е нещо обикновено.
	— Да, обикновено е.
	Тя наклони глава и го изгледа с любопитство.
	— Непрестанно повтаряте думите ми, мистър Крос.
	Защото, да я слуша, беше като да учи втори език. Арабски.
	Или хинди.
	Тя отново продължи да говори.
	— Обикновено е. Все пак Оливия също е имала такова преживяване, а лорд Тотнъм е джентълмен. В такъв случай сигурно много жени ги имат, не мислите ли?
	— Имат?
	— Знания за брачния… — Поколеба се. — … процес.
	Той си пое дълбоко въздух и го изпусна.
	— Все още не разбирам защо имате нужда от проститутка, за да ви научи на… този процес.
	— Всъщност няма значение. Продължавам да имам нужда от партньор в проучването. Само дето излиза, че имам нужда от проучване на нормалността. Трябва да знам как се държат обикновените жени. Имам нужда от помощ. Доста спешна помощ. Тъй като вие отказахте, мис Тасър ще свърши работа.
	Убиваше го. Бавно. Болезнено.
	— Сали Тасър не е обикновена жена.
	— Е, разбрах, че е проститутка, но предполагам, че има всички необходими атрибути?
	Той се задави.
	— Да.
	Пипа се поколеба и сякаш някаква емоция премина през лицето й. Разочарование?
	— Виждали ли сте ги?
	— Не. — Истината.
	— Хъм. — Тя като че ли не му повярва. — Не посещавате често проститутки?
	— Не.
	— Не съм напълно сигурна дали подкрепям тази професия.
	— Така ли? — Слава богу. Защото бе твърде възможно Пипа да заяви, че у нея се е породило ново желание — да изследва всички аспекти на най-старата професия на света.
	— Да. — Тя поклати глава. — Загрижена съм, че не се отнасят добре с тях.
	— С тези, които работят в „Падналият ангел“ се отнасят добре.
	Младата жена смръщи вежди.
	— Откъде знаете?
	— Защото са под моята закрила.
	Тя замръзна.
	— Така ли?
	Изведнъж му стана топло.
	— Да. Правим всичко възможно да се отнасят добре с тях и да са добре платени, докато са под този покрив. Ако някой се отнесе зле с тях, те викат охраната, а после подават оплакване до мен. И ако открия, че някой от членовете ни не се отнася с жените както трябва, членството му бива прекратено.
	Тя дълго мълча и мисли над думите му. И накрая каза:
	— Имам страст към оформлението на градини.
	Той не бе сигурен какво общо имат растенията с проститутките, но знаеше, че не трябва да я прекъсва.
	Тя продължи да говори бързо и искрено, сякаш думите й бяха напълно разумни.
	— Скоро направих забележително откритие — каза, а той мислеше за леката усмивка върху устните й, която бе за него. Тя се гордееше със себе си и Крос установи — преди дори да е казала какво е открила — че и той се гордее с нея. Странно. — Възможно е да вземеш част от розов храст и да го присадиш на друг. И когато това се направи както трябва… да кажем, част от бяла роза се присади на червен храст… израства съвсем нова роза… — Направи пауза, а после каза на един дъх: — Розова.
	Крос не знаеше много за растенията, но знаеше достатъчно за научните проучвания, за да разбере важността на откритието.
	— Как…
	Тя вдигна ръка, за да спре въпроса.
	— С радост ще ви покажа. Много е вълнуващо. Но не това исках да подчертая.
	Той зачака тя да се изкаже.
	— Професията… не е техен избор. Те вече не са нито червени, нито бели. А розови. И вие знаете защо.
	Имаше някакъв смисъл в това да сравни дамите от „Падналият ангел“ с експеримента си с розите. Този странен и прекрасен мозък работеше така, че той напълно го разбираше.
	И докато той мислеше над тази странна и забележителна истина, тя продължи:
	— Нали?
	Това не бе най-лесният въпрос. И отговорът не бе от лесните.
	— Изборът невинаги е техен, така е. В много случаи момичетата просто попадат в тази среда. Но тук с всички се отнасят добре. И са добре нахранени. Добре платени. А когато искат да престанат да работят, им намираме друг подслон.
	Тя повдигна вежди.
	— Къде?
	Крос се усмихна.
	— Ние сме мъже с голяма власт, Пипа. Членовете ни имат нужда от прислуга, а търговците ни — от продавачи. А ако не това, винаги има безопасни къщи далеч от Лондон, където могат да започват отначало. — След дълго мълчание добави: — Никога няма да принудя момиче да води този живот.
	— Но някои избират тази професия?
	Някои хора не можеха да проумеят това.
	— Да.
	Тя кимна.
	— Като мис Тасър.
	— Като Сали.
	— Е, още една причина да имам нужда от опита й. — Бутна очилата по-нагоре на носа си. — Ако избере да ми помогне, това може и да й хареса до известна степен. А и няма кой друг да ми помогне. Касълтън не ми предлага помощта си.
	Както и трябва да бъде.
	Не. Не както трябва да бъде. Разбира се, че Касълтън трябваше да й предложи помощта си. Дори трябваше да направи много повече.
	Мисълта отново извика у Крос желание да убива.
	Тя стисна устни.
	— Мислите ли, че трябва да го помоля? Може би така се правят тези неща.
	Не!
	— Да.
	Тя се изчерви, с което го изкуши.
	— Не съм сигурна, че мога.
	— Но можете да помолите мен?
	Тя премигна.
	— Вие сте различен. Не сте от мъжете, за които жените се омъжват. По-лесно е… по-лесно ми е да обсъждам откровено проучването си с вас. — Усмихна се. — Все пак вие сте човек на науката.
	Ето отново. Тази сигурност, че с него е в безопасност. Че той никога не губи самоконтрол.
	Трябва да й кажеш.
	Чу отново думите на Сали — присмехулни, но точни.
	Трябваше да й каже. Но това не бе точно от онези неща, които човек казва на млада и красива жена, която го моли да съсипе репутацията й.
	Поне не на обикновена млада жена в такава ситуация.
	Филипа Марбъри обаче бе всичко друго, но не и обикновена.
	Истината щеше да я отблъсне. И така щеше да е най-добре. За всички.
	И особено за него.
	— Той ще каже „не“. Не разбирате ли? Няма никой, освен мис Тасър.
	Грешеше, разбира се.
	— Имате мен — каза. Думите излязоха от устата му, преди да се е усетил.
	Тя ококори очи и срещна погледа му. Измина секунда, преди смисълът на думите му да стигне до нея.
	— Вие? — попита.
	Крос се усмихна.
	— Сега вие повтаряте след мен.
	Тя също се усмихна и нещо дълбоко в него се раздвижи.
	— Да.
	Може би щеше да се справи.
	Господ знаеше, че й бе длъжник заради това, че й бе позволил да падне в лапите на Найт, Сали и Темпъл, и само бог знаеше още кого в казиното. Длъжник беше и на Бърн, затова трябваше да се грижи за сигурността й.
	Извинения.
	Тази мисъл го стресна. Може би бяха извинения. Може би просто си търсеше причина да е близо до нея. Да разговаря с тази странна, умна жена, която всеки път го изваждаше от равновесие.
	Щеше да е мъчение, да. Но бог знаеше, че заслужава да бъде измъчван.
	Трябваше да се отдалечи от нея.
	Отиде до една от масите за залагания, взе два зара и ги претегли в дланта си. Тя го последва, без да я подканя и мина покрай него в облак от мекота с аромат на чисто. Как така тя миришеше на слънчева светлина и свеж въздух дори в този мрак? Заобиколена от греха и порока?
	Трябваше да си тръгне. Беше прекалено голямо изкушение за него, та да устои.
	Без да знае какви са мислите му, тя обърна откритото си и свежо лице към него.
	— Имам няколко въпроса. Например мадам Хъбърт сподели, че ми е направила нощници, които да изкушат Касълтън. Могат ли нощниците да свършат работа?
	Думите бяха като атака, представата за русокосата и стройна Пипа в копринено дантелена нощница го погълна и едва не наруши самоконтрола му. Нещо с огромен брой панделки, всяка завързана перфектно, а когато бъде развързана, ще открие мека и нежна кожа — луксозен, непоносим подарък.
	Подарък, който си струва опаковката.
	— Не мисля, че ще бъдат достатъчни — каза разсеяно.
	А бе сигурен, че ще са повече от достатъчни.
	— А тлеещият поглед на мис Тасър? Можете ли да ме научите на него? Струва ми се, че той ще помогне. Ще го изкуши.
	Той не я погледна. Не можеше. Но също така не можа да се въздържи да не каже:
	— Нямате нужда от този поглед.
	След кратко мълчание:
	— Нямам ли?
	— Нямате. Вие изкушавате по различен начин.
	— Така ли?
	Трябва да й кажеш.
	Преди да го е изкушила още повече. Но не можеше.
	Срещна погледа й.
	— Да.
	Очите й бяха огромни като чинийки зад тези подлудяващи го очила.
	— Така ли?
	Той се усмихна.
	— Пак повтаряте.
	Тя замълча за миг.
	— Няма да промените решението си, нали?
	— Не. — Мисълта да намери друг, бе неприемлива.
	Не и когато можеше да е той. Не и когато той можеше да й покаже удоволствието, което щеше да разтърси невинността й и напълно да съсипе репутацията й. Искаше да й даде всичко, за което го бе помолила.
	И дори повече.
	И ето така решението бе взето.
	— Не, няма да го променя.
	Тя издиша дълго и звукът сякаш премина през него в тихата стая и той се запита в какво ли друго ще го изкуши тази лека въздишка.
	— Трябваше да го знам. Джентълмените не отстъпват от думата си.
	— Както и негодниците.
	— Не разбирам.
	— Правилата на джентълмените са да не се отстъпва от дадената дума дори когато облогът не е добър — обясни той. Изкушаваше се да изглади бръчката на челото й. — А правилата на негодниците са да залагат само когато ще спечелят.
	— Какъв… — Поколеба се. — Какъв сте вие?
	Можеше да й даде знанията, без да се поддава на желанията си. Без да се наслаждава. Докато изпитваше самоконтрола си.
	Направи крачка напред и стесни разстоянието между тях.
	— Вие как мислите?
	Тя отстъпи назад.
	— Джентълмен.
	Без да я докосва.
	Защото знаеше, без никакво съмнение, че след шест години на въздържание, ако докоснеше Филипа Марбъри, нямаше да оцелее.
	Негодник.
	— Утре. В девет часа.


>	Глава 8

C>
	Астрономията никога не ми е била силна страна, но днес откривам, че мисля над широтата на Вселената. Ако нашето Слънце е само една от милион звезди, кой може да каже, че Галилео не е прав? Че няма друга Земя някъде много далеч, в някоя друга галактика? И кой може да каже, че няма друга Филипа Марбъри, на която остават десет дни до сватбата и тя е в очакване да разшири знанията си?
	Всичко това е неуместно, разбира се. Дори да има втора Земя в някое далечно ъгълче на Вселената, пак ще се омъжа след десет дни.
	Както и другата Пипа.
@	Научният дневник на лейди Филипа Марбъри,
	26 март 1831 г., десет дни преди сватбата
C$
	На следващата вечер Пипа седеше на малка пейка пред черешовите дръвчета в градината на къщата, загърнала се плътно в пелерината. Тротула бе в краката й и гледаше звездите.
	Или поне се преструваше, че гледа звездите.
	Пипа беше навън вече повече от час, след като накрая се бе отказала да се преструва на болна и избяга от къщата веднага след официалното сервиране на вечерята. Дори в тази студена мартенска вечер предпочиташе да е навън, а не вътре.
	Беше прекалено развълнувана. Тази вечер щеше да разбере повече за съблазняването.
	От Крос.
	Пое си дълбоко дъх, после издиша, отново си пое дъх с надеждата дишането да успокои препускащите й мисли. Но не се получи. Всичко бе замъглено от образа на мистър Крос, от това как я гледаше в казиното, как й се усмихваше в мрака, как стесняваше пространството между двамата в кабинета.
	Не беше заради него, разбира се. Щеше да се чувства по същия начин с всеки, който й дадеше обещаните уроци.
	Лъжкиня.
	Издиша дълго и шумно.
	Дишането не й помагаше.
	Хвърли поглед през рамо към слабата светлина, която се процеждаше от трапезарията в къщата. Да, по-добре да прекара оставащото до срещата време на студа, отколкото да полудее по време на вечерята с родителите си и Оливия, които, без съмнение щяха да обсъждат подробностите около сватбата.
	Проблесна спомен от предишния следобед: Оливия, великолепна в сватбената си рокля, сияеща от вълнение за предбрачното блаженство, отражението на Пипа в огледалото зад нея, по-дребна и по-незначителна в присъствието на по-малката си, но по-бляскава сестра.
	Сватбата щеше да е забележителна. Единствена по рода си от векове. Или поне така твърдяха клюките.
	Щеше да бъде точно това, за което маркиза Нийдъм и Долби винаги бе мечтала — огромна официална церемония, която трябваше да покаже какво се полага на дъщерите Марбъри по рождение. Щеше да изтрие спомена за предишните две сватби: двойната на Виктория и Валъри за обикновени мъже, набързо изпълнената церемония в сянката на скандалното разтрогване на годежа на Пенелопи и вече по-наскоро — сватбата на Пенелопи, разрешена със специално свидетелство, в селския параклис близо до провинциалното имение на Нийдъм в деня, след като Бърн се бе върнал оттам, където бе през последното десетилетие.
	Разбира се, всички знаеха къде беше Бърн.
	В „Падналият ангел“.
	С мистър Крос.
	Очарователният и извикващ безпокойство мистър Крос, който й въздействаше дори когато не бе близо до нея. Пое си дълбоко дъх, затвори очи и се замисли за промяната, която настъпваше в нея, когато той бе наблизо — било то телом или само духом. Как реагираше на високия мъж с червеникавокестенява коса, който, макар и неохотно, се съгласи да й помогне в проучването.
	Сърцето й препускаше, дишането й бе по-плитко. И по-бързо.
	Мускулите й се напрегнаха и нервите й като че ли бяха обтегнати.
	Стана й топло… или пък студено?
	Както и да беше, всичко това бяха симптоми на възбуда. На нервност. На страх.
	Май прекалено драматизираше. Нямаше от какво да се страхува, той бе човек на науката. И никога не губеше самоконтрол. Перфектният партньор в проучването.
	Нищо повече.
	Нищо че проучването бе необичайно. Пак бе проучване.
	Пое си дъх и извади часовника от чантичката си, за да гледа непрекъснато циферблата на слабата светлина, която се процеждаше от трапезарията на приземния етаж.
	— Девет часът е. — Думите бяха произнесени тихо и някъде от мрака.
	Тротула скочи да поздрави новодошлия и така Пипа имаше време да обърне внимание на бясно тупкащото си сърце. По-късно щеше да се чуди на факта, че е останала без дъх, но без да се е стреснала. Усещането бе различно. Нещо повече.
	В момента обаче можеше да мисли само за едно.
	Той беше дошъл.
	Усмихна се и го загледа как се навежда да поздрави кучето й.
	— Много сте точен.
	След като изпълни задачата си, той се изправи и седна до нея — достатъчно близо да й въздейства и недостатъчно, за да осъществят контакт. С крайчеца на окото си тя забеляза колко са дълги бедрата му, а мускулите опъваха плата на панталона му. Не трябваше да мисли за бедрата му.
	Бедрени кости.
	— А вие ме чакате.
	Обърна се към него и видя, че гледа небето, а лицето му е потънало в сенките на мрака. Беше се облегнал назад, сякаш седяха тук през цялата вечер и можеха да останат през цялата нощ. Проследи погледа му.
	— Тук съм вече повече от час.
	— На студа?
	— Сега е най-доброто време за наблюдаване на звездите, не мислите ли? Студените нощи са винаги по-ясни.
	— Има причина за това.
	Тя се обърна с лице към него.
	— Така ли?
	Той не я погледна.
	— На нощното зимно небе има по-малко звезди. Как е пръстът ви?
	— Добре. Освен математик сте и астроном?
	Той най-после обърна лице към нея, но половината тънеше в сенките на имението зад тях.
	— А вие освен анатом сте и ботаник?
	Тя се усмихна.
	— Изненадан сте, нали?
	Той изкриви устни.
	— И двамата сме.
	Мълчанието се проточи, той отново вдигна глава и загледа небето.
	— Какво гледахте?
	Пипа посочи една ярка звезда.
	— Полярната звезда.
	Той поклати глава и посочи друга част на небето.
	— Това е Полярната звезда. Гледали сте Вега.
	Младата жена се засмя тихо.
	— Ах. Нищо чудно, че ми се стори съвсем обикновена.
	Крос се облегна назад и протегна дългите си крака.
	— Тя е петата най-ярка звезда на небето.
	Пипа се засмя.
	— Забравяте, че съм една от пет сестри. В моя свят петата е последната. С извинения към въпросната звезда, разбира се.
	— А вие често ли сте последна?
	Тя сви рамене.
	— Понякога. Не е приятно.
	— Уверявам ви, Пипа, рядко сте последна.
	Не бе помръднал, само бе обърнал глава и я бе погледнал, чертите на лицето му бяха твърди и непрощаващи в мрака и извикваха непознати тръпки по гръбнака й.
	— Внимавайте какво говорите. Ще се наложи да кажа на Пени, че й откривате недостатъци.
	Той я погледна изненадано.
	— Не съм казал такова нещо.
	— Тя е единствената от сестрите ми, която сте срещали. Щом аз не съм последна, трябва да е тя.
	Едното ъгълче на устата му се повдигна.
	— В такъв случай нека не отнасяме този разговор към никого.
	— Съгласна съм. — Отново погледна небето. — Разкажете ми за тази великолепна пета звезда.
	Той заговори и тя долови смеха в дълбокия му глас, но устоя на изкушението да го погледне.
	— Вега е от съзвездието Лира, което е кръстено така, защото Птолемей вярвал, че има формата на лирата на Орфей.
	Не можа да устои да не каже шеговито:
	— Виждам, че сте експерт и по класиците.
	— Искате да кажете, че вие не сте? — отвърна той и я накара да се засмее, а после добави: — Орфей е един от любимите ми.
	Тя го погледна.
	— Защо?
	Погледът му не се откъсваше от нощното небе.
	— Направил ужасна грешка и платил скъпо за нея.
	Тези думи накараха всичко да стане по-сериозно.
	— Евридика — прошепна тя. Знаеше историята на Орфей и съпругата му, която обичал повече от всичко, но изгубил заради Подземното царство.
	Той дълго мълча и тя реши, че може би няма да каже нищо повече. Когато заговори, бе спокойно и без никакво чувство.
	— Убедил Хадес да я пусне, да я върне към живите. Трябвало само да я изведе, без да поглежда назад.
	— Но не могъл — каза Пипа, чиито мисли препускаха.
	— Станал алчен и погледнал назад. Изгубил я завинаги. — Направи пауза, после повтори: — Ужасна грешка.
	Имаше нещо в тона му — нещо, което Пипа може би нямаше да забележи по друго време и у друг мъж. Загуба. Тъга. Спомни си проведения шепнешком разговор в градината.
	Не трябваше да се омъжваш за него.
	Нямах избор. Ти не ми остави такъв.
	Трябваше да те спра.
	Жената в градината… тя беше Евридика.
	Нещо неприятно се разгоря в гърдите й и Пипа не можа да устои — протегна ръка и го докосна, постави длан на ръката му. Той едва не подскочи и издърпа ръка, сякаш го бе изгорила.
	Дълго седяха в мълчание. Докато тя не успя да се сдържи — отново — и каза:
	— Направили сте грешка.
	Крос я погледна за миг и се изправи.
	— Време е да вървим. Чака ви урокът.
	Но тя вече не искаше да помръдне оттук.
	— Изгубили сте любовта. — Той не я погледна, но тя не би могла да откъсне поглед от него дори стадо бикове да се бе втурнало в градината в този момент. — Жената в градината. Лавиния — каза и се намрази, задето не можа да замълчи. Не питай, Пипа. Недей. — Обичахте… ли я?
	Думата й се стори странна, изречена от нея.
	Не трябваше да се изненадва, че бе имал любима, все пак в Лондон имаше много малко мъже с репутацията на мистър Крос като мъж и любовник. Но трябваше да признае, че той не правеше впечатление на мъж, склонен на дълбоки и сериозни чувства, готов за любов. Той бе все пак човек на науката. Както и тя бе жена на науката. А тя със сигурност не очакваше любовта.
	Но все пак в този странен момент откри, че отчаяно иска да чуе отговора му. И насред това отчаяние откри, че се надява отговорът му да е отрицателен. Че не таи несподелена любов дълбоко в сърцето си. Нито пък споделена.
	Тази мисъл я стресна.
	Добре.
	Това беше неочаквано.
	Въпросът й го накара да изкриви устни, той обърна лице и отново потъна в сенките. Но не каза нищо.
	— Любопитството е опасно нещо, лейди Филипа.
	— Откривам, че не мога да не проявя любопитство.
	— Забелязал съм.
	— Попитах само защото съм заинтригувана дали не обичате някого. — Млъкни, Пипа. Интелигентните млади дами не поемат по тази пътека. Смени подхода. — Не себе си. Някого. Когото и да е.
	— Имате нещо против любовта?
	— Не толкова съм против, колкото съм скептична. Имам практика да не вярвам в неща, които не мога да видя.
	Изненада го.
	— Не сте обикновена жена.
	— Това вече го установихме. И затова сте тук, ако си спомняте.
	— Да. — Скръсти дългите си ръце пред гърдите и добави: — Значи, искате да изкушите съпруга, когото не очаквате да обичате.
	— Точно така. — Той не отговори веднага и тя добави: — Ако това ще помогне, не очаквам и той да ме обича.
	— Здрав английски брак.
	Тя се замисли над думите му.
	— Предполагам, че е така, нали? Като всеки друг брак.
	Той повдигна вежди.
	— Съмнявате се, че Бърн изпитва дълбоки чувства към сестра ви?
	— Не. Но само при тях е различно. — Млъкна и се замисли. — Може би и между Оливия и Тотнъм е различно. Но другите ми сестри са омъжени по същите причини, поради които ще се омъжа и аз.
	— И кои са те?
	Тя сви едното си рамо.
	— Това се очаква от нас. — Срещна погледа му, неспособна да го разтълкува в мрака. — Предполагам, че не виждате смисъл в това, след като не сте аристократ.
	Едното ъгълче на устата му се изви нагоре.
	— Какво общо има с това дали си аристократ, или не?
	Тя побутна очилата по-нагоре на носа си.
	— Може и да не знаете, но аристократите трябва да се съобразяват с много правила. В брака става въпрос за пари, благоприличие и положение. Не можем просто да се омъжим за когото си искаме. Поне не и дамите. — Замисли се за миг. — Джентълмените могат да понесат повече скандали, но повечето просто позволяват да бъдат въвлечени в бракове без чувства. Защо, мислите, става така?
	— Не искам да предполагам.
	— Удивително е колко много власт имат мъжете и колко малко я използват. Не мислите ли?
	— А ако вие имахте същата власт?
	— Нямам.
	— Но ако имахте?
	И защото той, изглежда, искрено се интересуваше, тя каза:
	— Щях да отида в университет. Щях да се присъединя към Кралското агрономическо дружество. Или може би към Кралското астрономическо дружество, сега, след като знам коя е Полярната звезда и коя — Вега.
	Той се засмя.
	Тя продължи, наслаждавайки се на свободата, която имаше с него.
	— Ще се омъжа за човек, когото харесвам. — Направи пауза. Не й харесваше как бяха прозвучали думите й. — Искам да кажа, не че не харесвам Касълтън, той е мил. Много мил. Само дето… — Остави гласа си да заглъхне, защото се чувстваше като предателка.
	— Разбирам.
	И за миг тя си помисли, че наистина разбира.
	— Но всичко това е глупаво, виждате ли? Брътвежите на странна млада дама. Родена съм в общество с определени правила и трябва да ги следвам. Затова мисля, че на онези, които живеят извън обществото, им е по-лесно.
	— Ето, отново виждате всичко в черно и бяло.
	— Нима казвате, че за вас не е по-лесно?
	— Казвам, че всички си носим кръста.
	Имаше нещо в думите му — неочаквана горчивина, която я накара да се поколебае, преди да каже:
	— Предполагам, че говорите от опит?
	— Така е.
	Различни възможности изникнаха в ума й. Веднъж бе казал, че не мисли да се жени. Че бракът не е за него. Може би някога не е било така. Дали някога е искал да се ожени, но му е било отказано? Заради името му, репутацията му или професията? С титла или не, той впечатляваше — беше умен, богат и имаше власт, и бе доста добра партия, като се вземеха предвид всички фактори.
	Коя дама би му отказала?
	Загадъчната дама от градината.
	— Е, както и да е, радвам се, че не сте благородник.
	— А ако бях?
	Нямаше да приличате на никого, _когото съм срещала_. Усмихна се.
	— Никога нямаше да ви помоля да станете партньор в проучването ми. Бях направила списък, между другото. С въпросите си.
	— Не съм очаквал нищо по-малко. Но не мислите ли, че всичко щеше да е по-лесно, ако бях благородник? А не съсобственик на игрален клуб.
	Тя се усмихна.
	— Игралният клуб ми харесва повече.
	— Може би. — Приближи се и спря светлината от къщата. — А може би е така, защото, когато приключите с проучването, ще можете да прекратите отношенията си с мен и да забравите за всичко.
	— Никога няма да забравя — рече бързо тя, свободна да каже истината. Изчерви се и бе благодарна за мрака.
	Наистина не би могла да забрави. Всъщност не се съмняваше, че щеше да се връща към тази нощ вече като лейди Касълтън, докато си стои в имението и няма с какво друго да се занимава освен с оранжерията и кучетата си.
	И със сигурност нямаше да забрави него.
	Дълго мълчаха и тя се запита дали не е казала прекалено много. Накрая той рече:
	— Донесох ви нещо. — Подаде й пакетче, обвито в кафява хартия.
	Пипа задиша по-бързо — без съмнение, странна реакция на тази малка кутийка — пое пакетчето, побутна любопитната муцунка на Тротула, отвори го и видя маска домино. Взе черната коприна, а сърцето й лудо биеше.
	Вдигна очи към неговите, но погледът му бе непроницаем в мрака.
	— Благодаря.
	Той кимна.
	— Ще имате нужда от маската. — Отдалечи се бързо.
	Тротула го последва.
	Пипа не искаше да я оставят така. Побърза да ги настигне.
	— Ще посещаваме ли… обществени места?
	— Нещо такова.
	— Мислех си… — Поколеба се. — Останах с впечатлението, че уроците ще бъдат насаме. — Вдигна чантичката си. — Не мога да задавам въпросите си на обществени места.
	Той се обърна и тя едва не се блъсна в него.
	— Тази вечер няма да задавате въпроси. Тази вечер ще става дума за изкушението.
	Думата премина през нея и Пипа мимоходом се запита дали мракът не прави думите по-въздействащи. Въпросът бе глупав, разбира се. Очевидно сетивата са по-остри, когато човек е развълнуван. Не го виждаше, затова пък го чуваше по-добре.
	Реакцията й със сигурност нямаше нищо общо с думата.
	Изкушение.
	Той отново закрачи и добави:
	— За да можете да изкушите мъж, първо трябва да разберете изкушението.
	Тя го последва, побърза да се изравни с него.
	— Но аз разбирам изкушението.
	Крос й хвърли изпълнен със съмнение поглед.
	— Наистина!
	— Какво ви изкушава? — Бяха стигнали до една черна карета, мистър Крос отвори вратичката и спусна стълбата. Болонката щастливо скочи в каретата, с което ги изненада и двамата се засмяха.
	Пипа щракна с пръсти.
	— Тротула, вън.
	Кучето въздъхна тежко, но се подчини.
	Пипа посочи къщата.
	— Върви си у дома.
	Кучето седна.
	Пипа отново посочи къщата.
	— У дома.
	Кучето отказа да помръдне.
	Крос се ухили.
	— Тя май не обича да се подчинява.
	— Обикновено не е такава.
	— Може би е заради мен.
	Тя му хвърли поглед.
	— Може би.
	— Няма да се изненадам. Вие също не се подчинявате, когато сте около мен.
	Тя се престори на шокирана.
	— Сър, нима ме сравнявате с куче?
	Крос се усмихна, очите и белите му зъби проблеснаха и нещо в стомаха й запърха.
	— Може би. Но сега да се върнем на предстоящата ни задача. Какво ви изкушава, Пипа?
	— Аз… — Поколеба се. — Много обичам сладкишите целувки.
	Той се засмя и смехът му бе по-силен и по-смел, отколкото бе очаквала.
	— Честна дума.
	— Без съмнение. Но можете да хапвате целувки, когато пожелаете. — Отстъпи назад, с което показа, че тя трябва да се качи в каретата.
	Пипа не обърна внимание на мълчаливата команда, нетърпелива да изясни въпроса.
	— Не е така. Не мога да ги хапвам, ако готвачката не ги е приготвила.
	На устните му играеше усмивка.
	— Винаги практичната Пипа. Ако искате, можете да ги намерите. Това исках да кажа. Със сигурност все някой в Лондон ще ви съжали и ще задоволи глада ви за разбити белтъци.
	Тя сбърчи чело.
	— Следователно те не ме изкушават?
	— Не. Вие ги желаете. Но не е същото. С желанието е лесно. Просто е: искате целувка и тя ви се дава. — Махна с ръка към каретата, но не й предложи помощта си да се качи. — Влизайте вътре.
	Тя изкачи едно стъпало, преди да се обърне. Благодарение на стъпалото сега бяха очи в очи.
	— Не разбирам. Какво е изкушение тогава?
	— Изкушение… — Той се поколеба, а тя се наведе напред, нетърпелива за този урок, който събуждаше в нея любопитство и вълнение. — Изкушението ви преобразява. Превръща ви в нещо, което никога не сте си представяли. Притиска ви да се откажете от всичко, което сте обичали, дори да продадете душата си за един преходен миг.
	Думите бяха произнесени тихо и мрачно, но бяха самата истина и за дълго увиснаха във въздуха. Той беше близо до нея и я предпазваше да не падне от стълбичката, топлината на тялото му прогонваше студа.
	— То ви кара да изпитвате болка — прошепна Крос и тя видя как устните му се извиват в мрака. — Ще обещаете всичко, ще се закълнете във всичко. За един… съвършен… чист вкус.
	О, Господи.
	Пипа издиша, дълго и на пресекулки, нервите й крещяха, мислите й бяха объркани. Затвори очи, преглътна, застави се да отстъпи от него, защото… я изкушаваше.
	Защо той бе така спокоен и хладнокръвен? Защо не изпитваше подобни… чувства? Той бе човек, който едновременно я ядосваше и разочароваше.
	Въздъхна.
	— Това би била страхотна целувка.
	Секунда мълчание последва глупавите й думи… които много й се искаше да може да върне обратно. Колко смешно. А после той се засмя и зъбите му проблеснаха в мрака.
	— Наистина — съгласи се той и гласът му прозвуча по-рязко.
	Преди Пипа да успее да изрази учудването си, той продължи:
	— Тротула, върви си у дома.
	Кучето се обърна и се отдалечи, а той каза на Пипа:
	— Влизайте в каретата.
	Тя се подчини. Без въпроси.

	* * *

	Алеята зад клуба изглеждаше различно нощем. Беше по-зловеща. Не й помогна и по-бавното придвижване на каретата.
	— Време е за маската — каза той, отвори вратата и скочи на земята без помощта на стълбичката или слуга.
	Тя не се поколеба да направи каквото й каза. Извади маската и я вдигна развълнувано към лицето си — никога досега не бе скривала самоличността си зад маска. За първи път бе инкогнито. За първи път щеше да е нещо различно от най-странното момиче на Марбъри.
	С маската не бе странна, а загадъчна. Не само учена, но и скандална. Истинска Цирцея.
	Но докато слагаше маската, осъзна, че въображението не е реалност. И че маските не се правят за хора, които носят очила.
	При първия опит завърза панделките прекалено хлабаво и маската падна, плъзна се по стъклата на очилата й и щеше да падне на пода, ако не бе реагирала бързо.
	При втория опит завърза панделките здраво, но трепна, защото във възела влязоха и няколко кичура от косата й. Резултатът не бе много по-добър, маската притискаше очилата към очите й, рамката се забиваше в кожата й и определено не я караше да се чувства като Цирцея.
	Предана на желанието си да се учи, тя се плъзна по седалката към вратата на каретата, до която я чакаше мистър Крос. Нямаше да позволи на такова дребно нещо като лошото й зрение да провали вечерта. Маската закриваше отчасти очилата й, както и периферното й зрение, но по някакво чудо кракът й намери най-горното стъпало.
	Не стана така с второто стъпало.
	Пипа се препъна, изпищя силно и разпери широко ръце, за да възстанови равновесието си. Не успя, залитна вляво и падна право в ръцете на мистър Крос, който изсумтя и я притисна до гърдите си.
	До топлите си твърди гърди.
	Той си пое рязко дъх, хвана я здраво и за момент — дори не момент, а само миг — тялото й бе притиснато към неговото по цялата си дължина, а тя го гледаше право в очите. Е, не право, защото проклетата маска, естествено, се бе разместила и тя виждаше само с едно ъгълче на очите си.
	Но ако можеше да го види, той сигурно щеше да се усмихва. И ето го отново смущението — горещо и неумолимо в мига преди той да я остави на земята.
	Веднъж стъпила на твърда земя, Пипа пусна вълнения му жакет, който стискаше, вдигна ръка и се опита да оправи маската. Успя да размести и нея, и очилата си, които паднаха.
	Тя ги улови във въздуха.
	Вдигна поглед към лицето му, чиито контури бяха подчертани от светлината от вътрешността на каретата.
	— Не така очаквах да протече вечерта.
	Той не се смееше, поне това можеше да му признае. Гледа я дълго и внимателно, после отстъпи назад и извади носна кърпичка от джоба си.
	— Да, мога да ви уверя в това — каза и почисти очилата й, преди да й ги върне.
	Тя побърза да си ги сложи и въздъхна.
	— Не мога да нося маската. Не приляга. — Мразеше жалостивата нотка в гласа си. Звучеше като Оливия. Сбърчи нос и срещна погледа му.
	Той не каза нищо, а оправи очилата на носа й, без да я докосва. Останаха така, в мълчание, дълго, а после той тихо рече:
	— Трябваше да се сетя.
	Пипа поклати глава.
	— Сигурна съм, че никога досега не сте имали такъв проблем… — Пред нея изникна образът на Сали Тасър, красивата, съвършена жена, която не би имала никакъв проблем да носи маска и да бъде загадъчна.
	А на Пипа й се удаваше без усилие да е само странна.
	И изведнъж ясно усети, че този свят, тази нощ, това преживяване не са за нея. Това беше грешка. Орфей, който гледа към ада.
	— Не трябва да съм тук — каза и срещна погледа му с очакването да види задоволство в него. Задоволство и облекчение, че се е отказала.
	Но не видя облекчение, а нещо друго. Твърдо и неотстъпчиво.
	— Трябва просто да внимаваме. — Тръгна към клуба с очакването, че тя ще го последва.
	Като наближиха голямата стоманена врата, която представляваше задният вход на клуба, по алеята дойде втора карета и спря на няколко метра от тяхната. Към нея се приближи слуга, вратата се отвори и се чу женски смях.
	Пипа спря и се обърна към каретата.
	Мистър Крос изруга тихо, сграбчи я за ръката, обърна я с гръб към стената и я заслони с тялото си така, че да не могат да я видят.
	Пипа се опита да помръдне, но той я притисна към стената, като й пречеше да види жените, които бяха слезли от каретата и се кикотеха и бъбреха, докато се приближаваха. Тя проточи врат да ги огледа. Любопитството я правеше безразсъдна, обаче той предугади намеренията й и я притисна още повече с тялото си. Беше й невъзможно да помръдне.
	Не виждаше нищо освен него.
	Беше толкова висок. Никога досега не бе познавала толкова висок човек. А когато бе така близо, й беше трудно да мисли за каквото и да е, освен за него. За него и за топлината му, за това как палтото му ги обгръщаше. Никога досега не бе познала такава близост с мъж.
	Мислите й бяха прекъснати от поредния изблик на смях, последван от шъткане.
	— Вижте! — каза високо една от жените. — Пречим на любовниците!
	— Май някой не може да изчака да влезе вътре! — рече друг женски глас.
	— Кои ли са? — прошепна трети.
	Пипа отвори широко очи и прошепна с глава, притисната в гърдите му.
	— Кои са те?
	— Не е нещо, за което да се тревожиш. — Крос се приближи още повече и постави едната си длан на стената над главата й, като я закри с ръката и ревера на палтото си.
	Бе само на милиметър от гърдите му и не можеше да не вдъхва чистия и свеж аромат на сандалово дърво, който я обгръщаше. Ръцете й, отпуснати до тялото, копнееха да го докоснат. Стисна длани в юмруци и вдигна поглед, разтопи се в очите му.
	— Не мога да видя жената — каза една от дамите, — но познавам мъжа отнякъде. Та това е Крос. — Повиши глас. — Нали, Крос?
	Фамилиарността и веселието на жената бяха причина през Пипа да премине гореща вълна — сякаш жената прекрасно знаеше какво е да си притисната до стената на легендарния хазартен клуб от гордия му, бляскав собственик.
	— Влезте вътре, дами — каза той съвсем спокойно, без да откъсва поглед от Пипа. — Изпускате борбата.
	— Изглежда, че тази вечер има какво да се гледа и отвън! — отвърна жената и другите се засмяха, възхитени.
	Крос премести тежестта на тялото си и сведе глава и Пипа разбра как изглеждат за онези, които ги наблюдаваха — сякаш се канеше да я целуне.
	— Хайде, дами — каза той тихо и гласът му бе пълен с обещания, — аз не съм част от вашите вечерни забавления.
	— Добре дошъл си по всяко време, мили.
	— Ще го запомня — каза той лениво. — Но тази вечер съм зает.
	— Късметлийка!
	Пипа стисна зъби, когато дамите почукаха на стоманената врата и бяха пуснати вътре.
	Те отново останаха сами на алеята в най-близката до прегръдка близост, която тя познаваше. Зачака той да помръдне, да се отдалечи от нея. Но той не го направи.
	Но остана така, притиснат до нея, с устни до ухото й.
	— Мислят, че сте късметлийка.
	Сърцето й биеше лудо. Беше сигурна, че той го чува.
	— Мислех, че не вярвате в късмета.
	— Не вярвам.
	Гласът й трепереше.
	— Ако вярвахте, щяхте ли да наречете това късмет?
	— Бих го нарекъл мъчение.
	Едва в този момент, когато думите погалиха като дъх чувствителната кожа зад ухото й, тя осъзна, че той не я докосва. Беше толкова близо… но дори сега, докато притискаше гърба й към каменната стена на масивната сграда, той внимаваше да не я докосне.
	Тя въздъхна. Очевидно бе единствената жена на света, която той не искаше да докосне.
	Мимоходом се запита какво ли ще стане, ако вземе нещата в свои ръце. Обърна глава към него, но той се отдръпна — не много, но достатъчно, за да постави разстояние помежду им. Сега бяха лице в лице, устните им почти се докосваха. Бяха само на милиметър и в същото време на километър един от друг.
	Милиметър за него, защото трябваше само да скъси разстоянието и тя щеше да бъде негова. Километър за нея, защото знаеше, че той няма да… а тя не можеше да го целуне. Макар да нямаше нещо, което в този момент да искаше повече.
	Той обаче не искаше същото.
	Тази вечер бе определена за интелектуални занимания. Не за физически.
	Независимо колко много й се искаше да е различно.
	Така че направи единственото, което можеше. Пое си дълбоко дъх и каза:
	— Крос?
	Настъпи дълга пауза, в която и двамата осъзнаха, че бе пропуснала „мистър“, но някак си тук, в тъмната лондонска уличка, обръщението бе прекалено джентълменско за този висок дяволски мъж.
	— Да, Пипа?
	— Може ли вече да влезем вътре?


>	Глава 9

C>
	Хазартът е проблематична игра — изглежда по един начин, а се играе по друг. Например човек хвърля два зара, мисли, че сборът ще е между едно и дванадесет, но едно е напълно невъзможно… а общият сбор от две или дванадесет са почти също толкова. Защо, след като недостатъците са така очевидни, хазартът е толкова привлекателен за играчите?
	Може и да има математика в тази игра на шанса, но също така е и свещена.
	А в свещените неща няма нищо научно.
@	Научният дневник на лейди Филипа Марбъри,
	27 март 1831 г., девет дни преди сватбата
C$
	Нямаше нещо на света, което Крос би й отказал в този момент.
	Не и след като през последния час го бе изкушавала с големите си сини очи, бърз ум и това прекрасно слабо тяло, което отчаяно копнееше да докосне. Когато жените бяха пристигнали, той бе загрижен единствено да я предпази да не я разпознаят, и се мразеше заради това, че я бе довел в това тъмно и мръсно място — нещо, което тя не заслужаваше.
	Както той не заслужаваше нея.
	Трябваше да каже всичко на Бърн и да се остави той да го пребие, задето дори е помислил да съсипе Филипа Марбъри. Че дори е мечтал да бъде така близо до нея. Или да бъде изкушен от нея.
	Защото тя бе най-големият урок по изкушение.
	Когато бе паднала от каретата право в ръцете му, той бе решил, че с него е свършено, меките й извивки, притиснати в него, го караха да изпитва болезнен копнеж. Беше сигурен, че този момент е върховното изпитание… най-трудното, което му се е налагало да прави — да я остави да стъпи на земята и да се отдалечи.
	Напомни си, че тя не е за него.
	И никога няма да бъде. Но това бе лесно в сравнение с последвалото, когато бе притисната между него и каменната стена на клуба, когато се бе обърнала и го бе заговорила, а дъхът й бе погалил брадичката му и бе накарал устата му да пресъхне, а членът му — да се втвърди. Това бе най-трудното нещо на света.
	Едва не я бе целунал и направил и двамата нещастни.
	За миг бе помислил, че тя ще вземе нещата в ръцете си. И го бе искал.
	И все още го искаше.
	Но не, тя го бе помолила да продължат тази лудост, да влязат в клуба и да й даде обещания урок. Да я научи какво е изкушение. Мислеше си, че с него е в безопасност. Че той е човек на науката.
	Тя беше луда.
	Трябваше да я накара да се качи в каретата и да я върне у дома й, без дори да се замисли. Трябваше да я държи далеч от места, пълни с благородници, за които присъствието й ще е изключително забавно. Трябваше да я държи далеч от клюките, които присъствието й щеше да подхрани.
	В клуба имаше правила, разбира се. На дамите, които бяха членове, бе забранено да разкриват тайните, на които са станали свидетели. И като жени със собствени тайни, които ценят членството си в клуба, те внимателно спазваха правилата.
	Но това нямаше да промени заплахата за Пипа.
	А той нямаше да го позволи.
	— Не трябва да влизаш вътре — рече той и думите увиснаха между тях.
	— Ти обеща.
	— Излъгах.
	Тя поклати глава.
	— Лъжците не ме интересуват.
	Шегуваше се с него. Чу тихия смях в думите й. Но също така и истината в тях. А той искаше тя да се интересува от него.
	Мисълта дойде като удар и той веднага изправи гръб, изведнъж нетърпелив да се отдалечи от нея.
	Не от нея.
	А от специалните обстоятелства около нея. От шест години насам тя бе първата жена, която допускаше толкова близо до себе си и толкова често. Досега у жените около него бяха липсвали ароматът на светлина и пролет, меката кожа, извиването на устните в усмивка, бързият ум и набиващата се на очи странност.
	Не искаше да е далеч от нея.
	Но Найт и Лавиния, и останалият свят се разпадаха около него и последното, от което имаше нужда, бе Пипа Марбъри в клуба. В живота му. Да причинява проблеми. Да завладява мислите му.
	Тази лудост щеше да свърши в мига, в който се отървеше от нея.
	Трябваше да се отърве от нея. Още тази вечер.
	Не обърна внимание на раздразнението, което го обзе при тази мисъл, и почука на стоманената врата.
	— Почукването е различно от това на дамите.
	Разбира се, че ще забележи. Тя забелязваше всичко с тези страхотни сини очи.
	— Аз не съм като дамите. — И сам долови неприятната нотка в гласа си, но отказа да съжали за нея.
	Вратата се отвори. Тя като че ли не забеляза напрежението в гласа му.
	— Всеки чука по различен начин? — Последва го в преддверието, където Азриел седеше на обичайното си място и четеше на слабата светлина на лампата.
	Портиерът огледа с черните си очи първо Крос, а после — и Пипа.
	— Тя не е член.
	— Тя е с мен — каза Крос.
	— Член на какво? — попита Пипа.
	Азриел отново се зачете в книгата си и спря да им обръща внимание. Пипа наклони глава, за да види коя е книгата. Направо не вярваше на очите си.
	— _„Гордост и предразсъдъци“?_
	Азриел хлопна книгата и погледна Крос.
	— Пак не е член.
	Крос го изгледа.
	— Тогава имаме късмет, че аз съм собственик.
	Това като че ли също не интересуваше особено Азриел.
	Пипа обаче не можа да се сдържи.
	— Може би трябва да започнем отначало? Не ни представиха, както трябва. Аз съм…
	Азриел я прекъсна.
	— Крос.
	— Признавам, щастлив съм да видя, че изкарва и другите от търпение като мен. — Направи пауза. — Валомброза?
	Дори да си бе помислил нещо, Азриел не го показа.
	— Няма никого. Всички са на борбата. Ако не искаш някой да я види без маска, все едно че нищо не съм видял.
	Като че ли Крос нямаше да се сети и сам.
	— За втори път някой споменава борба — намеси се Пипа. — Какво означава това?
	Азриел дълго мълча.
	— Че има борба.
	Тя сбърчи чело.
	— Не сте най-любезният джентълмен, нали?
	— Така е.
	— Съсипвате ми забавлението — каза тя.
	— Това не е нещо необичайно.
	Крос устоя на изкушението да се засмее. Пипа не бе първата, която се опитваше да въвлече Азриел в разговор, и също така бе готов да се обзаложи, че няма да е първата, която няма да успее.
	Въпреки всичко тя продължи да опитва с широка дружелюбна усмивка.
	— Надявам се да се срещнем отново. Може да основем клуб по четене, кой знае. Тази съм я чела. — Наведе се напред. — Стигнахте ли до момента, в който мистър Дарси прави предложение?
	Азриел изгледа Крос с присвити очи.
	— Прави го нарочно.
	Пипа поклати глава.
	— О, не съсипвам забавлението ви. Елизабет отказва. — Направи пауза. — Е, мисля, че го съсипах. Извинявам се.
	— Намирам, че харесвам сестра ви много повече.
	Пипа сериозно кимна.
	— И това не е нещо необичайно.
	Като я чу да повтаря думите на Азриел, Крос се засмя, после се опита да се сдържи и издаде странен задавен звук, а Азриел свъси вежди. Крос схвана посланието, отметна тежката кадифена завеса и се погрижи никой да не ги види, преди да поведе Пипа по дългия и тесен коридор към Валомброза, една от игралните зали в дамската част на клуба.
	Тя влезе преди него и се огледа, попи с очи малката, разточително декорирана и обзаведена частна игрална зала.
	— Тази сграда е забележителна — каза и започна да разкопчава пелерината си. — Наистина. Всеки път като дойда, има нещо ново, което да изследвам.
	Съблече пелерината си и разкри обикновена зелена дневна рокля — съвсем обикновена, дори безинтересна в сравнение с творенията от коприна и органза на другите жени, които посещаваха тази част на клуба. Деколтето бе съвсем малко, ръкавите — дълги, а полите — тежки — комбинация, която се предполага, че би охладила Крос на алеята. Но не, реакцията му бе такава, все едно Пипа носеше дантелена нощница.
	Добре че я криеше. Защото той искаше да я съблече.
	Веднага.
	Прочисти гърлото си, взе пелерината й и я преметна на облегалката на едно от канапетата.
	— Сградата е специално създадена, за да кара хората да се чувстват по този начин. Посетителите започват да се питат какво са пропуснали.
	— Значи се изкушават да се върнат? — Въпросът бе риторичен. Учеше се. — Тази ли е целта за вечерта? Да ме изкушите с красивите си помещения и тайни проходи?
	Той вече не бе сигурен каква е целта на вечерта. В нейно присъствие ясните му мисли и напълно контролираният план за урока се бяха стопили.
	Тя отиде да разгледа една маслена картина, която заемаше голяма част от стената. На нея бяха изобразени четирима млади мъже, които играеха на зарове на павирана улица, на светлината на близката кръчма.
	— Като говорим за тайни проходи — попита, — силно се интересувам от архитектурните ви умения.
	— Темпъл говори прекалено много.
	Тя се усмихна.
	— Всички стаи ли имат тайни проходи?
	— Повечето. Харесва ни да имаме възможности за бягство. — Мястото, където се събираха челюстта и шията й, хвърляше най-интригуващата сянка. Крос се запита каква ли е кожата там. Копринена или сатенена?
	— Защо?
	Концентрира се върху въпроса.
	— Има много хора, които искат да видят унищожението ни. Много е важно да можем да се движим без риск да ни открият.
	Пипа се обърна с лице към него. Очите й бяха широко отворени.
	— Но нали затова е мъжът, който чете „Гордост и предразсъдъци“?
	— В повечето случаи.
	— Хората успяват да се промъкнат покрай него?
	— Не е нещо нечувано. Веднъж, като се събудих, в кабинета ми имаше жена. Уверявам ви, не бе поканена. А едва вчера я намерих на етажа на казиното.
	Пипа се усмихна.
	— Тя, изглежда, е специален случай.
	Наистина.
	— Не ми харесва особено идеята, че трябва да бягате от разни престъпници.
	Крос устоя на удоволствието, което го обзе при мисълта, че тя може да е загрижена за него.
	— Не се тревожете. Рядко бягам.
	Мина покрай нея и заобиколи масата, за да постави разстояние между двамата. Тя остана на мястото си.
	— Тази стая има ли таен проход?
	— Може би.
	Младата жена се огледа с присвити очи, взирайки се внимателно в стените.
	— И ако има, докъде води?
	Той не обърна внимание на въпроса й, а протегна ръка към заровете на масата, взе ги и ги претегли.
	— Искате ли да разпитвате за архитектурата? Или искате да вземете урока си?
	Погледът й не трепна.
	— И двете.
	Отговорът не го изненада. За Филипа Марбъри знанието бе така интересно, че я изкушаваха множество теми — а не просто темата за секса. За нещастие, вроденото й любопитство бе едно от най-изкушаващите неща за него самия.
	Отново се замисли за целта на вечерта.
	Тя трябваше да загуби. Ако тя изгубеше, той можеше да си върне здравия разум.
	Възвърни самоконтрола си.
	Хвърли заровете към нея.
	— Добре тогава. И двете.
	Очите й светнаха, сякаш току-що й бе предложил бижута.
	— Кои бяха жените отвън?
	Той поклати глава.
	— Не е толкова лесно, Пипа. Урокът е за изкушението. Ако искате да знаете повече… трябва да спечелите знанието.
	— Чудесно.
	— И трябва да се обзаложите.
	Тя кимна.
	— Имам пет лири в чантичката.
	Той се усмихна подигравателно.
	— Пет лири няма да стигнат. Не са достатъчно за урока, за който помолихте.
	— Какво тогава? Нямам нищо ценно.
	_Имате дрехите си._ Трябваше да положи много усилия, за да не изговори думите на глас.
	— Бих искал да купя времето ви.
	Тя сбърчи объркано вежди.
	— Времето ми?
	Той кимна.
	— Ако спечелите, ще ви кажа каквото искате да знаете. Ако загубите, губите времето за това налудничаво проучване. Остават ви колко, единадесет дни?
	Десет. Нарочно бе казал погрешно число.
	Тя го поправи, после поклати твърдо глава.
	— Имаме споразумение.
	Може би, но силният бе той. Поне така мислеше тя.
	— В такъв случай предлагам да няма урок.
	— Казахте, че няма да се отметнете. Обещахте.
	— Но също така казах, че негодниците лъжат, милейди. — Невинаги заради природата си, както сега разбираше. Понякога лъжеха, за да запазят разсъдъка си. Отиде до вратата. — Ще изпратя някого с пелерина с качулка да ви придружи до дома ви.
	Беше с ръка на бравата, когато тя каза:
	— Чакайте.
	Лицето му замръзна, той се обърна.
	— Да?
	— Единственият начин да си получа урока, е да се обзаложа?
	— Мислете за това като за удвояване на проучването. Урок по хазарт е приключение, което много жени няма да подминат.
	— Това не е приключение. А проучване. Колко пъти трябва да ви казвам?
	— Наречете го както желаете, Пипа. И в двата случая е нещо, което искате.
	Тя погледна масата за хазарт с копнеж в очите и той разбра, че е спечелил.
	— Избирам облога.
	— Много добре, Пипа.
	Тя срещна погледа му.
	— Първият ми урок по изкушение.
	Умно момиче.
	— Всичко или нищо.
	Тя кимна.
	— Всичко.
	Умно, обречено момиче.
	Той се върна до масата и й подаде два зара.
	— При първото хвърляне в „Ангелът“, печелят числата седем и единадесет. Хвърлете две или три и ще загубите.
	Тя сбърчи чело.
	— Само две или три? Как така загубих на девет при първата ни среща?
	Той не можа да сдържи самодоволната си усмивка.
	— Предложихте странен облог и аз се възползвах.
	— Предполагам, че трябва да внимавам, като се обзалагам с негодник.
	Крос наклони глава към нея.
	— Мисля, че оттогава насам сте научили уроците си.
	Тя срещна погледа му, очите й бяха огромни зад стъклата на очилата.
	— Не съм толкова сигурна.
	Честността й извика у него желание, но и нещо по-първично. Преди да е отговорил, тя хвърли заровете.
	— Девет — каза. — Моето щастливо число?
	— Вече сте закоравял играч. — Взе заровете и й ги подаде отново. — Играта е проста. Хвърлете отново девет и печелите. Хвърлете седем и губите.
	— Мислех, че седем печели.
	— Само при първото хвърляне. Вече установихме, че вашето число е девет.
	Тя поклати глава.
	— Пет пари не давам за тези правила. Знаете така добре като мен, че шансовете да хвърля седем, са по-големи, отколкото да хвърля същото число.
	— Дали давате пет пари, или не, правилата са такива и вие се съгласихте с тях, когато избрахте хазарта.
	— Не съм го избрала — каза недоволно тя, но претегли заровете в ръката си. Нямаше да си тръгне.
	Той се наведе над масата.
	— Сега вече разбирате защо залагането е лоша идея.
	Пипа му хвърли поглед.
	— Мисля, че е по-вероятно да разбера защо сте богат.
	Той се усмихна.
	— Никой не ви е вкарал насила в играта.
	Тя сбърчи чело.
	— Точно това направихте!
	— Глупости. Подтикнах ви към риск. Без риск няма печалба.
	Тя погледна скептично масата.
	— И бездруго съм сигурна, че няма да има печалба.
	— Човек никога не знае. Някои се възползват от облагите на лейди Късмет.
	Тя повдигна едната си златиста вежда.
	— Късметът е дама, така ли?
	— Иначе няма как природата й да е толкова променлива.
	— Това малко ме обижда. Моята природа в никакъв случай не е променлива. Когато дам обещание, го спазвам.
	Хвърли заровете и си спомни първата им среща.
	Мразя лъжата.
	— Две и четири — каза. — Шест. А сега какво?
	Той взе заровете и й ги подаде.
	— Хвърлете отново.
	— Не спечелих ли?
	— Ако това ще ви е някаква утеха, също така и не загубихте.
	Тя хвърли още три пъти — три, дванадесет и осем, след това сбърчи нос и каза:
	— Защо по-точно това кара мъжете да правят глупави неща?
	Той се засмя.
	— В „Ангелът“ зрителите могат да се обзалагат на всичко, свързано с играта. Че сборът от хвърлянето ще е по-голям или по-малък от предишния път, на комбинацията от точки. Играта става много вълнуваща, когато някой започне да печели или да губи.
	— Щом настоявате — каза тя, но бе ясно, че не вярва, и хвърли отново заровете. Шест и три. — О! — извика. — Девет! Виждате ли? Късметът е на моя страна.
	Усмихваше се, бузите й се бяха зачервили от удоволствието на победата.
	— Сега разбирате защо мъжете толкова много харесват хазартните игри.
	Тя се засмя и плесна с ръце.
	— Предполагам! И вече спечелих отговор на един въпрос!
	— Така е — съгласи се той с надеждата тя да ограничи въпросите си до клуба.
	— Кои бяха жените отвън?
	Той протегна ръка към заровете.
	— Членове.
	— На „Ангелът“? — едва ли не изпищя тя и протегна ръка да поеме заровете. — Мислех, че това е мъжки клуб.
	— Той е повече, отколкото изглежда. Технически това тук не е „Ангелът“.
	Тя сбърчи чело.
	— А какво е?
	— Това вече е друг въпрос. — Кимна към ръката й. — На горния етаж игрите са по-сложни, но ние няма да се занимаваме с тях. Спечелихте с числото девет.
	Тя хвърли отново. Шест и три.
	— Отново спечелих! — Сега вече не можеше да се каже, че е усмихната, беше ухилена. Той също се ухили, поклати глава и взе заровете. — Какво е това тук?
	— Няма име. Наричаме го Другата страна. Тя е за дами.
	— Кои дами?
	Той й подаде зарчетата.
	Тя хвърли първо пет, после — десет и девет.
	— Ура! — извика и срещна изненадания му поглед. — Не мислехте, че ще спечеля отново.
	— Признавам, не мислех.
	Тя се усмихна.
	— Кои дами?
	Той поклати глава.
	— На този въпрос не мога да отговоря. Достатъчно е да кажем: дами, които искат да останат анонимни. И да имат свои собствени приключения.
	Тя кимна.
	— Защо мъжете да имат достъп до широкия свят, а жените… не?
	— Точно казано.
	Тя замълча за миг, после изтърси:
	— Ще има ли болка?
	Крос едва не се задави. Тя очевидно сбърка звука, който издаде, с неразбиране.
	— Знам, че мен ще ме боли. Но ще го боли ли и него?
	Не. Той ще изпита удоволствие, каквото не е изпитвал досега.
	Както ще стане и с вас, ако зависеше от мен.
	Но каза само:
	— Не.
	Заля я облекчение.
	— Добре. — Пауза. — Бях загрижена, че може да не го направя както трябва.
	Крос отново поклати твърдо глава.
	— Не мисля, че ще ви е трудно да се научите.
	Пипа се усмихна.
	— Анатомията помага.
	Не искаше да мисли за знанията й по анатомия в този контекст. Не искаше да си представя как ще използва обикновените си директни изказвания, за да насочва съпруга си и да се учи заедно с него. Крос затвори очи, за да прогони образите, предизвикани от думите й.
	— Касълтън може и да е глупак, но не е идиот. Не трябва да се тревожите, че той няма знания по въпроса.
	— Не трябва да го наричате така.
	— Защо не? Не аз съм сгоден за него. — Взе заровете и й ги подаде. Тя протегна ръка и той не можа да устои — дланта му обгърна пръстите й и ги задържа. И не можа да се сдържи да не прошепне: — Пипа.
	Погледът й на мига се преплете с неговия.
	— Да?
	— Ако той ви нарани… — Направи пауза и се намрази заради това, че тя отвори широко очи.
	— Да?
	Ако ви нарани, напуснете го.
	Ако ви нарани, ще го убия.
	— Ако ви нарани… значи, не го прави правилно. — Само това можа да каже. Пусна ръката й. — Хвърлете отново.
	Четири и три.
	— О, загубих — рече тя унило.
	— Един ден по-малко за проучването ви. Така остават девет.
	Тя ококори очи.
	— Цял ден? За едно хвърляне?
	— Сега знаете не само какво е да спечелите, но и да загубите. Кое е по-силно? Рискът? Или наградата?
	Тя дълго мисли.
	— Започвам да разбирам.
	— Какво?
	— Защо мъжете залагат. Защо остават. Защо губят.
	— Защо?
	Тя срещна погледа му.
	— Защото победата те кара да се чувстваш прекрасно.
	Крос затвори очи при тези думи, защото го изкушаваха да й покаже колко по-прекрасно може да се чувства.
	— Искате ли да продължите?
	Кажете не, подтикваше я мислено. Вземете нещата си и се приберете у дома, Пипа. Това място, тази игра, този момент… нищо от това не е за вас.
	Както и си мислеше, тя прехапа долната си устна и това толкова го очарова, че когато зъбите й най-после освободиха леко подутата плът и каза „да“, той вече бе забравил въпроса си.
	Не й подаде веднага заровете и тя протегна ръка.
	— Искам да хвърля отново, ако нямате нищо против.
	Имаше. Но й подаде заровете и тя с жар ги търкулна по зеленото сукно.
	— Осем дни. — Загледа намръщено заровете в края на масата, които показваха четири и три.
	— Отново — каза.
	Той й подаде заровете.
	Тя хвърли.
	— Седем дни.
	Изгледа го с присвити очи.
	— На заровете им има нещо.
	Той ги взе и й ги подаде в разтворената длан.
	— Изкушението невинаги е нещо добро.
	— Добро е, когато някой се подготвя да изкуши съпруга си.
	Почти бе забравил каква е целта. Господи, не искаше да я учи как да изкуши друг мъж. Искаше да я научи как да изкуши него. Искаше да я научи как да се остави той да я изкуши.
	Тя взе заровете.
	— Още веднъж.
	Той повдигна вежда.
	— Ако вземахме по шест пенса всеки път, когато тези думи се изговарят под този покрив, щяхме да сме богати.
	Тя хвърли осем и срещна погледа му.
	— Вие сте богат.
	Той се усмихна и отново й подаде заровете.
	— По-богат.
	Тя хвърли още веднъж — единадесет. И още веднъж — четири. И трети път.
	— Аха! — извика. — Шест и три! Отново! — обърна се към него и в очите й имаше нещо познато — главозамайването от победата. Беше го виждал безброй пъти в погледите на безброй играчи и то винаги му носеше задоволство. Този поглед разкриваше една неопровержима истина — че играчът ще остане цяла нощ. Но сега, с Пипа, това не му носеше задоволство. А толкова силно желание, че изпитваше болка.
	Желание да види същото главозамайване далеч от игралната маса, докато тя побеждава в съвсем различна игра.
	Докато завладява него.
	Тя протегна ръка към чантичката си.
	— Имам списък с въпросите от проучването.
	Разбира се, че имаше. Само бог знаеше какви ли странни въпроси можеше да има Филипа Марбъри. Тя разтвори бележника си, прехапа долната си устна, докато оглеждаше доста дългия текст, и Крос разбра, със сигурността на човек, виждал хиляди облози, че въпросът ще е скандален.
	Извърна се от нея и масата и отиде до малка странична масичка, където Чейс държеше бутилка от най-хубавото уиски за трудни моменти като този. Наля си два пръста от кехлибарената течност и хвърли поглед през рамо. Тя го гледаше внимателно с бележника в ръка.
	— Искате ли питие?
	Тя веднага поклати глава.
	— Не, благодаря. Не бива.
	Устните му се извиха в горчива усмивка.
	— Дамите не пият уиски, нали?
	Тя поклати глава. Усмивката й бе горчива като неговата.
	— Уверявам ви, че иронията на ситуацията не ми убягва.
	Той вдигна чашата си за наздравица и изпи съдържанието й на една голяма глътка. Алкохолът опари гърлото му и това му донесе наслада и добре дошло отвличане на мислите.
	— Въпросът ви?
	Пипа не отговори веднага и той се застави да погледне към нея. Откри, че не откъсва поглед от чашата в ръката му. Остави я на страничната масичка и лекият звук, който се чу, я изтръгна от мислите й. Тя наведе глава и се концентрира върху малкия бележник в ръката си.
	Тъй като тя не го гледаше, това му даде възможност да види как бузите й поруменяват, докато замисляше въпроса, който със сигурност щеше да унищожи здравия му разум.
	Господи, обичаше да я вижда да се изчервява.
	— Предполагам, че трябва да започна от самото начало. Изглежда, че ми липсват знания за основните неща. Искам да кажа, разбирам как е при конете и кучетата, но при хората… е, с хората е различно. И така… — Направи пауза, после каза на един дъх. — Питам се дали можете да ми обясните как се използва езикът.
	Думите бяха като удар, наподобяващ някой от силните крошета на Темпъл на ринга, и трябваше да мине миг, преди ушите му да престанат да звънят.
	Но тя бе започнала да губи търпение и тихо добави:
	— Разбрах, че се използва при целувките. И ако вярвам на Оливия, на която невинаги трябва да се вярва, и за други неща. Но аз не знам какво да правя с него, и ако той ме целуне…
	Ако я целунеше, Крос с голямо удоволствие щеше да го унищожи.
	Трябваше да впрегне всичките си сили, за да не прескочи масата, да я вземе в обятията си, да притисне гърба й в стената и да я опустоши. Отвори уста, без да знае какво да отговори, но със знанието, че без никакво съмнение няма да може да й устои, ако тя каже още нещо, което е едновременно напълно разумно и истинска лудост.
	Преди някой от тях да е проговорил, на вратата се почука и той бе спасен.
	Или може би унищожен.
	Както и да бе, Пипа бе спасена.
	И двамата погледнаха към вратата, изненадани и смутени. Той отвори и застана така, че тялото му да скрива Пипа от любопитни очи.
	От другата страна на вратата стоеше Чейс.
	— Какво има? — попита рязко Крос.
	Самодоволно усмихнат, Чейс се опита да надникне в стаята.
	Крос стесни разстоянието между рамката и вратата.
	— Чейс — предупреди го.
	Нямаше как да сбърка самодоволните весели пламъчета в очите на Чейс.
	— Криеш ли нещо?
	— Какво искаш?
	— Имаш посетител.
	— Зает съм.
	— Интересно. — Чейс отново се опита да надникне в стаята и Крос издаде нечленоразделен заплашителен звук. — Изръмжа ли току-що? Колко примитивно.
	Крос не се хвана на въдицата.
	— Кажи на някого другиго да го поеме. Може би лично ти.
	— Този „го“ е Лавиния и не вярвам, че ще искаш аз да се заема с нея.
	Лавиния.
	Със сигурност не бе разбрал правилно.
	— Лавиния?
	— Тя е тук.
	Не можеше да бъде. Тя не би рискувала себе си. Нито децата си. Гневът избухна, горещ и бърз.
	— Напоследък май разрешаваме достъп на всички жени от Лондон?
	Чейс продължаваше да се опитва да надникне в стаята.
	— Някои от нас са по-виновни за това от други. Тя е в кабинета ти.
	Крос изруга, остро и тихо.
	— Засрами се. Ругаеш пред дама.
	Крос затвори вратата в самодоволното лице на Чейс и се обърна към Пипа.
	Каква катастрофа. Тя и сестра му под един и същи покрив и то покрива на скандалния клуб. Вината бе негова.
	По дяволите.
	Губеше контрол над ситуацията и пет пари не даваше.
	Пипа се бе приближила към него, любопитството й даваше смелост. Беше едва на няколко стъпки от него. Само преди две минути той щеше да скъси разстоянието и да я целува, докато не изгуби разсъдъка си.
	Очевидно намесата на Чейс беше за доброто и на двамата.
	Може би щеше да успее да повярва на това.
	Трябваше да отиде при сестра си.
	Веднага.
	— Ще се върна.
	Пипа ококори очи.
	— Оставяте ме?
	— Не за дълго.
	Тя направи крачка към него.
	— Но не отговорихте на въпроса ми.
	И слава богу.
	Крос отстъпи и протегна ръка към бравата.
	— Ще се върна — повтори. — Тук сте в безопасност.
	Открехна вратата със съзнанието, че нямаше голям избор. Лавиния не трябваше да остава сама в казиното. Не че можеше да има пълно доверие на Пипа. Наистина, тя можеше да предизвика не по-малко безпокойство, ако бъдеше оставена сама, макар и в дамската част на клуба.
	За миг се поколеба дали да остане, или да излезе, накрая срещна погледа на огромните й сини очи и каза с най-заповедния си тон:
	— Стойте тук!
	Господи, спаси го от жените.

	* * *

	Да не би да си мислеше, че ще го преследва?
	Пипа заобиколи масата за хазарт, разсеяно взе заровете и започна да ги върти в дланта си. Не беше чула много, но бе чула името. Изпита остро разочарование, като го чу да го произнася.
	Беше я изоставил заради друга жена. Заради Лавиния. Жената от градината. С нищо повече от заповедното: „Стойте тук!“.
	И дори не бе отговорил на въпроса й.
	Поколеба се, обърна се с лице към дългата маса и постави длани на махагоновата преграда, която предпазваше заровете да не паднат на пода. Хвърли заровете, които гневно стискаше в ръка. Те се удариха в дървената преграда и спряха.
	Крос бързо щеше да научи, че тя не е от жените, които преследват мъжете.
	Наведе се над масата и дълго и втренчено гледа зеленото сукно с червените и белите знаци, които се размазваха пред погледа й, докато обмисляше следващия си ход. Защото със сигурност нямаше да стои и да чака в тази малка стая, докато в целия клуб кипи вълнение.
	Не и докато той бе зает с това, което негодниците правят с жените, по които копнеят.
	А той със сигурност копнееше по Лавиния.
	Достатъчно, за да се среща тайно с нея, както се бе случило и на годежния бал на Пипа. Достатъчно, за да отиде при нея днес. И очевидно достатъчно, че да забрави за обещанието, дадено на Пипа.
	Гърдите изведнъж я стегнаха.
	Пипа се закашля, изправи гръб и погледът й се спря на затворената врата. Вдигна едната си ръка към гърдите и прокара пръсти по голата кожа над деколтето в опит да облекчи дискомфорта.
	Пое си дълбоко дъх и мисълта за Крос, който бързаше през клуба да се озове в прегръдките на дамата си — което очевидно бе решила, че си струва да му прости — надделя над всичко друго.
	Тя най-вероятно бе красива, дребна и крехка, но със съвършени извивки. Без съмнение, бе една от онези дами, които прекрасно знаят какво да кажат във всяка ситуация и никога, абсолютно никога, не казват нещо, което не трябва, и не задават неприлични въпроси.
	Пипа бе готова да се обзаложи, че неговата Лавиния не знае името на нито една кост от човешкото тяло. Нищо чудно, че Крос я обожаваше.
	Стягането в гърдите прерасна в болка и ръката на Пипа замръзна.
	О, боже. Болката не бе физическа. А емоционална.
	У нея се надигна паника. Не.
	Наведе се отново над масата и затвори здраво очи, пое си дълбоко дъх. Не. Нямаше да позволи на чувствата да попречат на проучването й. Беше тук заради знанието. Това беше всичко.
	Отвори очи, опита се да фокусира поглед и видя заровете, които преди малко бе хвърлила.
	Шест и три.
	У нея се зароди подозрение. Взе заровете. Хвърли отново. Шест и три.
	Разгледа ги внимателно. Хвърли отново. Шест и три.
	Хвърли само единия зар. Три.
	Три.
	Три.
	Отвори широко очи, защото започваше да разбира. Зарът бе с добавена тежест. И двата бяха.
	Не бе спечелила.
	Той й беше позволил да спечели.
	През цялото време бе режисирал играта.
	Няма такова нещо като късмет.
	Беше я излъгал.
	Беше режисирал играта, без съмнение, й бе давал и губещи зарове… планираше да сложи край на проучването й, да й отнеме последната седмица на свобода, преди да стане графиня Касълтън. Беше я ограбил!
	По-лошо, беше я ограбил и отишъл да се срещне с друга жена.
	Изправи гръб и изгледа вратата със силно смръщени вежди.
	— Е — каза на глас в празната стая, — така няма да стане.
	И тръгна към вратата, натисна бравата с цялата си тежест и откри, че е заключена.
	Издаде тих звук, който издаваше нещо смесено между шок и възмущение, опита отново да отвори, сигурна, че е сгрешила. Сигурна, че не може да е я заключил в стая в клуба.
	След като я бе измамил.
	Нямаше начин.
	След няколко опита Пипа бе уверена в две неща: първо, наистина я бе заключил в тази стая, след като я бе измамил. И второ, той очевидно бе луд.
	Наведе се ниско и надникна през ключалката в коридора. Изчака малко, без да знае какво точно чака, но продължи. Никой не се появи, нито мина по коридора. Тя се изправи, отдалечи се от вратата и отново отиде до игралната маса.
	Имаше само една възможност за действие. Трябваше да насили ключалката. Никога досега не бе правила подобно нещо, но бе чела за това в статии и романи и честно, колко трудно можеше да бъде, щом и малки деца можеха да се справят?
	Извади един фуркет от косата си и отново клекна, вкара фуркета в ключалката и го завъртя. Нищо не се случи. След, както й се стори, цяла вечност опити да извърши невъзможното, тя се ядосваше все повече и повече на ситуацията и на мъжа, който бе довел до нея. Седна, разочарована, и върна фуркета в косата си.
	Очевидно имаше известен брой деца в Лондон, които бяха много по-знаещи и сръчни от нея. Без съмнение, уличните хлапета не биха имали затруднения с една ключалка. Без съмнение, на тях им бяха известни поне дузина начини да се измъкнат от малка заключена стая.
	Като например таен проход.
	Мисълта я изправи на крака само за секунди, едната й длан проследи стените, покрити с коприна, в търсене на тайна врата. Бяха й необходими няколко минути, за да провери всеки сантиметър от стените — от едната страна на картината до другата. Но не откри нищо необикновено. Нямаше таен проход. Освен ако не бе зад картината.
	Огледа я.
	Освен.
	Сграбчи едната страна на масивната рамка, дръпна я, картината се залюля и разкри широк и тъмен коридор.
	— Успях! — извика тя в празната стая, взе един голям свещник от близката маса и пристъпи в коридора, като затвори плътно картината зад себе си.
	Не можа да сдържи доволната си усмивка. Крос щеше да бъде шокиран, когато отключеше клетката и видеше, че птичката е отлетяла.
	Но той си го заслужаваше, негодникът.
	А Пипа щеше да продължи, докъдето водеше коридорът.


>	Глава 10

C>
	Изучила съм много видове растения и животни през годините и ако въобще има истина, тя е следната: независимо дали става въпрос за кучета, или хора, между братята и сестрите има повече различия, отколкото прилики. Човек трябва само да погледне Оливия и мен, за да види доказателството.
	Родителите са червеният розов храст… а децата — белият.
@	Научният дневник на лейди Филипа Марбъри,
	28 март 1831 г., осем дни преди сватбата
C$
	— Дойдох да ти кажа да ни оставиш на мира.
	Крос стоеше до затворената и заключена врата на кабинета си, зад която залагаха двеста от мъжете с най-голяма власт в Британия. Докато вървеше към кабинета си, мислеше за половин дузина неща, които можеше да каже на сестра си, всичките вариации на темата: „Какво те прихвана, че дойде тук?“.
	Но не му бе дадена възможност да каже нищо. Сестра му заговори в момента, в който ключът се превъртя, като че ли на света нямаше нищо, за което да се тревожи, освен че трябваше да каже това просто и ясно изречение.
	— Лавиния — поде той, но тя го прекъсна, без погледа на сериозните й очи да трепне.
	— Не съм тук, за да обсъждаме въпроса — каза и думите бяха твърди като стомана. — Идвам от Найт, който отказа да се срещне с мен. Заради теб.
	Гневът му пламна.
	— Така и трябва да бъде. Не биваше да ходиш при него. И ако той знае какво е най-добре за него, никога повече няма да се срещне с теб.
	Тя изглеждаше уморена — бледа и слаба, с тъмни кръгове под очите и хлътнали бузи, сякаш не бе спала и не се бе хранила от дни. Но повече от дни я бяха довели до това състояние, не само дни бяха откраднали младостта на седемнадесетгодишното момиче с блеснали очи и щастлива усмивка и довели до тази жена стоик на двадесет и четири години, която изглеждаше с години по-възрастна и с десетилетия по-мъдра.
	Прекалено мъдра. Тя не се отказваше.
	— Това не е твоя грижа.
	— Разбира се, че е моя. Ти си ми сестра.
	— И мислиш, че като кажеш думите на глас, те ще се превърнат в истина?
	Той тръгна към нея, но се поколеба, когато тя отстъпи назад и се хвана за ръба на бюрото, сякаш можеше да почерпи сила от него.
	— Истина са.
	Устните й се изкривиха в горчива, безрадостна усмивка.
	— Изкарваш го толкова просто. Сякаш не си направил нищо нередно. Като че от всички ни се очаква да забравим, че ни изостави. Сякаш очакваш да се преструваме, че всичко е наред и нищо не се е променило. Като че ли трябва да отрежем гангренясалия крайник и да те приемем обратно в живота си, нашият блуден син.
	Думите й жилеха, въпреки че Крос си напомняше, че Лавиния бе прекалено млада, когато Бейн умря. Едва бе навършила седемнадесет и бе погълната от собствената си болка и трагедия, за да проумее какво всъщност се е случило. Да види, че Крос нямаше никакъв друг избор, освен да напусне семейството.
	Да види, че беше принуден. Че никога няма да му простят. Че в техните очи той никога няма да е достатъчно добър и силен. Достатъчно като Бейн.
	И не само в техните очи. А и в своите собствени.
	Не я поправи, не й каза нищо от това. Остави думите да го ужилят. Защото го заслужаваше. И винаги щеше да го заслужава.
	След като той не отговори, сестра му добави:
	— Дойдох да ти кажа, че не искам нищо от това, което си уредил или уговорил с мистър Найт. Искам да отмениш всичко. Отговорността за моето семейство все още е моя.
	Думите й го ядосаха.
	— Не ти трябва да поемаш отговорност. Имаш съпруг. Това е негово задължение. Негова роля. Той трябва да защити бъдещето на децата ви. И репутацията на съпругата си.
	Кафявите й очи светнаха.
	— Това не е твоя грижа.
	— Моя е, щом имаш нужда някой да те защити и това не е той.
	— Играеш ролята на експерт по защитаване на семейството? Съвършеният по-голям брат? Сега, след като ни изостави преди седем години? След като седем години те нямаше никакъв? Да започнем с това къде беше, когато ме омъжиха за Дънблейд.
	Броил е картите в някое казино и се е преструвал, че не знае къде е сестра му. Какво прави. За кого се омъжва. Защо. И по ирония на съдбата онова казино най-вероятно е било на Найт.
	— Лавиния — опита се да обясни, — толкова много неща се случиха, когато Бейн умря. Толкова много неща, за които не знаеш.
	Тя го изгледа с присвити очи.
	— Все още ме мислиш за малко момиченце. Мислиш, че не знам? Мислиш, че не помня онази нощ? Трябва ли да ти напомня, че бях там? И че ти не беше. Аз съм тази, която носи белезите. Спомена. Нося ги с мен всеки ден. А някак си стана така, че тази вечер беше твоя и само твоя.
	Тя премести тежестта на тялото си и той видя смущението, изписано върху лицето й, когато се подпря на красиво изработения си бастун. Отиде до близкия стол и махна книгите, които бяха върху него.
	— Моля те, седни.
	Тя замръзна, а когато заговори, гласът й бе леденостуден.
	— Мога да стоя и права. Може да съм куца, но не съм саката.
	По дяволите. Нима не можеше нищо да направи както трябва?
	— Никога не съм искал да кажа… Разбира се, че можеш да стоиш права. Просто помислих, че ще ти е по-удобно…
	— Нямам нужда да ми осигуряваш удобства. Нито да правиш живота ми лесен. Искам да стоиш настрана. Дойдох да ти го кажа лично. И още, че няма да позволя да се замесиш с Найт заради мен.
	У него се надигнаха гняв и разочарование.
	— Страхувам се, че решението не е твое. Няма да ти позволя да се принесеш в жертва на Найт. Сега, когато мога да помогна.
	— Не е твоя работа да се намесваш.
	— Напротив, това е точно моя работа. Независимо дали ти харесва, или не, това е моят свят, а ти си моя сестра. — Направи пауза, защото се колебаеше какви да са следващите му думи. Не искаше да каже това, но знаеше, че й го дължи. — Найт преследва теб, за да се добере до мен.
	Тя смръщи вежди.
	— Моля?
	Мразеше себе си в този момент почти толкова, колкото и онова, което виждаше в очите й — подозрение и недоверие.
	— Иска мен, Лавиния. Не теб. Не Дънблейд. Знае, че като заплаши теб, ще получи най-бързо онова, което иска от мен.
	— Защо мислиш така? — надсмя му се тя. — Никога не си и помислял за нас.
	И тези думи го ужилиха.
	— Не е вярно.
	Тя отново премести тежестта на тялото си и той не можа да се сдържи да не погледне към бастуна. Искаше му се да види крака й. Знаеше колко я боли, плащаше щедро на лекарите й, за да го държат в течение по отношение на нараняването отпреди седем години.
	Погледна я.
	— Лавиния — поде. — Моля те, седни. Нека обсъдим ситуацията.
	Тя не седна.
	— Страдаме заради теб?
	Нямаше значение, че страдаха заради слабата воля на съпруга й. Ако Крос не беше Крос… ако нямаше общо минало с Найт… щяха да са в безопасност.
	— Заплаши теб, за да се докопа до мен. За да вземе от мен каквото иска. Стой далеч от него. Ще се справя с проблема, но имам нужда от четири дни.
	— Какво иска той?
	Титлата ми. Името ми. Наследството на децата ти.
	— Няма значение.
	— Разбира се, че има.
	— Няма. Защото няма да го получи. И теб няма да получи.
	Нещо просветна в кафявите й очи, нещо, подобно на омраза, и тя се засмя безрадостно.
	— Предполагам, че не трябва да съм изненадана. Все пак, моята болка винаги е била в резултат на твоите действия, нали? Защо сега да е различно?
	Мълчанието между тях се проточи, думите увиснаха във въздуха, тежестта им бе позната и непоносима, ехо на студените обвинения на баща им от онази нощ преди седем години. „Трябваше да си ти.“
	И риданията на майка им. „Само ако беше ти.“
	И виковете от болка на Лавиния, докато лекарите се мъчеха да наместят костите и да освободят младото й и крехко тяло от последвалата треска, която заплашваше живота й. И разсъдъка на Крос.
	Искаше да й каже истината — че онази нощ бе погълнат от чувството за вина и от страх в последвалите нощи, че му се искаше, отново и отново, години наред, той да е бил в каретата. И Бейн да си е у дома — силен, стабилен, компетентен. Бейн, който никога нямаше да ги изостави. Който никога нямаше да й позволи да се омъжи за Дънблейд.
	Но думите не идваха.
	Вместо това каза:
	— Ще поправя стореното. Той никога повече няма да те безпокои.
	Отново онзи смях на болка и омраза, смях на повече опит, отколкото тя трябваше да има.
	— Моля те, недей. Имаш повече от достатъчно умения да причиниш беда, отколкото да я поправиш. — И добави: — Не те искам в живота си. Аз ще се справя с него.
	— Той няма да те приеме — каза Крос. — Това е част от сделката.
	— Как се осмеляваш да сключваш сделка с него от мое име?
	Крос поклати глава и каза истината, уморен да я таи в себе си.
	— Той дойде при мен, Лавиния. И макар че много искаш да повярваш в обратното, не мога да му позволя да те нарани. Никога няма да му позволя да те нарани.
	Казаното от него може би имаше въздействие, но никога нямаше да узнае дали е така, защото точно в този момент, докато думите се стопяваха, се чу силен звук иззад стената, на която висеше голямата картина, и той се досети какво става. Изпита неприятно чувство. Знаеше какво има от другата страна на картината и знаеше докъде води коридорът.
	Знаеше също така кой стои буквално на сантиметри от кабинета му.
	Вдигна ръка, за да не каже сестра му още нещо, заобиколи бюрото си, хвана единия край на позлатената рамка, дръпна силно огромната картина, рисувана с маслени бои, отвори тайния проход и видя ококорената Филипа Марбъри, която буквално изпадна от тунела и едва успя да се хване за близката масичка, преди да се изправи и да огледа двамата вътре.
	Не пропусна нищо, намести очилата на носа си и каза:
	— Здравейте, лейди Дънблейд. — След това обърна студените си сини очи към него, изпита задоволство, като видя чифт зарове на голямото черно бюро и добави: — И няма да ми нареждате като на някое куче.
	Настъпи миг, в който всички мълчаха изненадани. Челюстта на Лавиния бе увиснала, а Крос мислеше за това как спокойният му живот бе излязъл изцяло извън контрол.

	* * *

	Значи беше Лавиния, баронеса Дънблейд. Истинска лейди. Беше удивително как обществото няма очи за онези, което са пострадали заради злощастни обстоятелства. Лейди Дънблейд може и да имаше нужда от бастун, но сега, докато стоеше в единия край на претрупания кабинет на Крос, Пипа се питаше как успява да запази тайната си. Независимо от недъга си тя бе висока и красива, с прекрасна червена коса и кафяви очи, на които Пипа не можеше да не се възхити.
	Очевидно не бе единствената, която се възхищаваше на тези очи. Явно мистър Крос също мислеше, че са достойни за възхищение. Пипа не бе изненадана. Все пак мистър Крос бе известен негодник — макар поведението му спрямо Пипа да бе винаги безупречно — а лейди Дънблейд толкова често оставаше незабелязана, че лесно можеше да влиза и излиза от „Падналият ангел“ без да предизвика скандал.
	Но очевидно бе скандална, щом стоеше тук, в кабинета на Крос, изправена и горда като гръцка богиня. И защо да не стоеше гордо? Очевидно бе привлякла вниманието на един от най-влиятелните мъже в Лондон.
	Пипа щеше да се гордее много със себе си, ако бе постигнала същото.
	Отхвърли и мисълта, и новото за нея неприятно чувство и се обърна да затвори вратата на тайния проход. Трябваше да се досети, че ще избере стая, която има проход до кабинета му — не бе човек, който разчиташе на съвпадения.
	Вероятно не бе и човек, който е щастлив от нахлуването й в кабинета му… и ако се вярваше на онова, което бе чула… от прекъсналия личен разговор.
	Никога няма да му позволя да те нарани.
	Дори през стената бе доловила ожесточения му тон. Обещанието. Дори през стената бе почувствала думите като удар. Той очевидно имаше чувства към дамата. Достатъчни, за да заключи Пипа и да дойде при нея.
	Не трябваше да е разстроена. Все пак те бяха партньори, нямаха връзка. Сега не бе моментът за ревност. Нямаше място за нея. В науката нямаше ревност.
	Само че очевидно имаше.
	Не трябваше да ревнува. Трябваше да е ядосана. Беше предал споразумението им, като я бе излъгал с помощта на зарове с добавена тежест. Да. Всъщност затова и бе дошла тук ядосана, нали? Ако бе разстроена, то бе поради тази причина, а не заради нещо друго.
	Със сигурност не защото я бе зарязал, за да дойде при тази дама. Това въобще не би трябвало да я разстройва.
	Любопитно.
	След като проходът бе затворен, тя се обърна с лице към мистър Крос и лейди Дънблейд. На неговото бе изписан гняв, а на нейното — шок.
	Пипа каза първото, което й дойде на ум.
	— Съжалявам, че ви прекъснах.
	Измина секунда докато осмислят чутото, след това и двамата заговориха:
	— Бяхме приключили — каза дамата с изправени рамене, сякаш спомнила си къде се намира, и тръгна към вратата. — Оставям ви.
	— Какво, за бога, правите в тайния проход? Казах ви да не мърдате от онази стая — каза едновременно с нея мистър Крос.
	— Оставихте ме заключена и очаквате да не се опитам да избягам? — отвърна Пипа, неспособна да сдържи гнева си.
	— Очаквам да стоите далеч от ситуации, които могат да ви навредят.
	Тя отвори широко очи.
	— Какво може да ми навреди?
	— В тъмен таен проход в хазартен клуб? Права сте. Нищо не може да ви навреди.
	Тя отстъпи крачка назад.
	— Сарказмът не ви подхожда, мистър Крос.
	Той поклати раздразнено глава и се обърна към лейди Дънблейд, която бе стигнала до вратата.
	— Не си тръгвай.
	Дамата присви очи.
	— Приключихме. Предадох съобщението си. И определено си тръгвам.
	Пипа притисна гръб към картината, през която бе влязла, а Крос направи крачка към лейди Дънблейд и чувствата му бяха очевидни.
	— Лавиния… — поде, но тя вдигна ръка и го спря.
	— Не. Ти направи избора си. Не можеш да промениш миналото.
	— Не миналото искам да променя, по дяволите. А бъдещето.
	Лавиния се обърна и тръгна към вратата, която водеше към казиното.
	— Бъдещето не е твое, за да го променяш.
	Пипа ги гледаше, обръщаше глава ту към единия, ту към другия, сякаш играеха тенис. У нея се надигаха въпроси, отчаяно искаше да знае факти. Какво се бе случило в миналото? Каква бе връзката между тях?
	И така, докато търсеше отговори, тя долови мъката в погледа му.
	Той я обичаше.
	Мисълта бе тревожна и неприятна и я накара да замръзне на мястото си.
	Лавиния постави ръка на бравата и Крос изруга.
	— По дяволите, Лавиния. Половин Лондон е там, в залата. С репутацията ти е свършено, ако те видят.
	Тя хвърли поглед през рамо.
	— Нима не съм тръгнала вече по този път?
	Какво трябваше да означава това?
	Той я изгледа с присвити очи.
	— Не и ако мога да го предотвратя. Ще те заведа у дома.
	Лавиния погледна Пипа.
	— Ами лейди Филипа?
	Той се обърна към Пипа и в погледа му имаше изненада, сякаш бе забравил за нея. Тя потисна разочарованието си.
	— Ще заведа и двете ви у дома.
	Пипа поклати глава. Каквото и да се случваше с лейди Дънблейд, то нямаше да промени плановете й за вечерта. Без да обърне внимание на тежестта в гърдите си — болка, която започваше да й става позната — каза:
	— Не искам да се прибирам у дома.
	В същото време Лавиния рече:
	— Няма да отида никъде с теб.
	Той дръпна въжето на един от звънците, които бяха зад него, с повече от необходимата сила.
	— Няма да те принуждавам да останеш, но няма и да ти позволя да се унищожиш. Ще те придружат до дома ти.
	В гласа на баронесата имаше горчивина.
	— Още веднъж ще ме предадеш в ръцете на друг човек.
	Крос силно пребледня, стаята изведнъж стана прекалено малка и Пипа се почувства не на място. Връзката между двамата бе силна, гледаха се и никой не искаше да отстъпи. Приличаха си в проявата на силна воля.
	Нямаше съмнение, че имат общо минало. Че се познават от години.
	И връзката им все още продължава може би.
	Мисълта извика у Пипа желание да се върне в прохода зад картината и да намери изхода на клуба. Обърна се с намерението да направи точно това. Подръпна единия край на тежката рамка, защото предпочиташе празната и заключена хазартна стая пред тази.
	Но когато картината се размести и проходът се разкри, видяха мъж. Огромният мъж с кафява кожа изглеждаше така изненадан, като видя Пипа, както и тя самата. Гледаха се втренчено един миг и тя изтърси:
	— Извинете, бих искала да мина.
	Той сбърчи чело и смутен, погледна към Крос, който изруга невъздържано и каза:
	— Тя никъде няма да ходи.
	Пипа му хвърли кос поглед.
	— Ще се оправя.
	Със сериозно изражение, срещна погледа й.
	— Къде имате намерение да отидете?
	Тя вече не бе сигурна.
	— В… — Махна с ръка към мрака зад мъжа, който препречваше прохода. — Стената — додаде.
	Крос не й обърна внимание и заговори на мъжа.
	— Заведи лейди Дънблейд в дома й. И се погрижи да не я видят.
	Пипа протегна врат, за да разгледа огромния мъж — беше по-едър от всички, които бе виждала. Трудно бе да си представи, че ще успее да се справи със задачата, но мистър Крос бе легендарен негодник, така че може би човекът не правеше това за първи път.
	— Няма да тръгна с него — заяви категорично лейди Дънблейд.
	— Нямаш избор — каза Крос. — Освен ако не предпочиташ аз да те заведа в дома ти.
	Тази идея не се хареса на Пипа, но тя не каза нищо.
	— Как да съм сигурна, че мога да му имам доверие?
	Крос погледна тавана, после — дамата.
	— Не можеш. Но знам, че преценката ти на кого да имаш и на кого да нямаш доверие, е спорна, така че защо не го наредиш сред тези, на които можеш да имаш доверие?
	Двамата се гледаха втренчено и Пипа се запита какво ли ще стане. Нямаше да се изненада, ако лейди Дънблейд отвореше вратата на кабинета и с уверена крачка се озовеше в казиното, само и само да го ядоса.
	Какво й бе сторил?
	Какво му бе сторила тя?
	След известно време Пипа не можеше повече да се сдържа.
	— Лейди Дънблейд?
	Дамата срещна погледа й и Пипа се запита дали двете бяха разговаряли някога. Не мислеше. Точно сега, в този момент, беше сигурна, че ако бяха, щеше да запомни тази горда жена воин с кафяви очи и огнена коса.
	— Каквото и да е — рече Пипа колебливо, — не си заслужава репутацията ви.
	Думите увиснаха във въздуха за секунда и Пипа реши, че баронесата няма да реагира. Но тя се подпря на бастуна си и прекоси стаята, за да позволи на огромния мъж, който все още бе в прохода, да й помогне да си отиде у дома.
	Вече навлязла в прохода, лейди Дънблейд се обърна и срещна погледа на Пипа.
	— Бих могла да кажа същото и за вас. Ще дойдете ли с мен?
	Въпросът увисна между тях и Пипа осъзна, че отговорът й ще има по-голямо значение от действията й тази вечер. Знаеше, че ако каже „да“ ще загуби завинаги компанията на мистър Крос. А „не“ би могло да я задържи тук прекалено дълго.
	По-дълго, отколкото бе планирала.
	Погледна го, срещна погледа на сивите му очи, непроницаеми и толкова въздействащи, способни да я накарат да диша по-бързо и да изпитва странни трепети. Поклати глава, неспособна да извърне поглед.
	— Не. Искам да остана.
	Той не помръдна.
	Лейди Дънблейд каза:
	— Не знам защо сте тук, лейди Филипа, но ви предупреждавам: каквото и да ви е обещал той, каквото и да очаквате да получите от познанството си с него, не разчитайте, че ще го получите. — Пипа не знаеше какво да отговори. Но не й се наложи. — Вашата репутация е в опасност.
	— Ще се погрижа за нея — отвърна Пипа.
	Баронесата повдигна недоверчиво едната си вежда и в очите й проблесна нещо познато, което изчезна, преди Пипа да може да го определи.
	— Добре тогава.
	Баронесата изчезна в мрака на тайния проход, огромният мъж я последва. Пипа ги загледа как се отдалечават, докато светлината от фенера, който мъжът държеше, изчезна зад един завой. После тя затвори прохода и се обърна към Крос.
	Той стоеше в далечния край на стаята, до голям библиотечен шкаф, скръстил ръце пред гърдите си и забил поглед в пода. Изглеждаше изтощен. Раменете му бяха увиснали, едва ли не пораженчески, и дори Пипа — която рядко проумяваше как се чувстват хората около нея — разбра, че е бил наранен в битката, състояла се в тази стая.
	Неспособна да се въздържи, тръгна към него и полите й докоснаха огромното сметало, поставено в единия ъгъл на стаята. Шумоленето го изтръгна от мислите му. Той вдигна поглед. Сивите му очи срещнаха нейните и я накараха да се закове на място.
	— Трябваше да си тръгнете с нея.
	Пипа поклати глава, думите засядаха в гърлото й, когато отговори:
	— Обещахте да ми помогнете.
	— А ако кажа, че искам да разтрогна споразумението ни?
	Тя се усмихна, макар да не й бе весело.
	— Желанието не е взаимно.
	Очите му потъмняха — единственото, което се промени в него.
	— Ще бъде.
	Пипа не можа да се стърпи да не попита.
	— Коя е тя?
	Въпросът развали магията и той извърна поглед, заобиколи бюрото, като преднамерено го остави да ги разделя, и се зае с документите върху него.
	— Знаете коя е.
	Пипа поклати глава.
	— Знам, че е баронеса Дънблейд. Но каква ви е?
	— Няма значение.
	— Напротив, изглежда, че има доста голямо значение.
	— За вас не би трябвало да има.
	Тревожно бе какво значение имаше.
	— Но има. — Направи пауза, искаше й се да попита, но знаеше, че едва ли ще получи отговор. И все пак не можа да се въздържи: — Много ли я обичате?
	Не ми казвайте. Не искам да знам.
	Но искаше.
	Отчаяно.
	Той не отговори и тя добави:
	— Искам да знам, защото нейното идване ви накара да ме заключите за неопределено време.
	Той вдигна поглед.
	— Не беше неопределено.
	Тя застана от другата страна на бюрото.
	— Не благодарение на вас.
	— Как намерихте прохода?
	— Ще се изненадате какво може да постигне раздразнението у човек.
	Едното ъгълче на устата му потрепна.
	— Предполагам, че говорите за заключването ви.
	— И за измамата — добави тя.
	Погледът му се спря на заровете, които тя бе оставила върху бюрото му.
	— Тези са печелещите.
	— Мислите, че ако печеля, измамата няма да има значение? Пак е измама.
	Той се засмя безрадостно.
	— Разбира се, че за вас няма разлика. Но беше за ваше добро.
	— А тези, които хвърляха седем?
	— С добавена тежест.
	Тя кимна.
	— А онези, с които хвърлих девет първия следобед? Облогът, който ме изпрати у дома с обещанието да не се обръщам към други мъже?
	Той си наля скоч.
	— И те бяха обработени.
	Пипа кимна.
	— Казах ви, че не обичам лъжците, мистър Крос.
	— А аз ви казах, че негодниците лъжат. Време е да го научите.
	Ядосваше я.
	— Ако всички измами се разкриват така лесно като обработените ви зарове, не мисля, че ще имам проблеми в света.
	— Изненадан съм, че сте забелязали.
	— Може би някои от другите ви дами нямаше да забележат епидемията от шестици и тройки — рече Пипа, без да може да сдържи гнева си, — но аз съм учен. И законът за вероятностите ми е ясен.
	— Другите ми дами?
	— Мис Тасър… Лейди Дънблейд… и всички други, за които лъжете — рече тя и направи пауза заради неприятните представи, които думите й извикваха в съзнанието й. — Във всеки случай, аз не съм като тях.
	— Вие не сте като никоя жена, която познавам.
	Думите я ужилиха.
	— Какво означава това?
	— Само че другите жени не ме ядосват толкова често.
	— Колко интересно, защото и аз не съм срещала мъж, който да ме ядосва толкова много. — Посочи картината. — Не трябваше да ме заключвате в онази стая.
	Крос отпи дълга глътка и върна чашата на мястото й на страничната масичка.
	— Уверявам ви, там бяхте в безопасност.
	Не се бе чувствала в безопасност, но не в това бе въпросът.
	— А ако страдах от клаустрофобия?
	Той вдигна рязко глава и погледите им веднага се срещнаха.
	— А страдате ли?
	— Не. Но можех да страдам. — Поколеба се. — А ако имаше пожар?
	Погледът му не трепна.
	— Щях да ви изведа.
	Думите му я изненадаха. Когато преодоля изненадата си, попита:
	— През прохода?
	— Да.
	— А ако пожарът вече го бе унищожил?
	— Щях да намеря начин да стигна до вас.
	— И трябва да ви повярвам?
	— Да. — Говореше толкова убедено, като че ли нищо нямаше да го спре.
	— Защо?
	— Защото е вярно.
	Каза го съвсем тихо и Пипа разбра две неща. Първо, че и двамата се бяха навели напред през масивното абаносово бюро — символ на власт и сила — и ги разделяха само сантиметри.
	И второ, тя му вярваше.
	Той щеше да се върне за нея.
	Издиша и каза:
	— Но вместо това аз дойдох при вас.
	Едното ъгълче на устата му се повдигна в полуусмивка.
	— Но не знаехте докъде води проходът.
	Всичко в него, очите му, гласът му, ароматът на сандалово дърво, който я изкушаваше, я караше да иска да затвори очи и да се облегне на него, да се наслади на момента. Заговори, но думите бяха просто шепот.
	— Надявах се да ме отведе на някое вълнуващо място.
	Да ме доведе при вас.
	Той се отдръпна рязко, сякаш бе произнесла думите високо, и развали магията на момента.
	— В такъв случай съжалявам, че ви доведе тук.
	Тя също се изправи и погледна картината, която едва бе забелязала първите два пъти, когато бе идвала тук, а сега като че ли заемаше цялото пространство, метър и петдесет широка и два пъти по-висока, едновременно гротескна и красива. И приковаваща вниманието.
	В центъра й бе изобразена спяща жена, облечена в бели ленени дрехи, напълно отдала се на съня, с ръце над главата и руси къдрици, които се спускаха свободни до пода. Кожата й бе светла и съвършена и единственият източник на светлина в композицията, толкова ярък, че трябваше да мине миг, за да видиш какво се крие в сенките на спалнята.
	В единия край, иззад червена кадифена завеса, надничаше огромен черен кон с ужасяващи диви очи и широко отворена уста, пълна с огромни бели зъби. Изглежда, че изпитваше похот към спящата фигура, сякаш усещаше какви са сънищата й, и само чака да настъпи моментът да нападне.
	Но жребецът трябваше да изчака реда си, защото върху дългото тяло на жената, в сенчестото местенце между гърдите и бедрата, седеше малка грозна фигура, отчасти звяр, отчасти човек. Нещото като че ли гледаше втренчено право от картината и срещаше погледа на всеки, който се осмелеше да го погледне. Изражението на лицето издаваше едновременно търпение и обсебеност като че ли можеше да чака цяла вечност дамата да се събуди и да се бие до смърт, за да я задържи.
	Не бе виждала картина с по-силно внушение, по-скандална и по-грешна. Приближи се към нея.
	— Тази картина е забележителна.
	— Харесва ли ви? — Долови изненадата му.
	— Не мисля, че човек я харесва. Мисля, че по-скоро е пленен от нея. — Прииска й се да протегне ръка и да събуди жената от картината, да я предупреди за наближаващата й смърт. — Къде я намерихте?
	— Платиха дълг с нея — каза Крос от по-близо.
	Пипа хвърли поглед през рамо и го видя до бюрото, поставил едната си длан на него, загледан как тя се приближава до картината.
	— Огромен дълг, предполагам.
	Той наклони глава.
	— Харесах картината достатъчно, така че изтрих дълга от книгите ни.
	Не беше изненадана, че картината му харесва, защото порокът бе втъкан във всеки щрих на четката, а историята, която разказваше, бе тъмна. Обърна се, привлечена от странното същество, което седеше върху тялото на спящата жена.
	— Какво е то? — попита и протегна ръка, но страхуваща се да докосне фигурата.
	— Демон. — Направи пауза. — Кошмар. Някога вярвали, че демоните идват вечер и предизвикват хаос у спящите. Мъжки демони като този дебнели красивите жени.
	Имаше нещо в гласа му, намек за… спомен? Пипа го погледна.
	— Защо я държите тук?
	Той вече не гледаше към нея, бе свел поглед към бюрото, беше взел оставените от нея зарове и ги стискаше в дланта си.
	— Не си падам много по съня — отговори, сякаш този отговор бе приемлив.
	И защо?
	Искаше да зададе този въпрос, но веднага разбра, че няма да й отговори.
	— Не съм изненадана, след като прекарвате по-голямата част от деня в сянката на тази картина.
	— Човек свиква с нея.
	— Съмнявам се. Колко често използвате прохода?
	— Установих, че нямам голяма нужда от него.
	Тя се усмихна.
	— Може би в такъв случай мога да си го присвоя?
	— Не го използвате както трябва. Чух ви в мига, в който приближихте.
	— Не сте.
	— Напротив. Без съмнение, ще се изненадате да откриете, че не умеете да се прокрадвате, лейди Филипа.
	— Не съм имала много случаи да се упражнявам, мистър Крос.
	Едното ъгълче на устата му се повдигна в подобие на усмивка.
	— До този момент.
	— Това място предразполага, не мислите ли?
	— Всъщност да.
	Върна заровете върху бюрото с леко потракване, което привлече вниманието й и тя заговори:
	— Ако си спомням правилно, дължите ми отговор на три въпроса. Четири, ако броим и онзи, на който не отговорихте.
	В тишината, която последва, тя не се сдържа и вдигна поглед към него. Той чакаше.
	— Всички зарове бяха обработени. Не ви дължа нищо.
	Пипа смръщи вежди.
	— Напротив, дължите ми много. Вярвах ви. Мислех, че казвате истината.
	— Грешката е ваша, не моя.
	— И не се срамувате, че ме измамихте?
	— Срамувам се, че ме хванахте.
	Бръчката между веждите й стана по-дълбока.
	— Подценявате ме.
	— Изглежда, че е така. Няма да направя тази грешка отново. И повече няма да имам тази възможност.
	Тя отметна глава назад.
	— Отказвате се?
	Крос кимна.
	— Да. Не искам да идвате повече тук. Никога. Мястото ви не е тук.
	Пипа поклати глава.
	— Казахте, че няма да се откажете.
	— Излъгах.
	Неочакваното му признание я шокира, затова каза единственото, което й дойде на ум.
	— Не.
	В очите му проблесна изненада.
	— Не?
	Тя поклати глава, пристъпи и спря на крачка пред него.
	— Не.
	Той взе отново заровете и тя ги чу как се удрят един в друг, докато ги претегляше в дланта си.
	— На какво основание отказвате?
	— Възнамерявате ли да ме изправите пред съдия и съдебни заседатели? — попита той с горчивина.
	— Няма нужда — отвърна тя и изигра последната си и най-силна карта. — Трябва само да ви изправя пред зет си.
	Измина секунда, докато думите стигнат до съзнанието му. Той ококори широко очи — само за миг, колкото тя да забележи — и скъси разстоянието между тях.
	— Чудесна идея. Нека кажем всичко на Бърн. Мислите, че ще ме принуди да спазя обещанието си ли?
	Пипа отказа да бъде завладяна от страх.
	— Не. Мисля, че ще ви убие, задето сте се съгласили. Особено когато разбере, че за да го дадете, е допринесла проститутка.
	В сериозните му сиви очи проблесна чувство, гняв и… възхищение? Каквото и да бе, то изчезна почти незабавно, загасна така, както гасне фенерът в таен проход.
	— Добре изиграно, лейди Филипа. — Думите тихо се плъзнаха по кожата й.
	— И аз мисля така. — Къде бе отишъл гласът й?
	Той бе толкова близо.
	— Откъде искате да започнем?
	Искаше да започнат оттам, където бяха спрели. Вече не можеше да й избяга, не и докато бяха тук, в кабинета му… в клуба, на сантиметри от греха и порока. А тук бе и половината Лондон, така че репутацията й щеше да бъде съсипана, ако я откриеха.
	Бяха само на сантиметри един от друг.
	Бе си обещала да поеме този риск и неговите знания бяха наградата.
	Обзе я вълнение, той й обещаваше повече, отколкото бе очаквала, когато бе излязла от дома си тази вечер.
	— Искам да започнем с целувките.


>	Глава 11

	Тя искаше да започнат с целувките, а той искаше накрая тя да е гола и да лежи на бюрото му, отворена за ръцете, устата и тялото му.
	И това бе проблемът.
	Не можеше да й даде каквото искаше. Не и ако той не вземеше всичко, което желаеше.
	По дяволите. Беше прекалено близо. Той направи крачка назад, благодарен за дългите си крака и твърдия ръб на бюрото, който му предлагаше опора.
	— Не мисля, че Бърн ще одобри да ви уча на… — Гласът му заглъхна, защото му бе трудно да произнесе думата.
	Дамата нямаше същия проблем.
	— Целувки?
	Предполагаше, че трябва да е щастлив, задето не бе помолила за нещо повече. Тя очевидно нямаше проблеми с произнасянето на думите.
	— Да.
	Пипа наклони глава и издължената й шия го привлече с меката си бяла кожа.
	— Не мисля, че ще има нещо против — рече тя след дълга минута. — Всъщност мисля, че ще е доста щастлив, че съм помолила вас.
	Той се засмя, ако високото и бързо „ха“ можеше да се сметне за смях.
	— Не мисля, че бихте могли да грешите повече.
	Бърн щеше да го убие с голи ръце, ако я докосне. Но щеше да си струва.
	Щеше да си струва.
	Тя поклати глава.
	— Не, мисля, че съм права — каза повече на себе си, отколкото на него или поне такова усещане имаше той. И мина доста дълго време, докато тя разсъждаваше по въпроса.
	Досега не бе познавал жена, която така да премисля всичко. Можеше да я гледа, докато тя мисли, с часове. С дни. Смешната мисъл го изненада. Да я гледа как мисли? Какво не бе наред с него, по дяволите?
	Нямаше време да размишлява над отговора, защото нещо в погледа й се промени, макар очите й да бяха отчасти скрити от стъклата на очилата.
	— Не мисля, че въобще става въпрос за Бърн.
	Така беше. Но нямаше нужда тя да го знае.
	— Бърн е една от причините, поради които не искам да ви помагам.
	Пипа сведе поглед към ръцете си, стиснати здраво пред тялото, а когато заговори, в тона й имаше нещо, което никак не му хареса:
	— Разбирам.
	Младата жена поклати глава и той не можеше да не сведе поглед към светлата й и мека като коприна руса коса с цвят на царевица, проблясваща на светлината на свещите.
	Не трябваше да пита. Нямаше значение.
	— Какво разбирате?
	Тя заговори на себе си, тихо, без да вдигне поглед.
	— Никога не ми е хрумвало. А разбира се, трябваше да ми хрумне. Желанието е част от това.
	Желанието. О, да. Огромна част.
	Пипа вдигна поглед към него и в очите й той видя отчасти несигурност, отчасти примирение и отчасти — дяволите да го вземат — тъга. И всичко в него искаше да стигне до нея, да я докосне.
	Мили боже. Опита се да постави повече разстояние между тях, но масивното бюро — което му бе опора и утеха само допреди малко — сега го държеше на мястото му като в капан, общо взето прекалено близо до нея.
	Огромните й сини очи се навлажниха и тя каза:
	— Кажете ми, мистър Крос, мислите ли, че бих могла да убедя него да ме докосне?
	Би могъл да се справи с думите, но не и с интонацията — лекото и паническо наблягане на „него“, което означаваше някой друг, а не той. Касълтън.
	Означаваше още, че се е надявала Крос да я докосне.
	Тя беше изкушение. Тя беше мъчение.
	Трябваше само да протегне ръце и да я вземе. И никой никога нямаше да узнае. Само веднъж. Само да я вкуси и щеше да я изпрати по пътя й, при съпруга й. Към брака й.
	Към живота й.
	Не.
	Не можеше да я докосне. Тя бе недостижима като всяка друга жена през последните шест години. И дори по-недостижима.
	Което бе добре. Безкрайно добре.
	Гърлото му се сви, докато търсеше думите. Не му се нравеше, дето тя го оставяше без думи. Ако партньорите му можеха да го видят сега, умния Крос, победен от тази странна, очилата и красива жена…
	Думите не идваха, така че той подхвана:
	— Пипа…
	Бузите й се обляха в руменина — дяволито и прекрасно изчервяване, което младият Крос щеше да изтълкува като покана. И щеше да я приеме.
	Тя погледна отново ръцете си, разперени широко, без да знае как пръстите й го изкушават.
	— Съжалявам. Това бе напълно… беше… — Въздъхна и раменете й увиснаха под почти непоносимото бреме. Накрая вдигна поглед и простичко каза: — Не биваше да казвам това.
	Не я питай. Не искаш да знаеш.
	Само че искаше. Отчаяно.
	— Какво имахте предвид?
	— Предпочитам да не ви кажа.
	Едното ъгълче на устата му се повдигна. Дори сега, когато очевидно много искаше, тя нямаше да излъже.
	— И все пак трябва да знам.
	Тя заговори на ръцете си.
	— Откакто се срещнахме… съм доста… е, очарована от… Вас.
	„Кажете го“, сякаш можеше да я застави той, макар да не знаеше какво ще направи, ако тя го изречеше, но готов да се подложи на проверка.
	Пипа си пое дъх.
	— От костите ви.
	Трябваше ли да е изненадан?
	— Костите ми?
	Тя кимна.
	— Да. Е, също и от мускулите и сухожилията. От ръцете ви. От бедрата ви. И по-рано, докато ви гледах да пиете уиски, от дланите ви.
	Крос бе получавал предложения много пъти в живота си. Но никога не му бяха правили комплимент за костите му. Това бе най-странното и най-сексапилното признание, което му бе отправяно.
	И нямаше представа как да отговори.
	Не му се наложи обаче, тъй като тя продължи:
	— Като че ли не мога да спра да мисля за тях — каза тихо и в гласа й се долавяше огромна мъка. — Не мога да спра да мисля за това, че искам да ги докосна. Или вие… да ме докоснете.
	Господ да им е на помощ и на двамата, защото той също не можеше да престане да мисли за това.
	Не биваше да пита. Не биваше.
	Но дори кралят да бе влязъл в стаята, пак нямаше да може да се спре.
	— Да ви докосна къде?
	Тя вдигна рязко глава, достатъчно рязко, че да предизвика беда, ако бе по-близо до него — ако бе толкова близо, колкото му се искаше. Беше я шокирал.
	— Моля?
	— Въпросът е съвсем прост, Пипа — каза и се облегна на бюрото, впечатлен от способността си да изглежда спокоен, когато сърцето му препускаше, а дланите го сърбяха да я докосне. — Как възнамерявате да влезете в контакт с костите ми?
	Тя отвори уста от изненада, а той скръсти ръце пред гърдите си. Погледът й проследи движението, дланите му обхващаха бицепсите и единствено това го спираше да не я сграбчи и да я целува, докато и двамата не се задъхат.
	— Ръцете ви — прошепна тя.
	— Какво за тях?
	— Питам се какво ли е да… — Преглътна и това привлече вниманието му към мястото в основата на шията й, където се усещаше пулсът. Пропусна следващите й няколко думи, което вероятно бе добре и за двамата. — … кожата ми.
	Кожата й. Думата извика образа на бледа и красива плът, горещи извивки и мека кожа, съблазнителни участъци за изследване. Тя щеше да е греховност и коприна и където и да я докоснеше, щеше да откликва. Представи си какви звуци ще издава, как ще се задъхва, докато гали бедрото й, как ще въздиша, когато милва с отворена длан корема й, как ще се смее, когато неизбежно попадне на място, където изпитва гъдел.
	Вниманието й бе приковано към лявата му длан, която стискаше дясната му ръка над лакътя, и той разбра, без да задава въпроси, че ако я протегне към нея, тя ще му позволи всичко, каквото поиска. Всичко.
	Не помръдна.
	— Къде по-точно, Пипа?
	Не трябваше да му отговаря, разбира се. Трябваше да избяга възможно най-бързо от тази стая… без съмнение, щеше да е в по-голяма безопасност на етажа на казиното, отколкото тук с него. Той обаче нямаше да й го каже.
	— Ръцете ми — каза тя и ги разпери широко. — Бузата ми… врата…
	Докато говореше, проследяваше въпросните части на тялото — досега непознати за нея, беше готов да се обзаложи — и желанието му се засилваше с всяка дума, с всяко нежно докосване. Пръстите й проследиха дългата й шия, плъзнаха се по меката светла кожа на гърдите, към деколтето, където се спря върху зелената материя.
	Прииска му се да протегне ръка и да разтвори тези прекрасни пръсти. Прииска му се да я гледа как докосва всеки сантиметър от тялото си, и да си мисли, че нейните ръце са всъщност неговите.
	По дяволите. Искаше тя да се гали с ръцете му.
	Искаше той да я докосва.
	Не.
	— Какво друго? — попита и протегна ръка, с което я извади от транса й.
	Тя срещна погледа му с широко отворени очи и порозовели бузи.
	— Аз… — Млъкна. Пое си дъх. — И аз бих искала да ви докосна.
	И тези последни простички и несдържани думи не му оставиха и капка самоконтрол. Крехкият му самоконтрол. Беше прекалено близо до нея. Трябваше да помръдне. Да постави разстояние между двамата. Вместо това каза:
	— Къде?
	Знаеше, че иска прекалено много от нея, от това невинно момиче, което знаеше наименованията на частите на човешкото тяло, но не го познаваше. Но не можа да се спре. Не можеше да я има. Но можеше да има това.
	Дори да гори в ада затова, че го е взел.
	Адът щеше да е желано убежище в сравнения с мъченията, на които бе подложен сега.
	— Къде искате да ме докоснете, Пипа? — попита след дълго мълчание.
	Тя поклати глава с широко разперени ръце и за миг той си помисли, че ще се откаже. Ще си иде у дома. Обзе го разочарование, горещо и силно.
	После тя простичко отвърна:
	— Навсякъде.
	Тази единствена дума му отне силата, дъха и самоконтрола, остави го разтърсен и отворен като кървяща рана. И отчаяно копнеещ за нея.
	Отчаяно копнеещ да й покаже удоволствието. По няколко начина. По всички възможни начини.
	— Елате тук.
	И сам чу настоятелността в дрезгавия си глас и бе шокиран колко бързо му се подчини тя. Застана само на сантиметри от него. Роклята й бе на няколко пласта, като най-горният бе привързан с дебел зелен колан. Посочи го.
	— Развържете го.
	Господ да му е на помощ, тя се подчини, като че ли това бе най-нормалното нещо на света. Роклята се разтвори и откри по-фина зелена материя.
	— Съблечете я.
	Тя я съблече и я остави да се свлече в краката й. Дишаше бързо. Той също.
	— Съблечете всичко.
	Тя се обърна с гръб към него. Казваше „не“. Проявяваше сила, а не слабост като него. Изпита разочарование, протегна ръка и едва не я докосна и не разкъса материята.
	Разбира се, че казваше „не“. Тя беше дама. И той не трябваше да е близо до нея. Той бе от най-лошите негодници и трябваше да си плати за стореното. За онова, което искаше.
	Тежката зелена вълнена рокля лежеше на пода в краката му. Наведе се да я вдигне, пръстите му отчаяно погалиха материята сякаш беше кожата й. Като че ли това бе достатъчно.
	Трябваше да бъде.
	Изруга и обеща на Бог и на себе си, че ще я облече и ще я изпрати у дома й. Но бе прекалено късно.
	Лененото бельо последва тежката вълнена рокля и погали кокалчетата му, все още топло от кожата й. Изгарящо. Усещането накара дъхът му да заседне в гърлото, той замръзна на място и разбра, както разбира всеки пропаднал, че това ще бъде унищожението му.
	Знаеше, че не трябва да вдига поглед.
	Тя беше само по корсет, долни гащи и чорапи, бе кръстосала ръце пред гърдите, бузите й горяха — червеното бе неустоимо обещание.
	Той падна на колене.

	* * *

	Тя не можеше да повярва, че го е направила.
	Дори сега, докато стоеше в тази чудна дяволска стая и студеният въздух галеше прекалено сгорещената й кожа, не можеше да повярва, че се е съблякла само защото той тихо й бе заповядал и бе извикал това леко пърхане в стомаха й.
	Трябваше да проучи това пърхане.
	Но по-късно.
	Сега се интересуваше повече от мъжа пред себе си, поставил длани, свити в юмруци, на прекрасните си бедра, а очите му шареха по тялото й.
	— Вие се съблякохте — каза той.
	— Вие ме помолихте — отвърна тя и бутна очилата по-нагоре на носа си.
	Едното ъгълче на устата му се повдигна в полуусмивка, той прокара опакото на дланта си по устните си, бавно и чувствено, сякаш се канеше да я погълне.
	— И аз се съблякох.
	Пърхането стана още по-силно.
	Той се бе втренчил в коленете й и тя изведнъж остро осъзна в какво състояние са чорапите й — обикновени, кремави и вълнени, избрани по-скоро за да топлят, отколкото… е… заради това. Без съмнение, бяха ужасни в сравнение с копринените чорапи, които останалите жени носеха в негово присъствие. Мис Тасър вероятно имаше чорапи в най-различни цветове, всичките с дантела и прекрасни. Докато Пипа винаги бе практична по отношение на бельото си.
	Събра колене и скръсти ръце пред гърдите, несигурна, а много й се искаше той да протегне ръце към нея. Но не го направи и тя се запита дали не го е разочаровала по някакъв начин — не бе така красива като жените, с които, без съмнение, бе свикнал, но никога не бе мислила за себе си като за жена с неприятен външен вид.
	Защо не я докосваше?
	Преглътна въпроса, въобще не й харесваше как той не й дава мира, как й е едновременно горещо и студено. И каза:
	— А сега какво?
	Каза го по-остро, отколкото възнамеряваше, но думите изпълниха целта си, защото привлякоха вниманието му към лицето й. Той дълго я гледа и очите му я омагьосваха — бяха по-скоро с цвета на олово, отколкото сиви, обсипани с малки черни точици и обрамчени от дълги тъмни мигли.
	Докато тя го гледаше, той спря поглед на големия стол, който бе на няколко стъпки вдясно, после отново я погледна, бавно и чувствено.
	— Седнете.
	Не това бе очаквала.
	— Благодаря, предпочитам да остана права.
	— Искате ли урока си, или не, Пипа?
	Думите накараха сърцето й да прескочи един удар.
	— Да.
	Полуусмивката отново се появи, той посочи стола с глава.
	— Тогава седнете.
	Тя седна колкото можеше по-прилично, с изправен гръб, свити в скута ръце и прибрани колене, сякаш не бе насаме в казиното с един от най-известните негодници в Лондон, и то само по корсет и долни гащи. И очила.
	Тази мисъл я накара да затвори очи. Очила. Нямаше нищо изкусително в очилата. Вдигна ръка да ги свали.
	— Не.
	Тя замръзна с ръка до лицето си.
	— Но…
	— Оставете ги.
	— Не са… — поде тя. Не предизвикват тлееща страст. Не съблазняват.
	— Съвършени са. — Не тръгна към нея, седна на пода и се облегна на тежкото бюро от абаносово дърво, протегна единия си дълъг крак пред тялото, а другото коляно повдигна и облегна ръка на него, докато я гледаше изпод полупритворените си клепачи.
	— Облегнете се назад.
	— Удобно ми е — побърза да го увери тя.
	Той повдигна едната си вежда.
	— Облегнете се назад, въпреки че ви е удобно.
	И тя се облегна, почувства меката кожена облегалка. Той не откъсваше присвитите си очи от нея, поглъщаше я с поглед, следеше всяко нейно движение.
	— Отпуснете се — каза.
	Младата жена си пое дълбоко дъх и се опита да следва указанията му.
	— Не е лесно.
	Крос отново се усмихна.
	— Знам. — Дълго мълча, после рече: — Много сте красива.
	Тя се изчерви.
	— Не съм. — Той не отговори и тя запълни мълчанието с думите: — Бельото ми е доста обикновено. И не е предназначено за… — Гласът й заглъхна, защото погледът му се спря на корсета й, който изведнъж й стана още по-тесен — … нечии погледи.
	— Не говоря за дрехите — каза той тихо и мрачно. — Говоря за вас. За кожата, която искате да докосна.
	Пипа затвори очи и през нея преминаха унижение и някакво дори още по-опасно чувство.
	Той продължаваше да говори.
	— Говоря за прекрасните ви дълги ръце и краката ви, които имат съвършена форма… Откривам, че изпитвам завист към чорапите ви, защото познават топлината им. — Тя се размърда, тъй като не можеше да стои неподвижна под този порой от думи. — Говоря за корсета, който прегръща прекрасната ви мека плът… Неудобен ли е?
	Тя се поколеба.
	— Обикновено не.
	— А сега? — Начинът, по който зададе въпроса, й подсказа, че знае отговора.
	Кимна.
	— Задушава ме.
	Той цъкна веднъж с език, тя отвори очи и срещна погледа му, горещ и фокусиран върху нея.
	— Бедната Пипа. Кажете ми, при вашите познания за човешкото тяло, защо мислите, е така?
	Тя преглътна и се опита да си поеме дълбоко дъх. Не успя.
	— Защото сърцето ми заплашва да изхвръкне от гърдите.
	Крос отново се усмихна.
	— Да не би да сте се преуморили?
	Тя поклати глава.
	— Не.
	— А какво тогава?
	Младата жена не бе глупачка. Той я предизвикваше. Опитваше се да види колко далеч ще отиде. И тя каза истината:
	— Мисля, че е заради вас.
	И тогава той затвори очи и отново сви длани в юмруци, отметна глава назад и разкри дългия си врат и леко стиснатата челюст. Движението предизвика сухота в устата й заради мускулите и сухожилията, които се свиваха и отпускаха, и тя отчаяно закопня да го докосне.
	Когато погледът му отново срещна нейния, имаше нещо диво в дълбините на оловносивите му очи… нещо, което едновременно я смути и ужаси.
	— Не трябва толкова бързо да казвате истината — каза той.
	— Защо?
	— Защото ми осигурява прекалено голям контрол.
	— Имам ви доверие.
	— Не трябва. — Наведе се напред и се подпря на повдигнатото си коляно. — Не сте в безопасност с мен.
	Никога досега не се бе чувствала в опасност с него.
	— Не мисля, че е така.
	Крос се засмя, тихо и мрачно, и смехът му извика вълна на удоволствие и изкушение.
	— Нямате представа какво мога да ви сторя, Филипа Марбъри. Как мога да ви докосвам. Чудесата, които мога да ви покажа. Мога да ви съсипя, без да се замисля, да потъна с вас в дълбините на греха, без нито веднъж да съжаля. Мога да ви въведа в изкушение и никога да не погледна назад.
	Думите му я оставиха без дъх. Искаше това. Всичко. Отвори уста да му го каже, но от нея не излезе нито звук.
	— Виждате ли? Шокирах ви.
	Тя поклати глава.
	— Аз сама се шокирах. — Погледът му издаваше любопитство и тя добави: — Защото открих, че искам да изпитам тези неща.
	Настъпи дълго мълчание. Пипа искаше той да отиде при нея. Да я докосне. Да й покаже за какво говори.
	— Покажете ми — каза той сякаш в отзвук на мислите й.
	— Аз… Моля? — изненадано попита тя.
	— Казахте ми, че искате да ви докосна. Покажете ми къде.
	Не можеше. Но ръката й вече се движеше, проследяваше ребрата на корсета до мястото, където коприната срещаше кожата. Ръбът на сутиена бе по-ниско от деколтето на роклята и само на сантиметри от…
	— Гърдите?
	Тя се изчерви.
	— Да.
	— Кажете ми как ги усещате.
	Тя затвори очи, концентрирана върху въпроса. Върху отговора.
	— Пълни. Стегнати.
	— Болят ли?
	Толкова много.
	— Да.
	— Докоснете ги. — Пипа отвори очи и погледът му веднага улови нейния. — Покажете ми как бихте искали да ви докосна.
	Тя поклати глава.
	— Не мога.
	— Можете.
	— Но защо вие не ме докоснете? Тук сте… ръцете ви също.
	Погледът му потъмня и един мускул на челюстта му заигра.
	— Няма да ви докосна, Пипа. Няма да съсипя репутацията ви.
	Твърдоглав мъж. Тя изпитваше копнеж и разочарование, нима той не виждаше това?
	— Репутацията ми вече е съсипана, независимо дали ще ме докоснете, или не.
	— Не. Ако не ви докосна, сте в безопасност.
	— А ако не искам да съм в безопасност?
	— Страхувам се, че нямате избор. — Изпъна едната си ръка, сякаш изпитваше болка. — Да ви кажа ли какво щях да направя, ако можех да ви докосна?
	Каза го тихо и загадъчно и извика неустоимо изкушение.
	— Да, моля.
	— Ще ги извадя от затвора, в който ги държите, и ще ги боготворя така, както заслужават.
	О, Господи. Ръцете й замръзнаха. Красивият му сладострастен глас ги бе направил неизползваеми.
	— И тогава, когато забравят какво е да са в затвора на корсета, ще ви науча на целувки точно както помолихте. — Тя срещна погледа му и той отвори леко устни, пълни с изкусителни обещания. — Но няма да целувам устните ви, а красивите ви гърди. Меката светла плът, местенца, които никога не са виждали слънчева светлина, не са почувствали мъжко докосване. Ще научите всичко за езика, моя малка учена… който може да прави чудеса с малките копнеещи зърна.
	Образът, който рисуваше, бе жив и нов за нея, а идеята за езика му върху гърдите й я омагьоса — бе прекалено очарована, за да се смути. Ръцете й следваха думите му, възбуждаха, докосваха и за миг тя едва ли не повярва, че я докосва той. Караше я да изпитва болезнен копнеж. Въздъхна и той изправи гръб, но не отиде при нея, дяволите да го вземат.
	— Да ви кажа ли къде другаде щях да ви докосна?
	— Да, моля. — Думите бяха само шепот.
	— Толкова сте учтива. — Наведе се напред. — Тук няма място за учтивост, моя очилата красавице. Тук вие молите, а аз давам. Вие предлагате и вземате. Без „моля“. И без „благодаря“.
	Тя зачака той да продължи, всеки сантиметър от тялото й кипеше от вълнение, в очакване.
	— Преметнете единия си крак през страничната облегалка на стола. — Заповедта му я накара да отвори широко очи. Никога през живота си не беше сядала по този начин. Поколеба се.
	Той настоя.
	— Вие помолихте.
	И тя се подчини. Отвори се за него, разтвори бедра и студеният въздух се прокрадна през отвора на долните й гащи. Бузите й горяха и тя препречи гледката му с длани.
	Той гледаше ръцете й и издаде тих звук на одобрение.
	— И моите ръце щяха да са там. Можете ли да почувствате защо? Усещате ли топлината? Изкушението?
	Тя бе затворила очи. Не можеше да го погледне. А трябваше.
	— Разбира се, вие можете… Аз самият почти я усещам. — Думите бяха хипнотични, самото изкушение, нежни и лирични. И прекрасни. — И кажете ми, моя малка изследователке, изследвали ли сте преди това местенце?
	Бузите й пламнаха.
	— Не започвайте сега да лъжете, Пипа. Стигнахте толкова далеч.
	— Да.
	— Да, какво?
	— Да, изследвала съм го преди. — Каза го съвсем тихо, но той я чу и нададе стон. Тя отвори очи и видя, че отново се е облегнал на бюрото. — Нещо грешно ли казах?
	Той поклати глава, ръката му отново погали твърдите му устни.
	— Накарахте ме да пламтя от ревност.
	Тя сбърчи чело.
	— От кого?
	— От вас, прекрасна. — Погледът му се спря на мястото, което тя криеше от него. — От вашите съвършени ръце. Кажете ми какво открихте.
	Не можеше. Макар да знаеше научните думи за всичко, което бе докосвала и открила, не можеше да му каже. Поклати глава.
	— Не мога.
	— Намерихте ли удоволствие?
	Тя затвори очи и стисна устни.
	— Намерихте ли? — прошепна той и думите прозвучаха силно като изстрел в тъмната стая на порока.
	Тя поклати глава. Едва забележимо.
	Крос издиша, дълго и сладострастно, сякаш бе сдържал дъха си.
	— Каква трагедия.
	Тя отвори очи, когато чу шумоленето от плата на панталона му по килима и го видя да пълзи към нея с присвити очи и изпълнен с дяволити и прекрасни обещания.
	Идваше за нея. Хищник, дебнещ плячка.
	А тя нямаше търпение да бъде заловена.
	Издиша и въздухът излезе под формата на тиха и разтърсваща въздишка, която можеше да се превърне в стон, ако не внимаваше, и господ да й е на помощ, отмести ръце и се отвори за докосването му и погледа му, готова да благодари на Бога и на Луцифер и на всекиго другиго, който може би имаше пръст в това, че той най-после, най-после отиваше при нея.
	Но той не я докосна.
	— Да ви покажа ли как да го намерите, прекрасна? — попита и тя бе готова да се закълне, че усети дъха му върху ръцете си, горещ и изкусителен. — Къде да го намерите?
	Тя така и не разбра как се осмели, как преодоля смущението и срама.
	— Моля ви — помоли и той го направи с тихи, но опустошаващи думи.
	Тя направи каквото й каза, разтвори гънките на плата, следвайки прошепнатите му указания, отговаряйки на порочните му въпроси.
	— Толкова красива… Хубаво ли е усещането, любима?
	Тя изстена в отговор.
	— Разбира се, че е хубаво. Мога да усетя удоволствието ви… сладко, нежно и много, много влажно. — Думите му извикаха усещане, върховно удоволствие, каквото не бе изпитвала преди, дори и в тъмните нощи, когато тихо бе изследвала тялото си.
	— О, Пипа… — прошепна той, обърна глава и дъхът му погали коляното й, но не я докосна, така и не я докосна. Съсипваше я. — Ако ви докосваха моите пръсти, щях да ви разтворя широко и да ви покажа колко по-голямо е удоволствието, когато преживяването е споделено. Щях да ви целувам там и да ви дам и урок по целуване… Щях да ви науча на всичко, което знам за акта.
	Признанието му я накара да ококори очи. Защото си го представяше, коленичил пред нея, да отмества ръцете й и на тяхно място да използва красивите си нежни устни, да милва, да докосва… да обича. Тя нямаше знания за акта — и досега дори не си го бе представяла — но знаеше, без никакво съмнение, че чувството ще е великолепно.
	— Щях да ви доставя огромно удоволствие… да… точно там, любима — продължаваше той и награди смелите движения на пръстите й с ръмжене на удоволствие. Знаеше, дори преди нея, че тя е на ръба на нещо изумително. — Искате ли устата ми там, сладка моя?
	Случва ли се това? Мили боже. Да. Искаше.
	— Ще се бавя там с часове — обеща й той. — Езикът ми ще ви покаже удоволствие, каквото никога не сте познали. Отново и отново. Отново и отново, докато не отмалеете. Докато не можете да понесете повече удоволствие и не ме помолите да спра. Ще ви хареса ли това, любима?
	Тялото й му отговори с потръпване, ръката й й даваше всичко, което той бе обещал… и същевременно нищо. Тя извика, протегна се към него, отчаяно копнееща да го почувства, да усети силата и мускулите му.
	В този миг бе негова, разтворена като кървяща рана, опустошена от удоволствието и пак изпитваща болезнен копнеж, силно желание.
	Желание, което само той можеше да удовлетвори.
	Прошепна името му, неспособна да сдържи учудването си, прокара пръсти в косата му, в тази проблясваща коприна.
	Докосването й го накара да се изправи с грация, нехарактерна за толкова висок мъж. Той прекоси кабинета, обърна й гръб и се подпря с една ръка на купа счетоводни книги, струпани в единия ъгъл на стаята.
	Отдалечаването му бе удар, който я лиши от мимолетното удоволствие и я остави копнееща. Празна. Неосъществена.
	Той сведе глава и светлината на свещите освети кестенявите кичури, които тя копнееше да докосне. Той не помръдваше, но раменете му се повдигнаха и спуснаха веднъж, два пъти, три пъти — дишаше тежко като нея.
	— Достатъчно проучване за тази вечер — каза на книгите пред себе си по-твърдо и по-високо от всичко, което бе казал тази вечер. — Обещах да ви науча какво е изкушение, и вярвам, че изпълних задачата си. Облечете се. Ще намеря някого да ви изпрати до дома ви.


>	Глава 12

C>
	Имам напредък. Изглежда, че има различни начини, по които женската анатомия може… да бъде използвана. Снощи моят партньор ми разкри повече от един и физическият резултат бе забележителен. За нещастие… (изтрито). Интересно, но резултатът имаше също така и значителен емоционален ефект. Личен ефект.
	Но той не ме докосна. Това също имаше личен ефект.
	А в проучванията няма място за лични ефекти.
@	Научният дневник на лейди Филипа Марбъри,
	29 март 1831 г., седем дни преди сватбата
C$
	Три дни по-късно Пипа се бе свила на ниско канапе в библиотеката на къщата и все не можеше да прочете непубликуван досега текст за култивирането на далиите. Бяха й донесли книгата директно от издателя, а само месец преди това Пипа чакаше пристигането й с отчаяние.
	За нещастие, мистър Крос бе съсипал вълнението й от новата книга.
	Каква досада.
	Как така един мъж, един миг можеха да донесат едновременно такова удоволствие и такова разочарование? Как бе възможно този мъж едновременно да я поглъща и да я държи на разстояние от себе си?
	Не изглеждаше възможно, но той бе доказал обратното.
	С тихо прошепнатите думи и неосъщественото докосване.
	Най-много я болеше, че не я докосна. Беше чула клюките за него, знаеше какво рискува, когато го помоли да й помогне в проучването. Беше готова да го държи на разстояние, да го отблъсне, да устои на чара му.
	Но нито веднъж не й хрумна, че той може да не иска да я очарова.
	Макар че, сега вече знаеше, трябваше да е подготвена за това. Все пак, щом Касълтън не искаше да я докосне, би ли могла да мечтае, че мъж като мистър Крос ще го направи? Логично беше да е по-трудно да изкуши него.
	Не че въобще трябваше да го изкушава.
	Абсолютно не. Единственият мъж, когото би трябвало да планира да изкуши, бе граф Касълтън. Бъдещият й съпруг.
	А не този странен мъж, който извикваше у нея раздразнение. На външен вид бе съвсем обикновен. Макар със сигурност да бе по-висок и по-интелигентен от повечето мъже, на пръв поглед изглеждаше досущ като тях: две ръце, два крака, две уши, две устни.
	Устни.
	И тук всичко тръгваше в друга посока.
	Изстена и отпусна ръка до бедрото си, с което привлече вниманието на болонката, сгушена до нея. Тротула вдигна поглед, влажните й кафяви очи като че ли разбираха, че Пипа е пропиляла доста часове в мисли за тези устни.
	Това не бе нормално. Никак не бе нормално. Тротула въздъхна и отново задряма.
	— Лейди Филипа?
	Тихо произнесените думи откъм вратата на библиотеката стреснаха Пипа. Беше икономът и в ръце държеше огромен пакет. Тя се усмихна.
	— Изненада ме.
	Той се приближи.
	— Моля за извинение, милейди.
	— Гостите започнаха ли да пристигат? — Този следобед маркиза Нийдъм и Долби организираше чаено парти за дами, което имаше за цел да събере всички жени, свързани със сватбата. Камериерката цял час се бе занимавала с Пипа, преди да заяви, че външният й вид е приличен, и тя бе слязла в библиотеката, за да се скрие. Изправи се. — Предполагам, че трябва да отида.
	Картър поклати глава.
	— Все още не, милейди. Този пакет пристигна за вас. Тъй като пише, че е спешно, реших, че ще искате веднага да ви го донеса.
	Той й подаде голямата кутия и тя я пое, обзета от любопитство.
	— Благодаря.
	Свършил работата си, икономът излезе и остави Пипа с пакета, който тя положи до себе си на дивана, след което го отвори, като развърза въженцето и махна обикновената кафява хартия. Видя тежка бяла кутия, украсена със златната буква Х.
	Обзе я разочарование. Пакетът не бе спешен. Беше част от зестрата й. Повечето жени в Лондон биха разпознали тази кутия — тя бе от магазина на мадам Хъбърт.
	Пипа въздъхна и я отвори. Видя прекрасен светлосин газ, завързан с красива сапфиреносиня панделка. Под панделката имаше пощенски плик в цвят екрю, на който се виждаше нежно ангелче жена. Извади картичката от плика и прочете съобщението, изписано с решителни черни букви:
C>
#	Нощта на демоните
#	„Падналият ангел“
#	Полунощ
C$
	И на гърба:
C>
	Ще ви вземе карета.
@	Чейс
C$
	Чейс. Четвъртият и най-загадъчен партньор в „Падналият ангел“. Доколкото бе разбрала, малко хора се бяха срещали с човека, основал клуба и осъществил разрастването му. Пипа никога не бе имала тази възможност. И в никакъв случай не биваше да приема поканата на непознат мъж. И то за нощ на демоните.
	Но още преди да разгледа съдържанието на кутията знаеше, че няма да може да откаже. Нито да отхвърли възможността отново да види мистър Крос.
	Нощта на демоните обещаваше много възможности да разшири знанията си.
	С бясно препускащо сърце, Пипа протегна ръка към панделката и я развърза внимателно, сякаш щеше да открие нещо живо. Отметна светлосиния газ и видя изумително изработена сребърна маска, която лежеше в море от сапфиреносин копринен плат — не, не плат.
	Рокля.
	Взе маската, изненадана от тежестта й, прокара длан по съвършената извивка на това нежно творение, удиви се на деликатността на изработката и на извивките, които караха маската да приляга към лицето, и на дебелите сатенени панделки в края й, в същия сапфиреносин цвят като роклята.
	Като я обърна в ръцете си и я разгледа, веднага разбра защо е толкова по-тежка от очакваното. От задната страна имаше специална издатина, обточена със сапфиреносиньо кадифе — абсолютно същия цвят като роклята — която трябваше да приюти чифт очила.
	Маската бе изработена специално за нея.
	Усмихна се, прокара пръсти по метала и се възхити на фриволността на великолепната изработка.
	И практичната Филипа Марбъри, която никога през живота си не се бе изкушавала от дрехи или модни аксесоари, нямаше търпение да дойде въпросната вечер. За да се обвие в коприна.
	Хрумна й, че отношението й към коприната се бе променило само за секунди. Хиляди _Bombyx mori_ бяха дали живота си за тази рокля. Бяха затворници в пашкулите си, за да може Пипа да е свободна.
	— Пипа! — извика майка й иззад вратата на библиотеката и изтръгна Пипа от мислите й. Тя спаси пакета от дългото розово езиче на Тротула, напъха маската в кутията и несръчно я загърна отново в кафявата хартия. Бърза като светкавица се стрелна напред да я даде на лакея, който чакаше до вратата, с молба да я занесе на камериерката й.
	— Пипа! — извика отново майка й, без съмнение, канеща се да обяви началото на следобедното чаено парти.
	Графиня Касълтън щеше да присъства, както и лейди Тотнъм, и Пени, и дузина други. Без съмнение, маркиза Нийдъм и Долби неведнъж им бе споменавала какъв е списъкът с гостите, но Пипа не слушаше много-много през последните няколко дни.
	Беше прекалено погълната от мисли за вечерта, прекарана с мистър Крос. Спомняше си всяка дума, всяко действие. И разбираше, че й липсват знания по важни въпроси. Не би трябвало да е трудно да убеди някой мъж да я докосне. И със сигурност не и мъж, който има такава слава с жените. Но й бе трудно.
	Пипа очевидно не можеше да изкуши никого. Ако можеше, нямаше ли да се случи? Нямаше ли по някакъв начин да привлече мистър Крос, полугола в кабинета му? Нямаше ли да го изкуши? Разбира се, че щеше.
	Ето защо бе напълно сигурна, че й липсва всякаква женска хитрост.
	Може би вечерта на демоните щеше да промени това.
	Сърцето й препусна още по-бързо.
	— Пипа! — извика майка й отново, по-отблизо.
	А без тези женски хитрости — или поне без знание за тях — тя нямаше да може да отговори на очакванията и да бъде съвършената съпруга и майка.
	И жена.
	Имаше нужда от допълнително проучване.
	Но днес бе обречена да присъства на следобедното чаено парти. Остави книгата и се обърна към дремещата болонка.
	— Ще вървим ли, Тротула?
	Кучето веднага надигна глава и започна доволно да удря с опашка по канапето. Пипа се усмихна и стана.
	— Поне теб успях да изкуша.
	Тротула се протегна и скочи от канапето с широка весела усмивка.
	Пипа излезе от библиотеката с болонката по петите и отвори широката, облицована с ламперия врата на салона, където се бяха събрали гостите на майка й и вече разговаряха с Оливия.
	Тя си пое дъх и се приготви да влезе.
	— Лейди Филипа!
	Касълтън бе там.
	Пипа се обърна и видя Тротула да се спуска към графа, който клекна, за да я погали. Тротула се отдаде на ласката, задните й крака трепереха от удоволствие и Пипа не можа да се сдържи. Картината предизвика смеха й.
	— Лорд Касълтън — каза тя и тръгна към годеника си. — За чая ли сте тук? — Не бе доловила паниката в гласа на майка си, която се появяваше всеки път, когато наоколо имаше някой достоен джентълмен.
	— Не! — отвърна той щастливо и наклони глава на една страна. Вдигна поглед към нея с широка и дружелюбна усмивка. — Имах среща с баща ви. За брачното споразумение и всичко останало.
	Повечето бъдещи булки нямаше да оценят тази честна забележка относно прехвърлянето на средства, но Пипа намери това за успокояващо. Кимна.
	— Имам земя в Дербишър.
	Графът кимна и се изправи.
	— Нийдъм ми каза. И много овце.
	И четири хиляди акра култури, но Пипа се съмняваше, че Касълтън е обърнал голямо внимание на баща й.
	Настъпи мълчание, той се люлееше на пети и протягаше врат да надникне в салона. След дълъг миг попита:
	— Какво се случва на едно чаено парти за дами?
	Пипа проследи погледа му.
	— Дамите пият чай.
	Той кимна.
	— Главно.
	Отново мълчание.
	— Обикновено има и бисквити — добави Пипа.
	— Добре. Добре. Бисквитите са хубаво нещо. — Пауза. — А сладкиши?
	Тя кимна.
	— Понякога.
	Той също кимна.
	— Прекрасно.
	Беше мъчително.
	Но той й бе годеник. След седмица щеше да й бъде съпруг. А не след дълго — и баща на децата й. Така че не бе приемливо да намира това за мъчително.
	Може и да не бе най-очарователната компания, нито пък проявяваше любопитство към интересите й. Но не бяха много мъжете, които се интересуваха от анатомия. Или от оформление на градини. Или от биология. Или пък от физика.
	Имаше един такъв мъж.
	Устоя на мисълта. Крос може и да бе човек на науката, но бе от мъжете, които…
	Сложи край на мисълта, преди да се е оформила, застави се да мисли за настоящето, тоест за Касълтън. Трябваше да положи усилия за него. Да ангажира вниманието му. Да го привлече. Макар да се бе провалила с друг мъж.
	Не. Нямаше да мисли за Крос. Нямаше да мисли за това, че не бе успяла да го изкуши. Тя беше учен все пак, а учените се учат от експерименти. Дори от неуспешните.
	Усмихна се лъчезарно. Възможно бе дори да е прекалено лъчезарно.
	— Милорд, искате ли да проверим дали не са останали сладкиши в кухнята?
	Като чу за кухнята, Тротула замаха с опашка със забележителна скорост, но на Касълтън му трябваше миг, преди да разбере въпроса на Пипа.
	— В кухнята? За сладкиши? С вас?
	Тя се усмихна.
	— Да.
	— Пипа! — извика майка й от прага на салона за чай, но викът веднага бе заменен от изненадано тихо „О!“. — Лорд Касълтън! Не знаех, че сте тук. Ще… — Поколеба се с ръка на бравата. Обмисляше следващата си стъпка.
	Повечето майки не биха и помислили да разрешат на дъщеря си да остане насаме с годеника си в безлюдния коридор, но повечето дъщери не бяха деца на маркиза Нийдъм и Долби. Освен че Пипа бе странна и — както очевидно бе известно на останалите членове на семейството — й липсваше социалният опит на бъдеща булка, дъщерите на Нийдъм и Долби не получаваха високи оценки, когато ставаше въпрос да се омъжат. Маркизата със сигурност можеше да преживее малък скандал, за да види предпоследната си дъщеря да върви по пътеката в църквата.
	— Само ще притворя вратата — каза лейди Нийдъм и се усмихна пресилено. — Ела при нас, когато си свободна, Пипа.
	На Пипа не убягна иронията, че свободата се отъждествяваше със стая, пълна с преситени, клюкарстващи дами.
	Щом останаха сами, Пипа отново се обърна към годеника си.
	— Кухнята, милорд?
	Той кимна в знак, че е съгласен, и тръгнаха, водени от Тротула.
	В кухнята имаше останали сладкиши, които лесно отмъкнаха от готвача и увиха в хартия, за да бъдат изядени навън. Пипа се опита да не мисли за това къде ще се разхождат, но си даде сметка, че избягва черешовите дръвчета, до които бе чакала мистър Крос преди няколко вечери. Реши да отидат до реката, която бе на четвърт километър надолу по леко спускащата се поляна.
	Тротула тичаше напред, като лаеше силно и щастливо, наслаждаваща се на свободата и на необичайно топлия мартенски ден, като понякога се връщаше назад, за да се увери, че Пипа и Касълтън я следват. Няколко минути вървяха мълчаливо — достатъчно, за да може Пипа да обмисли следващия си ход. Когато бяха далеч от къщата и вече не можеха да ги видят, тя спря и се обърна с лице към мъжа, който съвсем щеше да се превърне в неин съпруг.
	— Милорд… — подхвана.
	— Вие… — каза той едновременно с нея.
	И двамата се усмихнаха.
	— Моля ви — рече графа. — След вас.
	Тя кимна. Опита отново:
	— Милорд, мина повече от година, откакто започнахте да ме ухажвате.
	Той наклони глава, замисли се.
	— Предполагам, че е така.
	— И ще се оженим. След седем дни.
	Той се усмихна.
	— Знам! Майка ми, изглежда, не може да спре да говори за това.
	— Жените се радват на сватбите.
	Младият мъж кимна.
	— Забелязал съм. Но вие не изглеждате в такова развълнувано състояние, а това е вашата сватба.
	Тя беше в развълнувано състояние. Но не в такова, каквото той очакваше. Не бе в състояние, което всички забелязваха.
	Само Крос забелязваше. Но той не й помагаше.
	— Лорд Касълтън, мисля, че е време да ме целунете.
	Касълтън нямаше да изглежда по-изненадан, ако отнякъде се бе появил таралеж и го бе ухапал по крака. Настъпи дълго мълчание, по време на което Пипа се питаше дали не е направила огромна грешка. Все пак, ако решеше, че тя се държи прекалено свободно, той лесно можеше да отиде обратно в къщата, да върне земята в Дербишър и да каже сбогом на всички от къщата Нийдъм и Долби.
	Толкова лошо ли щеше да е това?
	Да. Разбира се, че щеше да е лошо.
	Отговорът обаче нямаше значение, защото той не направи нищо такова. Кимна щастливо и каза:
	— Добре. — И се наведе да я целуне.
	Устните му бяха меки, топли и сухи и се притиснаха към нейните без капчица страст. Докоснаха я леко, сякаш той се страхуваше да не я изненада или уплаши. Пипа вдигна ръце към дебелото му вълнено палто, стисна раменете му и се запита дали не трябва да направи нещо по различен начин.
	Дълго останаха така, устни до устни, с носове, допрени под странен ъгъл — макар че тя обвиняваше очилата си за това — с неподвижни ръце.
	Не дишаха. И не изпитваха нищо друго, освен неловкост и дискомфорт.
	Откъснаха се един от друг, като се задъхваха за въздух. Погледнаха се. Тя отблъсна всякакви мисли и намести очилата си. Извърна се, за да потърси Тротула, която бе изплезила език и размахваше опашка.
	Кучето като че ли не разбираше.
	— Е — каза Пипа.
	— Е — повтори той, а после: — Да опитаме ли отново?
	Тя се замисли над предложението. Все пак единственият начин да се постигне желаният резултат, беше да повторят експеримента. Може би първия път не го бяха направили както трябва. Кимна.
	— Добре.
	Той я целуна отново. С почти същия ефект.
	Този път, когато се откъснаха един от друг, Пипа беше сигурна. За тях двамата нямаше опасност да влязат в брака по причини, свързани с плътта и страстта.
	Предполагаше, че това трябва да я накара да се почувства по-добре.
	Върнаха се в къщата мълчаливо, като минаха през кухнята и се озоваха във фоайето пред салона за чай. През отворената махагонова врата до тях достигаше женски смях. Касълтън предложи да я остави там, но Пипа установи, че чаят я изкушаваше дори по-малко, отколкото през по-ранния следобед, и придружи годеника си до входната врата. Той спря на прага и сериозно я погледна.
	— Очаквам с нетърпение сватбата, да знаете.
	Истина беше.
	— Знам.
	Едното ъгълче на устата му се повдигна в лека усмивка.
	— Не се тревожа за останалото. То ще дойде от само себе си.
	Трябваше ли наистина да чакат всичко да дойде от само себе си?
	Кимна.
	— Благодаря, милорд.
	Той се поклони и се изправи, сериозен.
	— Милейди.

	* * *

	Тя загледа от най-горното стъпало как каретата му завива по алеята, размишлявайки над целувката. Касълтън не бе почувствал нищо. Беше го видяла в очите му — в тях се четеше търпение и любезност, не приличаха на очите на Крос отпреди няколко вечери. Не, очите на Крос мятаха мълнии, бяха пълни с чувства, които тя не разбираше, но можеше да изследва цял живот.
	Чувства, които никога нямаше да има възможност да изследва.
	Болката в гърдите й се върна и тя вдигна разсеяно ръка, за да я облекчи. Мислеше за високия мъж със сивите очи, който й бе показал какво е удоволствие, без дори да я докосне.
	Тази болка не й харесваше. Не й харесваше какво означава.
	Пипа въздъхна и свали очилата си, за да ги почисти, затвори главната входна врата, като остави Касълтън и останалия свят отвън.
	— Лейди Филипа?
	Пипа спря поглед върху замъгления образ на дама, която стоеше по средата на стълбището. Очевидно гостенка за чая, която се бе изгубила.
	Вдигна ръка, за да накара дамата да остане на мястото си. Сложи очилата си и тръгна към нея. С усмивка, макар да не и бе весело, тя вдигна поглед и… срещна очите на Лавиния, баронеса Дънблейд.
	Едва не се спъна в стълбите.
	— Лейди Дънблейд.
	— Казах си, че не трябва да идвам — рече баронесата. — Казах си, че трябва да стоя настрана, каквито и да са отношенията ви с Джаспър.
	Джаспър?
	Баронесата продължи:
	— Но после получих поканата на майка ви, а сестра ви е много мила с мен, откакто стана маркиза Бърн. Предполагам, че не трябва да съм изненадана.
	В думите имаше намек, който Пипа не разбираше.
	— Лейди Дънблейд…
	Красивата жена се облегна на бастуна си и Пипа протегна ръце към нея.
	— Искате ли да седнете?
	— Не. — Отказът бе мигновен и твърд. — Добре съм.
	Пипа кимна.
	— Много добре. Оставам с впечатлението, че ме мислите за по-близка с мистър Крос, отколкото съм.
	— Мистър Крос? — Баронесата се засмя, но безрадостно. — Все още ми е трудно да приема това име.
	Пипа наклони глава.
	— Да го приемете?
	В погледа на Лавиния имаше изненада.
	— Не ви е казал.
	Думите я разтревожиха. Може би преднамерено. Както и да бе, Пипа не можа да устои.
	— Името му не е мистър Крос? — Сега Пипа бе лице в лице с баронесата по средата на стълбището, което бе в центъра на къщата.
	— Мисля, че сте единствената, която използва „мистър“.
	_Крос. Няма нужда от мистър._
	— Само Крос тогава. Не е ли това името му?
	— Не. Колко е сладко, че вярвате в това.
	Разбира се, че вярваше. Никога не бе имала причина да не вярва. Той никога не й бе дал такава. Но мисълта, че я бе излъгал, не й бе чужда. Все пак той я лъжеше от самото начало. Заровете, облогът, беше я изкушил, а не я бе докоснал… Всичко бе лъжа. Името му бе просто поредната. Което не бе изненада.
	Но някак си тази лъжа бе по-разрушителна от останалите. Стомахът й се сви, но тя не обърна внимание.
	— Какво искахте да ми кажете?
	Лавиния не проговори веднага, изненадана от твърдата нотка в гласа на Пипа.
	— Трябва да внимавате с него.
	Урок, който Пипа вече бе научила.
	— Джаспър… обича жените. Повече, отколкото трябва. Но когато дойде време да спази дадената дума… той се измъква. — Поколеба се, после каза: — Не искам да видя репутацията ви съсипана, защото сте му повярвали.
	Думите бяха пълни с тъга и на Пипа не й хареса как я накараха да се почувства — стягането в гърдите и неудобството… Знанието, че тази жена го бе познавала. Бе получила обещания от него. И е била предадена.
	Неща, срещу които Пипа не бе имунизирана.
	Този мисъл я накара да замръзне. Не искаше да бъде предадена от него. Не искаше обещанията му. Не би трябвало да иска и него. Ставаше въпрос за изследване, нали? За проучване. Нищо повече. Със сигурност не и за чувства.
	Спомни си сухите и топли устни на граф Касълтън.
	Никакви чувства.
	Поклати глава.
	— Между нас няма нищо.
	Баронесата повдигна едната си вежда — жест, който й бе познат.
	— Дойдохте в кабинета му през таен проход.
	Пипа поклати глава.
	— Той не знаеше, че ще го открия. Не ме очакваше. И не искаше да съм там. — Поколеба се. — Очевидно е, че храни дълбоки чувства към вас, лейди Дънблейд. Вярвам, че много ви обича.
	Пипа не знаеше нищо за любовта, но си спомни гласа му в мрака, приглушен от вратата на тайния проход, и изражението на сивите му очи, когато Лавиния му се беше противопоставила, силна и твърда.
	Това бе най-близкото до любов, което Пипа можеше да си представи.
	Още повече че той не искаше да я докосне.
	В гърлото й се образува буца и тя преглътна.
	Баронесата се засмя, но на Пипа не й хареса кухият звук.
	— Той не знае какво е любов. Ако знаеше кое е най-доброто за нас, щеше да стои далеч.
	Думите накараха гърдите на Пипа да се стегнат.
	— Може и така да е — каза тя. — Но независимо какво се е случило в миналото, ясно е, че вие сте много важна част от него… Много важна… — Поколеба се. Как се нарича любовната връзка, когато трябва да си учтив? Но двете с лейди Дънблейд бяха сами, нямаше кой друг да чуе, затова Пипа каза направо: — … любовница.
	Лейди Дънблейд ококори очи.
	— Той не ми е любовник.
	Пипа продължи:
	— Е, няма значение. Аз нямам претенции към джентълмена. Той трябваше да ми помогне в едно проучване. Но то вече е завършено.
	Баронесата повтори:
	— Джаспър не ми е любовник.
	Пипа махна с ръка.
	— Може би не сега, но някога. Отново, може би не е…
	— Лейди Филипа — каза Лавиния твърдо и настоятелно. — Мили боже, той не ми е любовник. — Направи пауза, а на лицето й бяха изписани паника, отчаяние и ужас. — Той ми е брат.


>	Глава 13

	Крос стоеше в апартамента на собствениците в „Падналият ангел“ и гледаше как половин Лондон залага долу. Много богатата лондонска половина.
	Казиното бе пълно с народ: жени в пъстри коприни и сатени, скрили идентичността си зад изработени специално за случая маски, мъже с хиляди лири в джобовете и нетърпеливи да играят, да спечелят и да се насладят на момента, ако успеят да надхитрят казиното.
	Пета година подред, откакто бе първата такава вечер, мъжете ставаха жертва на изкушението от залагането. И всяка година по-голямата част от тях губеха. А собствениците на клуба печелеха.
	Чейс обичаше да казва, че печелят, защото никой от тях няма какво да губи. Но Крос мислеше различно. Печелеха, защото за тях нямаше нищо друго. Бяха продали душите си и цената за това бяха тези залагащи джентълмени.
	Тази вечер обаче Крос изпитваше съмнения. Съмняваше се в тяхната способност да печелят. Съмняваше се в себе си.
	Този вечер залогът бе голям. Имаше прекалено много неща, които не можеше да контролира. Прекалено много, които извикваха у него отчаяно желание да печели.
	А отчаянието пречи на победата дори когато планът работи.
	Подпря разперена длан на цветното стъкло, точно върху бедрото на сатаната, и продължи да гледа масите долу. Играта на карти, рулетката, всичко бе само размазано петно от хвърлени карти и търкалящи се зарове, въртящи се колела и зелено сукно.
	В обикновена вечер Крос щеше да изчислява печалбите — хиляда от залаганията, две хиляди и двеста от рулетката, половината на това от играта на карти. Но тази вечер вниманието му бе фокусирано върху петдесетте, от които зависеше съдбата му.
	Петдесет от най-ревностните играчи на Найт се бяха разпръснали из казиното долу — петдесет души, които никога нямаше да бъдат допуснати тук, ако не бяха специалните покани. Петдесет души, които не заслужаваха да играят тук, но все пак играеха.
	По волята на Крос.
	Сали бе спазила обещанието си и мъжете бяха дошли, сега от клуба зависеше да ги задържи. Всички служители на казиното бяха получили нареждания. Ако играчът държеше жетони в едната си ръка, в другата трябваше да държи чаша. Ако някой от играчите изглеждаше самотен или отегчен, към него се присъединяваше жена с маска, на която бе щедро платено, за да може мъжете да се напият, а джобовете им да олекнат.
	Клубът бе известен с това, че осъществяваше фантазиите на играчите, и тази вечер… нямаше да е по-различно.
	И Найт щеше да разбере, че не може да победи „Ангелът“. Че не може да победи Крос.
	Вратата на апартамента се отвори и затвори, но той не се обърна, за да види кой е влязъл. Само шепа хора имаха достъп до този апартамент — и Крос можеше да повери живота си на всеки от тях.
	Гледаше масата с рулетката долу, въртящото се колело, топчето от слонова кост, което се търкаляше по махагона. Отново и отново, докато играчите се навеждаха към него. В единия ъгъл млад мъж на не повече от двадесет и пет години вдигна маската си и загледа с ококорени очи как топчето се върти — очи, които Крос бе виждал безброй пъти през годините. Обикновено в поведението на младия мъж Крос виждаше само печалбата, но тази вечер, за миг, видя нещо повече.
	— Лоуи — каза Темпъл тихо, застанал до рамото му и проследил погледа му.
	Крос погледна приятеля си.
	— Ти знаеше ли, че е един от тях?
	Темпъл поклати твърдо глава.
	— Не. Нямаше да го пусна в клуба, ако знаех.
	— Той не е тук заради теб — каза Крос. — Всеки може да го види.
	Топчето спря, младият мъж трепна и се извърна от масата, сякаш изпитваше болка. След секунди се съвзе и отново посвети вниманието си на рулетката, вече готов да заложи отново.
	Темпъл поклати глава.
	— Не може да се спре.
	— Ние можем да го спрем.
	— Тогава просто ще се върне в клуба на Найт. Можем да го оставим да губи в наша полза, докато не създава проблеми.
	Хвърли поглед на Темпъл.
	— Какви проблеми ще създаде? Ще те защитаваме до смърт.
	Темпъл повдигна едното си масивно рамо.
	— Дали ще ме защитавате, или не, момче, към което не са се отнесли добре, е голяма заплаха.
	Крос погледна отново към Кристофър Лоуи, който пак се бе втренчил във въртящото се топче.
	— Затова ли си тук? Криеш се?
	Темпъл отново повдигна рамене, облечени в черен жакет.
	— Не. Тук съм заради теб.
	— Какво за мен?
	— Изглежда, че планът ти работи.
	Крос притисна длан към хладното стъкло и се наслади на усещането за гладкостта му.
	— Няма как да сме сигурни, докато не получим доказателство, че тази вечер Найт е лишен от истинските си играчи.
	— Доказателството ще дойде — рече Темпъл и след като дълго мълча, добави: — Чух, че дъщеря му е пристигнала навреме. Тази сутрин.
	Крос бе чул същото. Меган Маргарет Найт била настанена в луксозна къща в „Мейфеър“.
	— Няма да остане дълго. Не и докато дърпаме конците на Найт.
	Темпъл не отговори. Не се налагаше. И той загледа игрите долу.
	— Бърн и Пенелопи са тук.
	Погледът на Крос се насочи към далечния край на помещението, където седеше партньорът му — без маска — щастлив до съпругата си и гледаше как тя чука твърдо по зеленото сукно, за да поиска друга карта за играта двадесет и едно. Пенелопи се усмихна на картата и се обърна към съпруга си. Подаде устните си за целувка.
	— Сигурен съм, че той мами с картите — каза Темпъл весело.
	Крос повдигна вежда.
	— Ако някога получа доказателство за това, двамата с него ще си поговорим.
	Темпъл се засмя.
	— Внимавай с раздаването на присъди, приятелю. Ще дойде ден, когато и ти ще искаш да впечатлиш дама.
	Крос не намери изказването му за забавно.
	— Без съмнение, може да се случат много неща — каза той и погледът му отново започна да обхожда казиното. — Но да бъда победен от дама, не е едно от тях.
	Това не можеше да се случи.
	Макар и да ги беше докосвал, той нямаше бъдеще с жена. Дължеше прекалено много на Лавиния. И на Бейн.
	Не можеше да върне нито един от двамата… не можеше да им върне живота, който заслужаваха. Но можеше да се погрижи децата на Лавиния да получат всичко, което Бейн трябваше да има. Можеше да се погрижи никога да не познаят разяждащото разочарование на нищетата. Щеше да им остави цяло кралство. Изградено благодарение на греха, но все пак кралство.
	Около една от масите нададоха победоносни викове и привлякоха вниманието на всичките дузина съседни маси. В единия край на масата, самодоволен както винаги, седеше Дънкан Уест, собственик на трите основни вестника и на половин дузина жълти парцали. Уест бе богат като Крез и нечуван късметлия. И което бе още по-важно, имаше успешен момент и щеше да увлече всички наоколо със себе си.
	Крос ясно си спомни това удоволствие — знанието, че ще спечелиш.
	Отдавна не бе изпитвал това удоволствие.
	— Щях да обезпокоя Бърн — каза Темпъл уж между другото, сякаш бяха някъде другаде, а не в апартамента на собствениците на един от най-легендарните хазартни клубове в Лондон, — но тъй като е зает с дамата си, реших, че може би ти ще се намесиш.
	Крос долови веселата нотка в гласа на Темпъл.
	— Малко съм зает за твоите игрички, Темпъл.
	— Не става въпрос за моите игрички, а за тези на Чейс. Аз съм само посланик.
	Думите извикаха безпокойство у Крос, който изруга тихо и започна да търси с поглед в тълпата основателя на „Ангелът“. И разбира се, не го видя никъде.
	— Нямам нужда и от игрите на Чейс.
	Темпъл се засмя тихо.
	— Може би е малко късно за това.
	Едва бе изрекъл думите и погледът на Крос се спря на самотната фигура в средата на казиното долу, единственият човек, който не се движеше. Разбира се.
	Тя винаги се противопоставяше на останалия свят — беше като планета, която се върти на обратно, и като слънце, което изгрява от запад. И сега стоеше в центъра на тълпата, заобиколена от разврата в неговия разцвет. Нямаше нужда да вижда лицето й, за да знае как се чувства.
	Както нямаше нужда да я види без маска, за да знае, че е изумителна. Не толкова, колкото на стола в кабинета му преди седмица, гола и намерила удоволствието си, изкушаваща го с тялото си, звуците, които издаваше, и аромата си, но все пак изумителна.
	След като си бе тръгнала онази нощ, той остана седнал на пода в кабинета си и гледа втренчено стола. Спомняше си как тя бе извивала тяло, напъваше се да чуе отново великолепните й стонове и накрая, накрая притисна чело до хладната кожена седалка, изруга невъздържано и се закле да стои далеч от нея.
	Защото не можеше да й устои.
	Тя се бе върнала, окъпана в сапфиреносиньо, с коса като коприна и порцеланова кожа. Стоеше в центъра на казиното, под заплахата на греха и порока. И него самия. Оттук той имаше прекрасна гледка към красивите й гърди, прекрасните извивки и тъмните, обещаващи сенки на тялото й. Достатъчно, за да падне всеки възрастен мъж на колене.
	Дланта, която бе подпряна на стъклото, се сви в юмрук.
	— Какво прави тя тук, по дяволите?
	— О, забелязал си нашата гостенка — рече Темпъл.
	Разбира се, че ще я забележи. Всеки мъж, който има очи, щеше да я забележи. Тя бе най-очарователното същество в залата.
	— Не ме карай да питам отново.
	— Азриел ми каза, че е получила покана.
	Без съмнение. Без съмнение, целият този сценарий се струваше забавен на Чейс. Чейс заслужаваше жесток бой.
	— Тя не подхожда на тази обстановка.
	— Не знам — отвърна Темпъл и я огледа. — На мен ми харесва как изглежда в тази обстановка.
	Крос се обърна към едрия си партньор.
	— Тогава направи така, че да престане да ти харесва.
	Темпъл се усмихна нагло и се залюля на пети.
	— Даже много да ми харесва.
	Крос устоя на изкушението да забие юмрука си в лицето му. Безполезно беше да се бие с Темпъл, защото той бе огромен и непобедим, но пък щеше да се почувства добре, ако опиташе. Щеше да е добре да се потопи във физическите усещания след като бе прекарал голяма част от миналата седмица да им устоява. Крос беше убеден, че може да накара партньора му да пусне кръв. Или да насини окото му.
	— Стой далеч от Филипа Марбъри, Темпъл. Тя не е за теб.
	— Но е за теб?
	Да, по дяволите. Преглътна думите.
	— Тя не е за никого от нас.
	— Май Чейс не е съгласен.
	— И определено не е за Чейс.
	— Тогава да кажа ли на Бърн, че тя е тук? — Крос долови закачливата нотка в гласа на партньора си, която подсказваше, че Крос няма да успее да се въздържи да стои настрана. — Пенелопи ще може да я заведе у дома.
	Точно така. Трябваше да остави Бърн и Пенелопи да се погрижат за нея, преди да е съсипала себе си и половината Лондон.
	Преди месец можеше и да го направи. Дори преди седмица.
	Но сега…
	— Не.
	— Не мисля така. — Темпъл много се забавляваше.
	Крос му хвърли гневен поглед.
	— Заслужаваш един хубав бой.
	Едното ъгълче на устата на Темпъл се повдигна в дяволита усмивка.
	— И мислиш, че ти ще си този, който ще ме набие?
	— Не, но някой ден ще си получиш боя. И всички хубаво ще се посмеем.
	В черните очи на Темпъл просветна нещо.
	— Подобно обещание ме влудява, приятелю. — Притисна едната си длан театрално към гърдите. — Да, подлудява ме.
	Крос реши да не хаби повече думи. Излезе от апартамента, широките му крачки поглъщаха тъмния коридор, който водеше към задното стълбище, после слезе по стълбите, за да стигне до жертвата си. Сърцето му биеше тежко, беше нетърпелив да я открие. Да я улови преди всички други.
	Ако някой друг я докоснеше, щеше да го убие.
	Отвори вратата, която водеше до малко частно преддверие в единия край на казиното, после влезе и в самото казино, пълно с маскирани, отдадени на порока хора. Не че щеше да му бъде трудно да я намери… Можеше да я намери сред хиляди хора.
	Не се наложи да търси дълго.
	Тя изпищя тихо, като се сблъскаха, и той я хвана за раменете, за да й помогне да запази равновесие. Грешка. Не носеше ръкавици, а материята на роклята бе много тънка. Кожата й бе мека и топла — толкова топла, че едва не го опари.
	Не му се искаше да свали ръцете си.
	Не я пусна дори когато тя постави длани на гърдите му. Полите на роклята й обгръщаха и двамата, заплитаха се в краката му, а ароматът, който се излъчваше от нея, изпълваше ноздрите му — силен и свеж и съвсем не на място в този мрачен и порочен свят.
	Дръпна я в нишата, от която бе излязъл, и остро попита:
	— Защо не носите ръкавици?
	Въпросът изненада и двамата, но тя се съвзе първа:
	— Не обичам да нося ръкавици. Така се лишавам от едно от сетивата си.
	Беше му трудно да си представи, че може да изгуби едно от сетивата си, докато… тя поглъщаше неговите. Не обърна внимание на отговора й и опита отново:
	— Какво правите тук? — Говореше тихо в мрака, прекалено тихо. А искаше да я смъмри. Да я уплаши.
	— Бях поканена.
	Нищо не можеше да уплаши Филипа Марбъри.
	— Не трябваше да идвате.
	— Никой не може да ме познае. С маска съм.
	Той протегна ръка към въпросната маска, прокара пръсти по деликатните й извивки. Беше прекрасна. Разбира се, че Чейс ще се съобрази с очилата й. Чейс се сещаше за всичко. В гърдите на Крос започна да се събира раздразнение и то придаде острота на следващите му думи:
	— А какво ви прихвана, та приехте поканата? Тази вечер тук може да се случи всичко.
	— Дойдох да видя вас.
	Думите бяха казани тихо и простичко, но бяха неочаквани и на Крос му трябваше миг да ги осмисли.
	— Да видите мен? — повтори като идиот, в какъвто се превръщаше, когато тя бе наоколо.
	Пипа кимна.
	— Ядосана съм ви.
	Не изглеждаше сърдита. Но той знаеше, че е вярно. Гневът на Филипа Марбъри не беше като на другите жени. Тя чакаше чувството да набере сила и го разглеждаше от всички страни, преди да действа. И с тази необичайна прецизност сварваше противника неподготвен и го изненадваше, сякаш се бе промъкнала незабелязано през нощта.
	— Съжалявам — каза той, за да се оправдае.
	— За какво? — попита тя.
	Той замълча. Нито една жена не му бе задавала този въпрос. Като не отговори, тя добави:
	— Не знаете.
	Не беше обвинение, а факт.
	— Не знам.
	— Излъгахте ме.
	Така беше.
	— За какво?
	— Приемам въпроса ви като потвърждение, че сте ме лъгали повече от веднъж — каза тя.
	Не виждаше очите й през маската и му се искаше да я свали, докато водят този разговор.
	Не. Въобще не искаше да водят този разговор.
	Искаше тя да си отиде и да си легне и въобще да се държи като нормална аристократка. Искаше да бъде заключена в някоя стая, докато не стане лейди Касълтън и не напусне завинаги Лондон и мислите му.
	Изглежда, бе лъгал и себе си.
	Пусна раменете й и съжали, че вече не усеща кожата й.
	— Вие сте граф.
	Каза го тихо, но обвинението не можеше да се пропусне.
	— Не обичам да мисля много за това.
	— Граф Харлоу.
	Успя да понесе думите й, без да трепне.
	— А още по-малко обичам да чувам титлата си.
	— Хареса ли ви да ме правите на глупачка? Да ме смущавате? С цялото това „мистър“. А и ви казах, че ако бяхте аристократ, нямаше да поискам помощта ви. Смяхте ли се гръмогласно, след като ви оставих онази нощ?
	След като го бе оставила, единственото, за което отчаяно копнееше, бе отново да е с нея. Не му и минаваше през ум да се смее.
	— Не — отвърна със съзнанието, че трябва да добави още нещо. Че това не е достатъчно. Но не можа да се сети какво, затова повтори: — Не.
	— И трябва да повярвам?
	— Това е истината.
	— Точно като факта, че сте граф.
	Не бе сигурен защо това е такъв извор на тревога за нея.
	— Да, граф съм.
	Тя се засмя, но безрадостно.
	— Граф Харлоу.
	Престори се, че не изпитва никакви чувства при споменаването на титлата си.
	— Не е тайна…
	— Но аз не знаех — защити се тя.
	— Половин Лондон знае.
	— Не и моята половина! — Гневът й набираше сила.
	Неговият — също.
	— Вашата половина не трябва да знае. Няма нужда.
	— Аз трябваше да знам! Трябваше да ми кажете!
	Не трябваше да изпитва чувство за вина. Не трябваше да се чувства задължен. И не трябваше да губи контрол.
	— Защо? Вие вече си имате граф. Каква полза от двама?
	Откъде се взе това, по дяволите?
	Тя замръзна в мрака, а той се почувства низък, подъл и виновен. Искаше да види очите й.
	— Свалете маската.
	— Не. — И тогава долови тъгата в гласа й. — Сестра ви бе права.
	Думите го шокираха.
	— Сестра ми?
	— Тя ме предупреди за вас. Каза, че никога не спазвате дадената дума… и никога да не ви вярвам. — Говореше тихо и сякаш не на него, а на себе си. — Не трябваше да вярвам във вас.
	Крос долови ударението на „във“. Това не му хареса. Изкара си го на нея.
	— Защо повярвахте тогава? Защо повярвахте в мен?
	Пипа вдигна поглед към него, изненадана от думите му.
	— Помислих… — поде, после млъкна. — Видяхте ме.
	Какво означаваше това, по дяволите?
	Не попита. Тя вече обясняваше.
	— Слушахте ме. Чувахте ме. Пет пари не давахте, че съм странна. Даже всъщност това ви харесваше.
	Наистина бе така. За бога, искаше да се къпе в странността й.
	Тя поклати глава.
	— Исках да повярвам, че някой може да се отнася така с мен. Може би тогава…
	Гласът й заглъхна, но той чу думите, сякаш бе изкрещяла: _Тогава Касълтън може би…_
	Ако досега не се бе чувствал като задник, сега се почувства.
	— Пипа. — Отново протегна ръка към нея, макар да знаеше, че не бива. Че този път няма да устои и ще я вземе.
	Тя отстъпи назад от него, извън обсега му и се върна в настоящето. Към него.
	— Не.
	Преди да е помръднал или казал нещо, или поправил стореното, тя си пое дълбоко дъх и заговори:
	— Не. Прав сте, разбира се. Имам граф, който е мил и добър и скоро ще бъде мой съпруг, а по отношение на вас или миналото ви — и настоящето ви всъщност — нищо не ме засяга.
	Пипа се отдръпна, а той я последва като куче на каишка. Думите й не му харесаха — нито тяхната логика, нито здравият им разум. Тя не приличаше на никоя друга жена, която познаваше, а никога досега не бе искал толкова силно да разбере някоя.
	Тя продължи да говори, свела поглед към ръцете си, сплела пръсти.
	— Разбрах, че нищо в мен не ви интересува… че съм повече проблем, отколкото нещо, което си струва… и че не трябваше да ви замесвам в експеримента си.
	Той я спря.
	— Това не са експерименти.
	Тя вдигна поглед към него, очите й бяха черни заради смешната маска. Искаше да я свали от лицето й, да я смачка с крак и да бичува Чейс с камшик за това, че я е направил.
	— Разбира се, че са.
	— Не, Пипа. Не са. Те са желание за знания, наистина, нужда от знания дори. И още повече желание да разберете онова, което ви предстои да правите. Онова, което не искате да откажете, а ви ужасява. Те са отчаян план как да сложите край на съмненията и страховете, които изпитвате. Казахте, че искате да разберете какво се случва между мъжа и жената. Между съпрузите. Но вместо да се обърнете към онези, които знаят по-добре, от първа ръка… дойдохте при мен. В мрака.
	Тя се отдръпна, но той направи крачка към нея.
	— Дойдох при вас посред бял ден.
	— В клуба винаги е нощ. Винаги е тъмно. — Направи пауза, хареса му как тя полуотвори устни, сякаш не й достигаше въздух. На него — също. — Дойдохте при мен, защото не искахте нищо обикновено. Скучно. Не искате него.
	Тя поклати глава.
	— Това не е вярно. Дойдох при вас, защото не разбирам защо е цялата тази врява.
	— Дойдохте при мен, защото се страхувате, че цялата тази врява няма да си струва с него.
	— Дойдох при вас, защото мислех, че никога повече няма да ви видя.
	— Лъжкиня. — Думата прозвуча остро в тясното пространство, едновременно обвинение и похвала.
	Пипа вдигна поглед към него, очите й бяха празни.
	— Вие трябва да разпознавате лъжата. Излъгахте ме още в самото начало с вашите обработени зарове и фалшиви обещания, мистър Крос.
	— Не съм ви лъгал, любима.
	— Дори това е лъжа!
	— Още в началото ви казах, че съм негодник. Това беше моята истина.
	Тя го погледна с увиснала челюст.
	— И това е единственият ви грях?
	— Никога не съм молил за опрощение. — Протегна ръка към ужасната маска, свали я от лицето й, но съжали веднага щом видя огромните й сини очи, изпълнени с чувства.
	Не, въобще не съжаляваше.
	Обожаваше ги. Обожаваше нея.
	— Казах ви да ме оставите. И никога да не се приближавате отново до мен. — Наведе се напред, измъчваше и двамата — толкова близо и все пак на непоносимо разстояние. — Но вие не устояхте. Искате да ви науча на нещата, които трябва да научите от него. Искате опита ми. Моя грях. Моите целувки. А не неговите.
	Погледът й следеше устните му и той едва сдържа стона си, като видя жаждата в сините й очи. Господи, никога не бе искал нещо така, както искаше нея.
	— Вие така и не ме целунахте — прошепна тя.
	— Исках. — Думата бе така простичка, че прозвуча като лъжа. Не можеше да изрази с думи онова, което чувстваше. Да говори за докосването. За вкуса. За нея.
	Искането бе прашинка в Космоса в сравнение с неговия копнеж.
	Пипа поклати глава.
	— Още една лъжа. Не можете дори да ме докоснете, без да се отдръпнете, все едно сте се изгорили. Очевидно е, че не искате.
	За човек, който се гордее със склонността си към научни наблюдения, Филипа Марбъри нищо не бе разбрала. Време беше да изяснят нещата.
	Но преди да е казал нещо, тя добави:
	— Касълтън поне ме целуна, когато го помолих.
	Той замръзна. Касълтън я бе целунал?!
	Касълтън бе взел онова, на което Крос бе устоял. Онова, от което Крос се бе отказал.
	Бе взел онова, което трябваше да е на Крос!
	У него пламна ужасна ревност и шестте години самоконтрол се стопиха. Той я взе в прегръдките си, притисна я до стената и направи онова, което трябваше да направи в първия миг, когато я срещна.
	Целуна я, наслади се на усещането за устните й върху своите, на това как тя веднага прималя в ръцете му, сякаш там й е мястото — сякаш бе негова и на никого другиго.
	Да, така беше.
	Тя нададе тих стон на изненада, който бе неустоим, когато устата му завладя нейната, но той бе заглушен от целувката. Крос прокара език по пълната й долна устна и изненадата се превърна в удоволствие. И тя въздъхна — отдаде му се.
	И там, в този миг, той разбра, че няма да спре, докато не я има цялата. Докато не чуе всеки един от тихите й писъци и въздишки, докато не вкуси всеки сантиметър от кожата й. Беше готов цял живот да боготвори извивките на тялото й и ума й.
	Бяха минали години на въздържание. След шест години всяка целувка щеше да бъде така страстна. Но тази можеше да разтърси земята.
	Лъжа.
	Тя му въздействаше така.
	И винаги щеше да му въздейства.
	Откъсна устните си от нейните и прошепна:
	— Вие ме изгаряте, Пипа. Възпламенявате ме. — Притисна я в стената с тялото си, за да са свободни ръцете му за ласки, хвана брадичката й с ръка и наклони главата й, за да може отново да завладее устата й. Хвърли се в огъня, езикът му се гмуркаше дълбоко, искаше да я погълне, да изтрие спомена за всеки друг мъж.
	Прокара зъби по долната й устна, наслади се на въздишката й, а тя обви врата му с ръце. И тогава, мили боже, тя отвърна на целувката му — неговата умна жена учен — отначало повтаряше неговите движения, после нейните станаха по-въздействащи и накрая ученикът надмина учителя, а ефектът бе почти непоносим.
	Тялото й се притисна в неговото, защото изгаряше от желание също като него, залюля бедра и ритъмът й обещаваше повече, отколкото и тя предполагаше. Той прекъсна целувката и изстена — нисък, гърлен звук, който отекна в тясното пространство.
	Крос обсипа линията на брадичката й с целувки, стигна до ухото й и прошепна:
	— Касълтън може и да ви е целунал, любима, но целувките му не са като моите, нали?
	Тя поклати глава, отговорът бе придружен с тежко дишане:
	— Не са.
	Той награди честността й, като близна ухото й, взе меката му част между зъбите си и леко започна да го гризе, докато тя не възкликна:
	— Крос!
	Той хвана деколтето на роклята й и го дръпна надолу, като разкри една съвършена бяла гърда. Започна да гали с пръст зърното, докато то не се втвърди, а тя не изпита болезнено желание. Погледна я и видя, че е също така омагьосана от докосването.
	Гледайки красивите й сини очи, той потърка напрегнатото зърно и се наслади на това как тя отметна глава назад и се подпря на стената, въздъхвайки името му. Целуна я под ухото, близна я леко.
	— Неговите целувки не те карат да произнасяш името му.
	— Така е — каза тя и притисна гръдта си към дланта му, молейки за още.
	Сякаш бе нужно да моли. Той наведе глава, пое зърното й в устата си и го засмука, докато тя не извика, но вълшебният звук бе приглушен от завесите и играещите в казиното нямаха представа какво се случва само на метри от тях.
	Крос награди невъздържания й отговор с дълбока, поглъщаща целувка. Вдигна полите й, пръстите му проследиха ръба на чорапа, галеха меката кожа и се изкачваха все по-нагоре и по-нагоре. После пръстите на другата му ръка се заровиха в косата й и притиснаха главата й към неговата, докато тя въздишаше с устни, долепени до неговите. Ласките се върнаха на ухото й и той прошепна:
	— Кажи ми, мое великолепно честно момиче, неговите целувки извикват ли у теб желание да повдигнеш полите си и да получиш удоволствието си на мига? Веднага?
	— Не — призна тя, тихо и напрегнато.
	Ръката му се придвижи по-нагоре, намери каквото търсеше, пухкави косъмчета и чувствена влажна горещина. Прокара обратната страна на пръстите си по женствеността й. Искаше я повече, отколкото каквото и да е в живота си.
	— Но моите да, нали?
	Плъзна един пръст дълбоко и двамата простенаха от удоволствие. Тя бе влажна и искаща и той не можеше да не й даде всичко, за което копнееше. Галеше влажната й прекрасна сърцевина с плавни движения и й шепнеше в мрака:
	— Това извиква желание да вдигнеш полите си по-нагоре и да ти дам всичко, каквото заслужаваш. Да те науча какво са грехът и сексът, докато половин Лондон е само на една крачка.
	— Да — въздъхна тя.
	Крос вдигна полите й по-нагоре с едната си ръка и както бе обещал, пръстът му потъна дълбоко в нея, докато палецът галеше стегнатия и напрегнат център на нейното удоволствие.
	— Това не е лъжа, Пипа. Това е истина. Порочна, но неоспорима истина.
	Тя стисна ръката му, притискаше се в нея, не знаеше какво да направи.
	Но той знаеше. Бяха минали шест години, но той бе чакал този момент. Нея.
	— Вдигни полите си, скъпа.
	Тя се подчини, а той коленичи пред нея, както преди няколко вечери, само че този път си позволи да я докосне, да се наслади на горещината, мириса и великолепието на тялото й.
	Вдигна единия й крак, целуна я от вътрешната страна на коляното, след което го положи на рамото си и се наведе напред, за да целуне красивия й венерин хълм.
	— Крос — прошепна тя. — Моля те…
	И той бе изгубен.
	— Да, любима — каза и вдъхна великолепния й главозамайващ аромат. — Ще ти дам всичко, което искаш. Всичко, от което имаш нужда.
	Пръстите му отново я погалиха и тя изскимтя за него, без да знае какво ще й даде… какво може да й даде… но въпреки това го искаше.
	— Чувстваш ли истината? Колко ме искаш?
	— Искам… — подхвана тя, после спря.
	Крос обърна глава, ухапа леко плътта от вътрешната страна на бедрото й, наслади се на мекотата й — тази недокосната копринена плът.
	— Кажи ми. — Щеше да й даде всичко, което бе по силите му. И дори повече.
	Пипа сведе поглед към него, очите й блестяха от желание.
	— Искам ти да ме желаеш.
	Той затвори очи. Да, Пипа бе искрена дори в този момент, дори така гола за очите, устата й ръцете му. Да, дори в този миг, когато тръпнеше от желание, тя бе искрена. И Господ да му е на помощ, той й каза истината. Не бе сигурен дали ще може да я излъже.
	— Но аз те искам, любима. Повече, отколкото предполагаш. Повече, отколкото съм мечтал. Искам те достатъчно за двама мъже. Дори за десетима.
	Тя се засмя.
	— Нямам нужда от десет. А само от теб.
	Макар да знаеше, че никога няма да е достоен за нея, думите й се запечатаха в сърцето му и той осъзна, че няма да може да й устои — не и когато го молят тези искрени, огромни сини очи и този страстен, нежен глас.
	Наведе се и заговори на сърцето й.
	— И ще ме имаш.
	И тогава той направи онова, което искаше да направи от седмица. И дори по-дълго. Отдръпна ръката си и прекъсна неустоимия ритъм, но тялото й се изви, потърси докосването му. Не можа да сдържи дяволитата усмивка, която се изписа върху лицето му при това доказателство, че тя го желае.
	— Спокойно.
	— Не. — Думата излезе от устата й като отчаяно ридание. — Сега, Крос.
	— Толкова настойчива — пошегува се той, но настояването й накара кръвта му да забушува. — Добре, сега. — И я разтвори леко, като разкри сърцевината й, тръпнеща, влажна и съвършена.
	Целуна я там, както бе обещал онази нощ в кабинета си, както мечтаеше късно нощем, докато лежеше в мрака и си я представяше, надвесена над него, разтворена и готова за милувки.
	Точно както сега, тя над него, едната й ръка държеше полите с цвят на сапфир, другата, заровена в косата му, притискаща главата му към плътта й, докато той потапяше език в мекотата й и се наслаждаваше на вкуса й. Любеше я с бавни и сластни ласки, които я караха да въздиша, да извива тяло и да се притиска към него. Тя беше удоволствие, горещина и страст — първата глътка прясна вода след шест години в пустинята.
	Намери сърцето на удоволствието й и го замилва отначало бавно, после — по-бързо, докато времето не изчезна и го обгърнаха единствено нейните звуци, усещания и вкус и той нямаше желание да се откъсне от нея. Беше й обещал часове и можеше да спази обещанието си — можеше цяла вечност да я люби така.
	Пипа изпусна полите си, бедрата й затрепериха, гърбът й се изви в дъга и се откъсна от стената. Той я взе без въпроси, протегна ръка да я задържи и отново потопи пръсти в горещината й в дълга и дълбока ласка.
	И тогава тя се разпадна в ръцете и устата му, нададе вик на удоволствие под ласките на езика и зъбите му. Той я накара да прехвърли билото, да утоли страстта си с докосвания, целувки и желанието, на което бе отказвал през последните шест години… и дори по-дълго. Къпеше се в нейната мекота и звуците, които издаваше. Не искаше да я остави. Искаше да сподели преживяването с нея.
	Тя извика името му, зарови пръсти в косата му и той стигна края с нея. Неизбежно беше. И в този момент, почерпил удоволствие от нейното, той можеше да изпита смущение или срам, или нещо много по-първично. Но не, той се чувстваше така, сякаш бе чакал този момент с години.
	Нея.
	И там, в мрака, тихите й викове бяха като ехо на рева на най-богатите играчи в Лондон само на няколко метра от тях. Той сдържа дъха си и прокара ръце по бедрата й, спусна полите й и се замисли над изненадващата възможност Пипа Марбъри да е неговият спасител.
	Мисълта го разтърси бързо и неочаквано като оргазма. Той наведе глава към малките й сапфирени пантофки, шокиран, отпуснал се в краката й и наслаждаващ се на пръстите й в косата си.
	Така ги завари Темпъл.
	Той отвори вратата на преддверието, метър и осемдесет чисти мускули, и замръзна, а на белязаното му лице се изписа шок.
	— По дяволите — каза и отстъпи назад, прогонен от сцената на интимност. — Не…
	Пипа отдръпна ръцете си бързо като светкавица и Крос се почувства ранен от загубата на докосването.
	— Ваше Благородие — рече тя, с което изненада Темпъл, но обръщението им припомни какво е положението им. И това, че не е правилно тя да е тук. — Аз… Ние…
	Трябваше му време да помисли. Да разбере какво се бе случило току-що. Как се бе променило всичко.
	Изправи се.
	— Излез.
	Пипа обърна поглед към него.
	— Аз ли?
	Не. Никога тя. Но все още не можеше да говори с нея. Не знаеше какво да каже. Как да го каже. Тя го бе разтърсила изцяло, а той още не бе готов за това. За нея.
	За това как го караше да се чувства.
	За нещата, които го караше да прави.
	За бъдещето, с което го изкушаваше.
	— Мисля, че има предвид мен, милейди — каза Темпъл.
	Защо тогава бе още тук?
	Темпъл отговори, сякаш Крос бе задал въпроса на глас.
	— Найт дойде.


>	Глава 14

C>
	{del}О, Господи.{/del}
	Изглежда, всички онези неща за звяра и плътската страст, за които се говори в брачните клетви, не се отнасят само до младоженеца.
	Никога през живота си не съм изпитвала нещо толкова…
	{del}Забележително.{/del}
	{del}Великолепно.{/del}
	{del}Емоционално.{/del}
	Ненаучно.
@	Научният дневник на лейди Филипа Марбъри,
	30 март 1831 г., шест дни преди сватбата
C$
	Веднага остави Пипа под закрилата на Темпъл, макар да не му харесваше идеята, че е в клуба му, а ще я закриля друг мъж. И че няма да може да я държи под око.
	Че няма да е в прегръдките му.
	Искаше тя да си отиде у дома. Да е в безопасност. Далеч от това място и тези негодници. Искаше да бъде с нея. Спря насред закопчаването на чистия си панталон, защото мисълта бе повече, отколкото можеше да понесе.
	Искаше тя да бъде с него в неговия дом.
	Не в претъпкания кабинет, на неудобното импровизирано легло. В градската му къща. Където никога не бе водил жена. Където рядко оставаше. И демоните никога не спираха да заплашват.
	Пипа нямаше да живее с демоните му.
	Мисълта извика лека усмивка на устните му. Пипа щеше да избие всички демони от главата му с логичната си мисъл, непрестанните въпроси и невъзможно увереното си докосване. Докосване, което нямаше търпение да усети отново.
	Искаше да го докосва навсякъде. И той да я докосва навсякъде. Искаше да изследва всяко нейно местенце, да я държи в прегръдките си, да я целува и да я направи своя по всеки възможен начин.
	Тя искаше да разбере страстта? Той можеше да й я покаже. Имаше време. Имаше шест дни до сватбата й с Касълтън.
	Не, нямаше достатъчно време.
	При тази мисъл нещо се стегна в гърдите му.
	Тя щеше да се омъжи за Касълтън.
	Седна и издърпа ботушите с излишна сила.
	_Ще се омъжа, защото се съгласих, а не обичам лъжата._
	По дяволите. Беше сгодена за този обикновен мъж, сухар и идиот.
	Но явно все пак не бе такъв идиот. Все пак беше предложил на Пипа. Беше я грабнал, докато останалата част от Англия гледаше в друга посока.
	Но тя се беше разтопила в ръцете на Крос. От допира на неговата уста. Това трябва да означаваше нещо, нали?
	Не можеше нищо да направи. Не можеше да спре сватбата. Тя заслужаваше своята съвършена сватба със своя красив — макар и глупав — граф. Заслужаваше мъж без демони. Мъж, който да й даде дом. Коне. Хрътки. Семейство.
	Отново си представи децата й, малки и русокоси, строени в редица, всяко с очила и усмихнало се на майка си. И на него.
	Отблъсна образа, изправи се и изпъна жакета си.
	Невъзможно.
	Филипа Марбъри не бе за него. Не и когато ставаше въпрос за цял живот. Можеше да й даде всичко, което искаше, сега… Можеше да я научи да усеща тялото си, желанията и копнежите си… да я окуражи да моли за онова, което иска.
	Да моли съпруга си.
	Преглътна ругатнята, която напираше на устните му.
	Шест дни ще бъдат достатъчни.
	Отвори вратата на кабинета си, като едва не я изтръгна от пантите, и тръгна към библиотеката на клуба, където го чакаше Найт. Освободи охраната пред вратата, пое си дълбоко дъх и влезе, възвърнал самоконтрола си. Концентриран върху задачата, която му предстоеше.
	Найт бе сивосинкав от гняв. Когато се обърна към вратата, един мускул на челюстта му потрепваше. В леденостудените му сини очи пламтеше омраза.
	Това достави удоволствие на Крос — поне вечерта бе тръгнала добре и едно нещо бе под контрол. Усети все пак и известна несигурност, която помрачаваше победата му — Найт не бе дошъл сам.
	Млада жена седеше скромно с ръце в скута на един от столовете с висока облегалка в средата на помещението. Бе облечена в зелена вълнена рокля и бе свела поглед, сякаш искаше да е невидима. Беше доста хубавичка — светла кожа, черни къдрици и малка червена уста, извита в лека усмивка, макар да не изглеждаше никак щастлива.
	Наистина, нещастието й издаваше коя е всъщност.
	Крос остави вратата да се затвори зад него и погледна Найт, срещна ледения син поглед на своето възмездие.
	— Не се държиш като добър баща, разкарваш дъщеря си посред нощ из разни клубове.
	Найт не отговори на обидата, а се извърна от страничната масичка, до която седеше, без въобще да обърне внимание на момичето.
	— Мислиш, че си спечелил? За една нощ?
	Крос се настани на друг от големите столове, протегна дългите си крака и си придаде отегчен вид. Искаше да приключи с това. Погледна Найт.
	— Знам, че съм спечелил. Твоите петдесет най-редовни играчи в момента губят край моите маси. И само с една дума мога да ги задържа тук завинаги.
	Найт скръцна със зъби.
	— Не ги искаш. Прекалено недостойни са за скъпоценния ти клуб. Партньорите ти няма да го позволят.
	— Партньорите ми ще направят това, което кажа. Готови сме да направим компромис, за да разбереш къде ти е мястото. Ти си продукт на нашето благоволение, Дигър. Съществуваш, защото не сме решили да те премахнем. Все още. Време е да разбереш, че нашият клуб е повече, отколкото твоят някога ще бъде. Време е да разбереш, че нашата власт се простира по-далеч, отколкото твоята някога ще стигне. Найт съществува единствено и само заради добрата ми воля. Ако искам да те унищожа, мога да го направя. И не трябва да подлагаш това на съмнение.
	Найт го изгледа с присвити очи.
	— Винаги ти е харесвало да мислиш за мен като за враг.
	Крос не трепна.
	— Няма какво да мисля.
	— Някога ти бях най-близкият приятел.
	— Не си го спомням по този начин.
	Найт сви рамене, не искаше да съживява миналото.
	— Забрави ли за дълга на Лавиния? Все още ми е длъжница. По един или друг начин.
	Като чу името на сестра му да излиза от устните на Найт, на Крос му се прииска да удари нещо, но остана неподвижен.
	— Ще платя дълга. Ти ще откажеш достъп на Дънблейд. Завинаги. И ще оставиш сестра ми на мира. Също завинаги.
	Найт повдигна черните си вежди, после вдигна бастуна си от пода, за да разгледа прекрасно изработената сребърна дръжка.
	— Или какво?
	Крос се наведе напред и си позволи да даде израз на гнева си.
	— Или ще ти отнема всички играчи.
	Найт повдигна рамо.
	— Там, откъдето идват, има още много.
	— Ще взема и тях. — Направи пауза, после добави: — Отново и отново ще изпразвам хазната на клуба ти, докато не можеш да си позволиш и свещите, които осветяват масите ти.
	В погледа на Дигър блесна възхищение.
	— Ще ми бъдеш прекрасен зет.
	— По-скоро ще се срещнем в ада.
	Маги Найт отговори, като вдигна глава, а погледът й бе като на преследвана кошута.
	— Искаш да се омъжа за него?
	Явно тя не знаеше. Крос устоя на импулса да й каже нещо, което да я успокои.
	— Не позволявай неопитността ти да те заблуди. — Найт едва я погледна. — Той ще те направи графиня.
	— Но аз не искам да бъда графиня.
	— Ти искаш това, което аз ти кажа, че искаш.
	— Желанието няма да е достатъчно, страхувам се — каза Крос и сложи край на разговора, като се изправи и тръгна към вратата. — Моите извинения, мис Найт, но няма да се оженя за вас.
	Тя издиша.
	— Какво облекчение.
	Крос повдигна вежди.
	— Да, нали?
	— Никой няма да изпитва облекчение. — Дигър се обърна към Крос. — Познаваме се отдавна, нали, Крос? По-дълго, отколкото познаваш който и да е от тези благородници, които наричаш партньори.
	Крос се изправи.
	— Тази вечер в казиното ми има впечатляващо число играчи, Дигър. Повече, отколкото обикновено очаквам. Страхувам се, че нямам време за носталгия. Ще си получиш парите за дълга на Дънблейд утре. Или ще взема клуба ти. Играч по играч. Тухла по тухла.
	Протегна ръка към бравата с мисли за следващото място, където трябва да отиде.
	При Пипа.
	За мириса и вкуса й, за красивата й уста и блеснали очи, за любопитството й. Тя беше някъде в сградата, най-вероятно залагаше или разпитваше някоя проститутка. Или правеше нещо също толкова скандално и той искаше да е близо до нея.
	Отчаяно. Тя беше опиум. Едно опитване и не можеше да се спре. Нещо се бе променило в мрака по-рано вечерта.
	Грешка.
	Нещо се бе променило още по-рано. И той откри, че доста отчаяно му се иска да го изследва.
	Шест дни. Нямаше да губи и секунда повече в тази стая. Отвори вратата. По-малко от седмица, после трябваше да я остави. Тя щеше да бъде неговото удоволствие. Единственото опитване на опиума. Единствената му грешка.
	А след това щеше да я остави на нейния живот.
	— Виждам, че трябва да направя предложението по-сладко. Да добавя ли и Филипа Марбъри?
	От думите ледени тръпки побиха Крос. Той се обърна бавно, забравил отворената врата.
	— Какво каза?
	Найт се усмихна самодоволно, очите му бяха студени и гледаха многозначително.
	— А, вече привлякох вниманието ти. Не трябваше да допускаш Сали в клуба. Жените лесно се превръщат в предатели.
	Крос изпита неподправен ужас, а другият мъж продължи:
	— Може и да не съм гений, за какъвто ти се мислиш, но знам как да се държа с проститутките. Малко допълнителни пари и Сали ми разказа всичко, което трябва да знам. Каза ми за плана ти да привлечеш най-ревностните ми играчи на този ден. Имената на всички момичета, които са ти помогнали — всичките те, до една, са на улицата сега, между другото — и най-важното, името на младата дама, която е била в кабинета ти в деня, когато си замислял плана си. Русокосо момиче. Очила. Странно. — Найт се залюля на пети и фалшивият му акцент се върна. — Стори ми се позната.
	Крос разбра какво ще се случи. Карета, която препуска прекалено бързо, за да успее да спре.
	— Филипа Марбъри. Дъщеря на маркиз Нийдъм и Долби. Бъдеща графиня Касълтън. И сестрите й… Господи! Едната трябва да се омъжи за Тотнъм, а другата е лейди Бърн! — Найт подсвирна дълго и тихо и с това извика гнева на Крос. — Впечатляващо. Не искаш да ги видиш съсипани, нали? Обзалагам се, че Бърн също. Ще бъде ужасно да намерят в клуба ти неомъжената лейди Филипа. И то с негодник като теб… Човек с твоята репутация. Обществото никога повече няма да я приеме. И без съмнение, старият Касълтън няма да позволи на момчето си да се ожени за нея.
	Думите, намекът в тях, накараха Крос да замръзне. Трябваше да се досети.
	Спомни си онази нощ преди шест години, когато лежеше полумъртъв от побоя, нанесен му от хората на Найт, който се бе надвесил над него.
	Застраховка.
	Трябваше да се досети, че Найт ще има и втори план. Нещо като застраховка. И трябваше да се досети, че ще става въпрос за Пипа.
	Това, което не очакваше, бе собственият му гняв.
	Само три широки крачки и държеше Найт за гърлото. Бутна го в страничната масичка, чашите се заклатиха, а една гарафа със скоч падна на пода. Не обърна внимание на изненаданото ахване на момичето, седящо в противоположния край на стаята.
	— Ще стоиш далеч от Филипа Марбъри или ще те убия. Такава е играта.
	Найт възстанови равновесието си и се усмихна, сякаш обсъждаха времето, а не преждевременната му смърт.
	— Аз не бих се тревожил. Няма да имам време дори да се приближа до нея покрай вълнението около сватбата на дъщеря ми.
	— И бездруго ще те убия.
	Найт се усмихна самодоволно.
	— Няма. Спасих живота ти, момче. Без мен щеше да си се пропил и полудял, ако преди това някой от половин дузината собственици на игрални клубове не те бе хвърлил в Темза. Длъжник си ми дори без да държа в ръцете си красивата жена, с която си играеш. Ти беше безпомощен. Слаб. Не ставаше за нищо. И аз те измъкнах.
	Истината в думите му не можеше да се отрече и те извикаха студени тръпки по тялото на Крос.
	Найт извади кърпичка от джоба си, попи устната си и провери дали има кръв.
	— На мен трябва да благодариш за всичко това. За империята си. А трагедията е, че си прекалено доблестен, за да забравиш. Наистина, длъжник си ми.
	Той поклати глава, макар да знаеше, че в думите има истина.
	— Не и това.
	— Разбира се, че и това — подигра му се Найт. — Време е да разбереш, че аристократ или не, богат или не, аз съм в тази игра преди теб и я познавам по-добре. Не можеш да ме победиш. Чух, че Дънкан Уест е тук. Чудя се дали дамата няма да е основна тема в броя на „Скандал“ в сряда? — Очите на Крос мятаха мълнии, а Найт посочи Маги, която гледаше ту единия, ту другия с шок и объркване. — Ожени се за моето момиче или аз ще съсипя твоето. Такава е играта.
	Твоето момиче. Думите отекнаха в съзнанието му, отчасти подигравка, отчасти копнеж. И истина.
	През по-голямата част от живота си Крос се бе славил със способността си да вижда всички възможни изходи от която и да е ситуация. Можеше да гледа картите и да предвиди следващата ръка. Можеше да предвиди и следващия удар в боксов мач. И можеше да мисли с дванадесет хода напред в играта на шах.
	Зачуди се дали Пипа играе шах.
	Отблъсна мисълта. Нямаше да мисли повече за Филипа Марбъри. Нямаше да я докосва повече. Пръстите му копнееха за това, за контакта, който толкова дълго им бе отказван.
	Копнеше за нея от секундата, в която я остави тази вечер. И дори отпреди това.
	И знаеше, със знанието на човек, който дълго е контролирал желанията си, че щеше да копнее за нея цяла вечност.
	Но щеше да приеме болката, за да я спаси. Поне веднъж в окаяния му, недостоен живот имаше човек, който го интересуваше.
	_Не трябваше да вярвам във вас._
	Думите на Пипа отекнаха в съзнанието му, присмиваха му се.
	Щеше да я спаси.
	— Маги не е лоша партия, Крос. Ще те дари с наследници.
	Крос вдигна поглед и срещна този на Маги. Видя в очите й шок и разочарование. Тя не искаше да се омъжи за него повече, отколкото той да се ожени за нея. Изгледа я сериозно.
	— Баща ви е луд.
	— И аз започвам да го осъзнавам — отвърна тя и Крос си помисли, че ако ситуацията бе различна, щеше да й се усмихне.
	Но ситуацията не бе различна. Имаше само едно възможно действие.
	Отиде до дъщерята на Найт — деветнадесетгодишно момиче, чийто френски бе плачевен — падна на едно коляно пред нея и каза:
	— Страхувам се, че нямам избор.
	Беше изгубил толкова много. Този път щеше да спаси някого.
	Най-важния човек.
	Маги кимна.
	— Изглежда, милорд, че това е общото помежду ни.
	В очите й блестяха сълзи и на Крос му се прииска да може да каже нещо друго. Нещо, което ще я накара да се почувства по-добре. Но истината беше, че Меган Маргарет Найт го мислеше за коравосърдечен човек, който изкарва парите си от греха. Вярваше, че той се движи в компанията на главорези, проститутки и негодници като онези от клуба на баща й и че бракът с него ще е резултат на изнудване и принуда без дори намек за привързаност.
	Меган Маргарет Найт, която го познаваше от по-малко от час, вече знаеше повече за неговите истини от Филипа Марбъри.
	Така, вместо да я успокои, той взе едната й облечена в зелена ръкавица ръка от скута й, стисна я здраво и каза:
	— Мис Найт, ще ми окажете ли честта да станете моя съпруга?

	* * *

	Пипа ужасно много се забавляваше.
	И да не бе впечатлена през последната седмица от слабо осветеното и тихо като библиотека казино, тази вечер най-после проумя привлекателността му. Нощем клубът се изпълваше със светлина и звук, и с грях, какъвто Пипа не би могла да си представи, ако не бе тук и не виждаше всичко с очите си.
	Нощта вдъхваше живот на тази огромна каменна сграда, мракът бе причина казиното да бъде залято от ярка светлина — вихрушка от цветове, звуци и вълнение, които Пипа попиваше с главозамайваща възбуда.
	Тя стоеше в средата на казиното, заобиколена от маскирани играчи и гости — мъже в тъмни костюми, жилетки в смели ярки цветове, дан на празничната вечер; жени в коприна и сатен, в скандални рокли, ушити така, че да разкриват повече плът, отколкото да скриват.
	Пипа се остави на движението на тълпата и позволи да я отвлече към единия край на залата, където успя да избяга от опеката на Темпъл и да се озове в центъра на действието, като мина покрай масите за пикет, рулетката и масите за зарове и тълпи от смеещи се маскирани красавици и техните красиви придружители. Тя, разбира се, знаеше, че всяко от тези тела има недостатъци, някои дори значителни, но някак си, така маскирани, те бяха нещо повече от сбор от отделни части.
	Но тя не се заблуждаваше, че маската е тази, която я кара да се чувства така властна и различна. Нито пък казиното.
	Не, това бе заради мъжа.
	Сърцето й заби бързо, като си спомни тайните неща, които правеха само допреди малко. Тези непоносими докосвания, които не бе очаквала, но за които бе копняла.
	И целувката.
	Ръката й се вдигна сякаш по собствена воля при мисълта за тази опустошителна, забележителна ласка, за която тя знаеше, че ще е всичко, което си бе представяла, и едновременно с това — нещо съвсем различно. Съжали веднага щом пръстите й докоснаха устните й — защото това докосване изтри неговото.
	Искаше й се да може да си го върне.
	Искаше да го намери още веднъж и да го подтикне да възстанови спомена за целувките си.
	В стомаха й се зароди усещане и бавно се разстла из цялото тяло, като си представи мекотата на косата му под пръстите си и тази на кожата му… на устните му.
	На езика му.
	Стана й топло, като осъзна, че дори мисълта за докосванията му, за целувките му, за него, извиква болезнен копнеж. Тревожеше я мястото, което изпитваше този болезнен копнеж — дълбоко, тайно място, за чието съществуване дори не знаеше досега.
	Беше й показал неща, които тя не познаваше, и то за неща, които винаги бе смятала, че разбира. И тя ги обожаваше, макар да я ужасяваха.
	Макар да я караха да подлага на съмнение всичко, което бе смятала за вярно.
	Отпъди мисълта и вдигна поглед към голямата стена, където бе изписано името на клуба, а буквите бяха подредени в красива мозайка от цветно стъкло, говореща за падението от добро към зло, от святост към грях. Това бе най-красивият прозорец, който Пипа бе виждала, работа на истински занаятчии, целият в червено, златно и виолетово, едновременно грозен и красив, целомъдрен и греховен.
	Това, което я омагьосваше, бе ангелът — огромен и красив, спускащ се на Земята без дарбите, които толкова дълго бе имал. Ако художникът не бе толкова добър, подробностите нямаше да са така добре изразени, ръцете, стъпалата и лицето щяха да са изрисувани само в един цвят, но художникът бе вникнал дълбоко в темата и вихрушката от мрак и светлина предаваше движение, форма и дори чувство.
	Не можеше да откъсне поглед от лицето на Падналия ангел — обърнато към наблюдателя при падането в ада — извивката на челото, сложните светлосенки по челюстта, линиите на устните. Погледът й се спря върху устните, мислеше за други устни и за друго падение.
	За друг ангел.
	Крос.
	У нея се разгоря чувство, което не разпозна веднага. Издиша дълго. Желаеше го, а знаеше, че не бива. Желаеше го така, както трябваше да желае друг. Мъжът, който щеше да стане неин съпруг. И баща на децата й.
	Но желаеше Крос.
	Този ангел.
	Само желание ли беше?
	Сърцето й заби тежко — физическата проява на мисъл, пред която не бе готова да се изправи. Мисъл, която завладяваше, извикваше болка и изкушаваше.
	— Великолепен е, нали?
	Думите бяха произнесени тихо и близо до нея. Пипа се обърна и видя висока и стройна дама само на сантиметри от себе си, седнала до една от масите за карти. Беше облечена в най-красивата рокля, която Пипа бе виждала, в наситено, кралско тъмночервено, което буквално грееше и подчертаваше златистата й кожа. Огромен топаз висеше на фина златна верижка и привличаше вниманието на всички, които поглеждаха към дълбокото деколте. Носеше черна маска с пера, която скриваше по-голямата част от лицето й, но кафявите й очи бяха изпълнени с пламъци, а устните й с цвета на тъмно вино се усмихваха широко.
	Усмивката излъчваше безмълвно обещание. Обещание, каквото Пипа бе видяла на устните на мис Тасър преди седмица.
	След като тя не отговори веднага, жената посочи с дългия си пръст със съвършен маникюр към стената.
	— Ангелът.
	Заради нервите и вълнението, Пипа заговори бързо:
	— Красив е. И сигурно струва скъпо. Толкова много червено стъкло. И виолетово.
	Усмивката на дамата стана по-широка.
	— И цветовете определят цената?
	Пипа кимна.
	— За да се произведе червено стъкло, трябва да се добави златен прах. За виолетовото също.
	Кафявите очи се отвориха широко.
	— Колко сте умна.
	Пипа извърна поглед. Жените рядко й правеха комплимент, че е умна.
	— Чела съм за това.
	— Не е чудно, че Крос се радва на компанията ви, лейди Ф.
	Пипа отново погледна жената и разпозна по очите й, че я е познала.
	— Откъде…
	Дамата махна с ръка.
	— Жените говорят, милейди.
	Сали. Пипа се запита дали не трябва да се разтревожи. Вероятно.
	Жената все още говореше.
	— Той е прекрасно обещание, не мислите ли?
	— Обещание?
	Усмивката стана по-дълбока.
	— Порочно обещание. Ако решите да го приемете.
	Умът на Пипа заработи трескаво. Откъде тази жена знаеше какво се е случило? Шпионираха ли ги?
	— Крос?
	Жената се засмя весело и дружелюбно.
	— Говорех за ангела, честно. — Посочи стол вляво от себе си. — Играете ли?
	Благодарна за смяната на темата, Пипа огледа зеленото сукно и подредените пред жената карти, а после — и четиримата мъже вдясно. Поклати глава.
	— Не.
	— А трябва. — Сниши глас до заговорнически шепот: — Тази е любимата игра на Крос.
	Пипа можеше и да не се съгласи да играе, но в мига, в който жената спомена него, за нищо на света не би могла да откаже. Седна.
	— Може би ще погледам едно-две раздавания.
	Дамата се усмихна самодоволно.
	— Предполагам, че за някои хора е важно да разбират играта.
	Пипа се засмя.
	— Нямам голям късмет в залаганията.
	— Предполагам, че имате по-голям късмет, отколкото предполагате.
	Пипа нямаше възможност да отговори, тъй като крупието внимателно раздаде по две карти на играчите, едната — с лицето надолу, а другата — с лицето нагоре.
	— Целта е да съберете двадесет и едно — обясни жената и обърна картата си към нея — деветка купа — а после внимателно повдигна края й, за да види, че другата е осмица спатия. — Валетата, дамите и поповете се броят за десет — каза по-високо, за да е сигурна, че останалите са я чули.
	Пипа веднага разбра блъфирането.
	— А асата? — попита, за да помогне на новата си позната.
	— Асата са най-доброто от тестето. Едно или единадесет. Картата на втория шанс.
	— О! Такова добро начало — каза Пипа и кимна мъдро.
	— Предавам се.
	Един от джентълмените край масата се изправи, прибра жетоните си и си тръгна. Загадъчната жена се наведе към Пипа и каза:
	— Браво. На мъжа близо до нас му липсват умения, а на онзи, който е далеч, му липсва късмет.
	— А на този в средата?
	Дамата направи истинско шоу от оглеждането на красивия мъж в средата.
	— Това е Дънкан Уест. Собственик на повечето лондонски вестници.
	Сърцето на Пипа запрепуска. Ако откриеше коя е, с нея бе свършено. С Оливия — също.
	_Може би това няма да е толкова лошо._ Игнорира мисълта.
	— Толкова е млад — прошепна и направи всичко възможно да не поглежда към него.
	— Млад и богат като крал. Много малко неща му липсват. Освен може би, една нощ с опитна жена?
	Пипа долови копнежа в гласа на жената.
	— С вас, да разбирам?
	Жената се обърна към нея с блеснали очи.
	— Една жена има правото да се надява.
	Пипа загледа как джентълменът добави карти към купчината пред себе си. Бързо научи правилата на играта.
	Като дойде време на новата й приятелка да заложи, тя се обърна към Пипа и попита:
	— Какво ще кажете, милейди? Да взема ли карта, или да се въздържа?
	Пипа огледа събралите се около масата.
	— Трябва да вземете карта.
	Другата жена наклони глава към крупието.
	— Дамата предлага да взема карта.
	Петица.
	Устните в цвят бордо се свиха в съвършена линия.
	— Е, това е добре. Оставам в играта.
	Картите бяха разкрити. Новата приятелка на Пипа спечели. Прибра печалбата си и се обърна с усмивка към останалите около масата.
	— Късметът на начинаещия, не мислите ли?
	Двамата господа недоволно поднесоха, ръмжейки, поздравленията си, Дънкан Уест й кимна с възхищение и блеснали очи. Пипа загледа как жената прибира печалбата си, като нарочно докосна ръката на мистър Уест и се забави така секунда, а може би дори по-малко. Но достатъчно дълго, та погледът на Уест да започне да излъчва горещина. Изглеждаше така, сякаш щеше да я погълне, ако бяха сами.
	Този поглед й беше познат. Така я гледаше Крос, когато бяха сами.
	Пипа се изчерви и извърна очи с надеждата, че новата й позната няма да забележи. И да бе забелязала, не го показа, когато се обърна към нея.
	— Защо решихте, че трябва да изтегля карта?
	Пипа повдигна рамо.
	— Предположих.
	— Чист късмет?
	Пипа поклати глава.
	— Всъщност не е късмет. Картите на масата бяха всичките силни. Беше по-вероятно да изтеглите слаба.
	Няма такова нещо като късмет.
	Другата жена се усмихна.
	— Говорите като Крос.
	Пипа не се разтревожи от това, че жената изказа мислите си на глас. Но я разтревожи това, че произнесе името на Крос така, сякаш го познаваше интимно.
	— Играли сте с Крос? — Опита се въпросът й да прозвучи незаинтересувано. Не успя.
	Жената се обърна отново към крупието и му показа със знак да раздаде картите.
	— Ще играете ли този път, милейди?
	Пипа кима разсеяно, бръкна в чантата си и извади шепа монети.
	— Моля.
	„Приятели ли сте с Крос?“, искаше й се да попита. „Той докосвал ли ви е? Целувал ли ви е? Спали ли сте с него?“ Ненавиждаше любопитството си. Но още повече ненавиждаше сдържаността си.
	Картите бяха раздадени. Пипа погледна своите. Асо и тройка. Двете жени дълго гледаха крупието, който бе стигнал до джентълмените в края на масата, после новата й позната каза:
	— Играла съм с него. — И помоли за втора карта. — Ще се въздържа от повече карти. Но вие не трябва да се тревожите.
	— Аз не… — Пипа млъкна. — Още една карта.
	С шестица правеше двадесет.
	— И аз се въздържам от още карти, моля. Да се тревожа за какво?
	Картите бяха разкрити.
	— Двадесет печели.
	Жената плесна учтиво с ръце, двамата мъже нададоха стонове, а мистър Уест вдигна тост към тях с чашата си.
	— Ученикът надмина учителя — каза жената. — Крос не посещава леглата на жените.
	Пипа се закашля, завладяна от чувството, предизвикано от тези думи. Опита се да го анализира. Облекчение? Не. Не смяташе. Репутацията му бе известна. Но надежда… Може би беше надежда. Човек, изглежда, не можеше да се предпази от това спохождащо го упорито чувство.
	Знаеше обаче, че не трябва да се надява. Не и в този случай.
	Всъщност трябваше да изпитва противоположното на надеждата чувство. Плъзнаха печалбата й по масата към нея.
	— Но това не го спира да кани жените в своето — отвърна сухо.
	Жената се засмя.
	— Така е, но и това не съм виждала да става.
	Пипа се замисли за Сали Тасър.
	— Не сте гледали достатъчно упорито.
	— О, ще бъдете изненадана. Крос е добър улов. И не само аз мисля така. Поне дузина жени с радост биха се озовали в леглото му. Повечето безплатно. Всички в Лондон искат парченце от Крос. От години е така.
	Пипа гледаше втренчено печалбата си, броеше монетите и се преструваше, че не слуша. Да не обръща внимание на болката в гърдите при мисълта, че други жени опознават тялото му. Че го докосват. Че го целуват.
	Мразеше ги всичките.
	Ирационална омраза.
	А се предполагаше, че трябва да проявява здрав разум.
	Жената продължаваше да говори.
	— Дългите му крайници и гъстата кестеняво-червеникава коса. Но се отнася с всички еднакво. Нито една от нас не е била в леглото му и не трябва да вярвате, ако някой ви каже обратното. — Бузите на Пипа пламнаха и тя бе благодарна за маската. Но новата й позната въпреки това забеляза руменината. — Но вие сте били, нали?
	Господи, да. И беше прекрасно.
	Поклати глава и тялото й устоя на предателството. На лъжата.
	— Аз съм сгодена.
	Макар това да нямаше значение преди час.
	Тази мисъл я стресна. И чувството, което дойде с нея.
	Чувство на вина.
	— Това не е отговор. — Червените устни се извиха в усмивка, жената не знаеше какви са мислите й. — И освен това сгодена не означава омъжена.
	Но бе почти същото, нали? Годежът се приближаваше най-много до брака. Гърлото й се сви.
	— Не е нужно да се съгласявате, но мисля, че Крос много ви харесва, милейди. Все пак не всеки ден се среща умна колкото него жена.
	Тя също го харесваше.
	Поклати глава, чувствата замъгляваха разума й.
	— Не съм умна колкото него.
	Ако беше, нямаше да стигне дотук. Да забърка такава каша.
	Да желае мъж, когото не би трябвало да желае. Мъж, когото не можеше да има. Не и за цял живот.
	Освен ако…
	Прогони мисълта, преди да се е оформила. Беше обещала. Щеше да се омъжи за Касълтън. Трябваше.
	Не обърна внимание на болката в гърдите, която мисълта предизвика.
	Беше обещала.
	— Ако трябва да заложа, ще заложа на това, че сте по-умна. — Жената отново се обърна към крупието. — Ще изиграете ли още едно раздаване?
	— Не, тя няма да играе.
	Сякаш го бяха извикали. Пипа се обърна към Крос — неспособна да устои, привлечена от дълбокия му глас и аромата на сандалово дърво.
	Изпитваше неразумното желание да се хвърли в прегръдките му, да притисне устните си в неговите и да го помоли да я заведе в кабинета си или в някое тъмно ъгълче и да довърши онова, което бе започнал по-рано вечерта. Да я накара да забрави всичко друго — всичките й внимателно замислени планове, обмисленото проучване и факта, че оставаха шест дни до сватбата й с друг мъж.
	Мъж, който въобще не приличаше на Крос.
	После забеляза сивите му очи, незакрити от маска, втренчени в новата й позната, стегнатите мускули на врата му и здраво стиснатата челюст, устните, свити в тънка права линия.
	Беше ядосан.
	— Крос — засмя се жената, очевидно безстрашна. — Тя трябва да се присъедини към нас. Брои картите също като теб.
	Той присви очи.
	— Не.
	— Толкова по въпроса за Крос и неговата любезност. — Жената се обърна отново към покритата със зелено сукно маса и вдигна чашата си с шампанско. — Просто правех компания на дамата.
	Той стисна юмруци.
	— Намери някого другиго, на когото да правиш компания.
	— С удоволствие. — Жената се усмихна на мистър Уест и повече не им обърна внимание.
	Крос погледна Пипа и стисна зъби.
	— Милейди — каза, — масите не са място за вас.
	Беше ядосан и на нея.
	Странно, но това извика гнева на Пипа, защото и тя със сигурност имаше причина да бъде ядосана. Дори повече причини от него. Все пак той нямаше да бъде принуден да сключи брак със съвсем обикновен и съвсем несъвършен човек. Не неговият живот щеше да се обърка напълно. След шест дни той щеше да води същия забележителен живот, потопен в греха и порока, парите, красивите жени и храната, приготвена от готвачка с повече талант, отколкото който и да е мъж заслужава.
	А тя щеше да е омъжена за друг.
	— Глупости — каза и изправи гръб. — До всяка от масите тук има жени. И осмелявам се да подчертая, ако не трябваше да залагам тази вечер, нямаше да бъда поканена.
	Той се наведе към нея и думите прозвучаха остро в ухото й.
	— Въобще не трябваше да бъдеш канена.
	Тя намрази усещането, което думите извикаха в нея — сякаш бе малко дете, което наказваха.
	— И защо не?
	— Това място не е за теб.
	— Всъщност — каза тя и си позволи да покаже гнева си, — мисля, че ще изиграя още едно раздаване.
	Жената, с която бе говорила, се обърна към нея и челюстта й увисна за миг, преди да се опомни и да се усмихне широко.
	— Отлично.
	Той се наведе към Пипа и сниши глас до шепот, който само тя можеше да чуе.
	— Не искам да си тук. Не и сега.
	— Аз просто играя на карти — рече Пипа и намрази чувството и сълзите, които думите му извикаха. Отказа да го погледне. Отказа да му позволи да види как й въздействаха думите му.
	Той въздъхна — тихо, раздразнено и някак изкусително — дъхът му погали рамото й.
	— Пипа — каза и името бе по-скоро дъх, отколкото звук. — Моля те.
	Имаше нещо в молбата, което я спря. Тя отново обърна лице към него, погледна в сивите му очи и видя болка, която изчезна толкова бързо, че почти не бе сигурна дали я е видяла. Почти.
	Тя постави длан на ръката му над лакътя, почувства мускулите и прошепна в отговор:
	— Джаспър.
	Не знаеше как така това име изплува в ума й, защото не мислеше за него като за Джаспър. Но през остатъка от живота си щеше да помни как той ококори красивите си сиви очи, а после потрепери, сякаш му бе нанесла силен удар. Той отстъпи назад, извън обсега й, а тя не можа да се въздържи и го последва, защото искаше да върне обратно онова, което му бе причинила.
	Защото му бе причинила нещо. Нещо, което щеше да промени всичко.
	— Чакай — каза, без да обърне внимание на факта, че половин Лондон ги чува.
	Той спря, хвана я за раменете и я задържа на разстояние.
	— Върви си у дома. Проучването ти е завършено.
	Прониза я болка, макар да знаеше, че така е най-добре. Той беше прав, разбира се. Това не бе проучване. И никога не е било. Това бяха страх и паника, разочарование и нервност, но не и проучване.
	А после се бе превърнало в желание. Изкушение. Страст.
	И дори повече.
	И ако скоро не сложеше край, може би никога нямаше да успее да сложи.
	Но тя не искаше това да свършва. Искаше да остане. Искаше да разговаря, да се смее и да споделя с него. Искаше да се учи от него. И тя да го учи. Искаше да е с него.
	Искаше невъзможното.
	Поклати глава в отказ на молбата му.
	— Не.
	— Да — каза той още веднъж, студено, преди да се обърне и да потъне в тълпата. Остави я. Отново.
	Този мъж я вбесяваше. Господ й бе свидетел, бе й дошло до гуша.
	Последва го, защото бе по-висок от всички и лесно се забелязваше в тълпата. Буташе хората, сръгваше ги с лакти, отстраняваше ги от пътя си, напрегната от желанието да го настигне. Накрая го настигна и протегна ръка към неговата, радостна, че нито един от двамата не носи ръкавици, защото топлината на тялото му извикваше прекрасен и неустоим поток топлина в нейното.
	Крос усети същото.
	Пипа го разбра, защото той спря в мига, в който се докоснаха, и се обърна с лице към нея, а сивите му очи гледаха диво. Разбра, защото прошепна името й с копнеж и тихо, така че само тя да чуе.
	Разбра, защото той хвана брадичката й и повдигна лицето й към своето, и завладя устните й, дъха и мислите й с целувка, която тя щеше да помни цял живот.
	Целувката бе като храна и вода, като сън, като дъх. Имаше нужда от нея по същия начин и пет пари не даваше, че цял Лондон ги гледа. Да, беше с маска, но това нямаше значение. Бе готова да се съблече и да остане гола заради тази целувка.
	С все още преплетени пръсти, той сложи ръцете им на гърба й и я дръпна към себе си, завладя устата й с устни, език и зъби и я целува толкова дълго, че тя си помисли, че може да умре от удоволствие. Свободната й ръка бе в косата му, подръпваше меките кичури, наслаждаваше се на коприненото обещание.
	Беше изгубена, завладяна, напълно погълната от емоцията на целувката и за първи път в живота си Пипа се предаде на усещанията и изля цялото си желание и страст, страховете и нуждите си. В този момент. В тази ласка.
	С този мъж.
	Този мъж, който бе всичко, за което тя не си бе и помисляла да мечтае.
	Този мъж, който я бе накарал да повярва в приятелството. В партньорството.
	В любовта.
	Шокирана от мисълта, тя се отдръпна и сложи край на целувката, наслади се на тежкия му дъх, който погали бузата й, а около тях избухнаха подсвирквания и ръкопляскания.
	Тя не даваше и пет пари за зяпачите. Интересуваше я само той. Само неговото докосване. Само този миг.
	Не искаше целувката да свършва, но нямаше избор. Трябваше да му каже. Веднага. А не можеше да му каже, докато се целуваха, макар да се надяваше да се целунат отново възможно най-скоро.
	Вдигна ръка да свали маската, като не мислеше за нищо друго освен за него.
	— Крос…
	Той хвана ръцете й и ги стисна.
	— Ще бъдеш съсипана. — Тя поклати глава. От него на вълни струеше настоятелност. — Трябва да си тръгнеш. Веднага. Преди…
	Беше съвсем объркан — отблъскваше я и в същото време я притискаше към себе си. Тя искаше да му каже за чувствата си, да му обясни тези странни, смели и нови емоции. Думите бяха на езика й.
	Обичам те.
	Щеше да го каже.
	Щеше да го обича.
	И след като му признаеше любовта си, щеше да реши всичко останало.
	Но преди да е казала каквото и да било, ги прекъсна фалшив глас.
	— Изглежда, че тази вечер наистина всички са поканени. Лейди Бъдеща графиньо, какво удоволствие е да ви видя отново. И какъв скандал.
	Дори и гласът да не й се бе познат, ужасното обръщение щеше да разкрие Дигър Найт, изведнъж озовал се до рамото й. Пипа затвори уста и се обърна към Найт, зад когото вървеше красиво момиче без маска, прекалено младо и скромно, за да му бъде съпруга.
	— Мистър Найт — поздрави го Пипа, несъзнателно отстъпвайки от мъжа в ярки дрехи към Крос, който бе зад нея топъл, твърд и съвсем на мястото си.
	Найт се усмихна и показа впечатляващ брой прави бели зъби.
	— Помните ме. Поласкан съм.
	— Не мисля, че е лесно да бъдете забравен — отвърна студено Пипа.
	Той не обърна внимание на заядливостта й.
	— Лейди Бъдеща… — Гласът му заглъхна и Пипа си помисли за целувката, бузите й пламнаха… — Вие първа ще можете да поздравите Крос.
	— Дигър — каза Крос и Пипа осъзна, че не бе проговорил от появата на Найт. Вдигна поглед към него, но той преднамерено не я поглеждаше. — Това не е част от сделката.
	— Като се има предвид, че половин Лондон стана свидетел, Крос, мисля, че е — каза Найт сухо и безчувствено и се обърна към Пипа.
	В същото време Крос я прикова с хищническия поглед на красивите си очи.
	— Върви си у дома — каза настоятелно. — Побързай. Веднага.
	Очите му бяха пълни с тревога — толкова силна, че Пипа бе почти готова да се съгласи и премести тежестта на тялото си на другия крак, приготвяйки се да тръгне към изхода.
	Найт се намеси.
	— Глупости, не може да тръгне, без да е чула новината.
	Пипа погледна любопитно Крос.
	— Каква новина?
	Той поклати глава, напълно сериозен, и тя усети тежест в стомаха си. Нещо не бе наред. Изобщо не бе наред.
	Погледна Найт и отчаяното момиче зад него.
	— Каква новина?
	Найт се засмя, високо и стържещо, сякаш бе чул шега, която само той намира за забавна.
	— Страхувам се, че не мога да изчакам той сам да ви каже. Толкова се вълнувам. Не мога да устоя да не му открадна изненадата.
	Очите й се присвиха зад маската и очилата и тя бе благодарна, че я предпазваха да не издаде мислите си.
	— Едва ли ще успея да ви спра.
	Той ококори очи.
	— О, обичам дамите с остър език. — Пъхна ръце в джобовете на жилетката си и се залюля на пети. — Виждате ли, мила, не само вие скоро ще бъдете графиня… Графът тук помоли дъщеря ми да се омъжи за него. Тя, разбира се, се съгласи. Реших, че може би ще пожелаете да поздравите двойката. — И той посочи двамата, които не изглеждаха да искат поздравления. — Вие имате честта да сте първа.
	Челюстта й увисна. Не беше вярно, разбира се. Не можеше да е вярно.
	Вдигна поглед към Крос, който гледаше втренчено. Навсякъде, но не и към нея.
	Не бе чула правилно. Така трябваше да е. Той не можеше да се ожени за друга. Беше й казал, че бракът… не влиза в сметките му.
	Но видя истината в зареяния му поглед. В това, че не се обърна към нея. В това, че не каза нищо. В това, че не отрече думите, които я пронизаха като най-острия кинжал.
	Изпаднала в паника, Пипа погледна към другата жена — черни къдрици, сини очи, порцеланова кожа и красиви червени устни. Тя не изглеждаше никак доволна. Не приличаше на щастлива булка.
	_Тя изглежда така, както ти се чувстваш, когато мислиш за брака си с Касълтън._
	Нямаше нужда да пита, но не можа да се въздържи.
	— Ще се омъжите за него?
	Момичето кимна.
	— О! — Пипа се взря в Крос, неспособна да намери думи. — О!
	Той не я погледна когато заговори, толкова тихо, че тя нямаше да го чуе, ако не гледаше устните му… тези устни, които бяха променили всичко. Този мъж, който бе променил всичко.
	— Пипа…
	_Бракът не е за мен._
	Още една лъжа. Една от колко?
	Прониза я болка, остра и почти непоносима, гърдите й се стегнаха и й стана трудно да диша. Той щеше да се ожени за друга.
	Болеше.
	Вдигна ръка и разтри мястото, където бе болката, сякаш можеше да я прогони. Погледна първо мъжа, когото обичаше, после — и бъдещата му съпруга, и разбра, че болката няма да си отиде така лесно.
	През целия си живот бе чувала думите и им се бе присмивала. Беше мислила израза за глупава метафора. Все пак човешкото сърце не бе направено от порцелан, а от плът, кръв и забележително издръжливи мускули.
	Но там, в казиното, докато стоеше заобиколена от смеещи се гости и играчи, Пипа разшири знанията си за човешката анатомия.
	Изглежда, имаше такова нещо като разбито сърце.


>	Глава 15

C>
	Човешкото сърце тежи (средно) около триста грама и ударите му са (приблизително) сто хиляди на ден.
	В Древна Гърция се ширела теорията, че като най-мощната и важна част на човешкото тяло, сърцето действа и като мозък, който събира информация от всички други органи посредством кръвоносната система. Аристотел включва към тази информация чувства и мисли — факт, който съвременните учени смятат за напълно лишен от разбиране за човешката анатомия.
	Съществуват доклади, които твърдят, че след като човек е обявен за мъртъв и умът и душата са напуснали тленната обвивка, при определени обстоятелства сърцето може да бие с часове. Питам се дали в тези случаи органът може да продължи и да чувства? И ако е така, дали изпитва повече, или по-малко болка от моето в момента?
@	Научният дневник на лейди Филипа Марбъри,
	31 март 1831 г., пет дни преди сватбата
C$
	През онази нощ Пипа не спа.
	Лежеше в леглото с топлата Тротула, притисната в нея, наблюдаваше играта на светлината на свещите по розовия сатен над главата си и се питаше ту как така бе преценила Крос толкова погрешно, както и ситуацията, в която двамата се бяха озовали, ту как така не бе забелязала досега, че мрази розов сатен, който беше ужасен и женствен — целият емоция.
	Самотна сълза се плъзна по слепоочието й и после — в ухото й — неприятен и влажен дискомфорт. Тя подсмръкна. В емоциите нямаше нищо продуктивно.
	Пое си дълбоко дъх.
	Той щеше да се ожени за друга.
	Тя го обичаше, а той щеше да се ожени за друга.
	Тя също щеше да се омъжи за друг.
	Но й се струваше, че неговата женитба променя всичко. Тя като че ли имаше по-голямо значение.
	Предизвикваше повече болка.
	Глупав розов сатен. Глупави балдахини. Нямаха никаква функция.
	Тротула повдигна меката си, косместа кафява глава, когато още една сълза се спусна по бузата на господарката й. Розовото езиче на болонката я проследи и разбирането на животното предизвика порой от солени сълзи и хълцания, които Пипа не можа да сдържи. Тя се обърна на една страна, сълзите замъгляваха зрението й и не виждаше ясно сребърната маска за Нощта на демоните, оставена на нощното й шкафче и проблясваща на светлината на свещите. Не трябваше да приема поканата. Не трябваше да вярва, че няма да плати висока цена за нея и за всичко останало.
	Светлината на свещите я осветяваше, бяло и оранжево трептяха над съвършените сини кръгове. Пипа затвори очи, но споменът за пламъка бе ярък, тя си пое дълбоко дъх и пожела болката в гърдите й да си отиде. Искаше и да спре да мисли за него. И сънят да дойде.
	Искаше да може да се върне в онази сутрин преди осем дни, когато бе решила да се обърне към него и да спре това.
	Как само една седмица бе променила всичко!
	Бе променила нея.
	Каква каша бе забъркала.
	Мъката и тъгата й бяха като буря — студени, горчиви и неприятни. Плачеше за онзи, когото познаваше от колко време — две минути? Може би десет? Може би час?
	Достатъчно, за да изпитва самосъжаление. И недостатъчно, за да се почувства по-добре.
	Отвори очи и погледна свещта, която светеше ярко. После пламъкът затрептя от неочаквано течение.
	Течението бе последвано от джафкане и тупване, защото Тротула скочи от леглото и замаха диво с опашка. После се втурна към вратата, която водеше към тесния балкон. Вратата, която само допреди миг бе затворена, сега зееше отворена, а в рамката й стоеше мъжът, когото Пипа обичаше, замръзнал на мястото си, висок, сериозен и красив.
	Пое си дълбоко дъх и прокара и двете си длани през гъстата си кестенявочервеникава коса, отметна я от лицето си, а високите му скули и дългият прав нос бяха само светлосенки на пламъка на свещта.
	Беше непоносимо красив. Никога през живота си не бе копняла за нещо така, както копнееше за него. Беше й обещал да я научи какво са изкушение и желание, и го бе направил. Сърцето й заби бясно като го видя и чу тежкото му дишане. Но… не знаеше какво ще последва.
	— Красива си — каза той.
	Онова, което последва, бе всичко, което той искаше.
	Тротула се изправи на задните си крака и подпря предните си лапички на бедрата му, като скимтеше и трепереше от вълнение. Той я хвана със силните си ръце, за да я задържи така изправена, и й даде цялата обич, за която тя молеше, като веднага намери мекото местенце на слепоочието й, което я превръщаше в отпусната топка. Тя нададе стон и се притисна в него, абсолютно покорна.
	За пръв път в живота си Пипа пожела да нямаше домашен любимец.
	— Тя е ужасна охрана.
	Той замръзна при тези думи и тримата дълго останаха така, мълчаливи.
	— Има нужда някой да те охранява от мен.
	— Да.
	Тя не отговори веднага. После рече:
	— Тротула, достатъчно.
	Кучето застана и на четирите си крака, но продължи да гледа втренчено новата си любов с огромните си влажни очи. Пипа не можеше да я обвини за предателството.
	— Изглежда, че те харесва.
	— Имам специален талант за дамите — каза той топло, с глас, който тя едновременно обожаваше и мразеше. Пред погледа й проблесна образът на Сали Тасър. И на проститутката до хазартната маса. И на красивата дъщеря на Найт.
	Спусна крака на пода.
	— Забелязах. — Той веднага насочи вниманието си към нея, но тя смени темата. — Стаята ми е на третия етаж.
	Друг мъж би се поколебал, нямаше да се реши.
	— Бих се изкатерил и по-високо, за да те видя. — Пауза. — Трябваше да те видя.
	Болката се върна.
	— Можеше да паднеш. Да се нараниш.
	— По-добре аз, отколкото да нараня теб.
	Тя сведе поглед към скута си, където бе преплела ръце, и прошепна:
	— Веднъж каза, че ако Касълтън ми причини болка, не го прави както трябва.
	Той застина.
	— Да.
	Тя срещна погледа му.
	— Ти не го правиш както трябва.
	Той прекоси стаята само за миг, падна на колене до леглото, хвана ръцете й и предизвика в нея вълна на вълнение, горещина и главозамайване, но тя знаеше, че трябва да го отпрати през вратата, през която бе дошъл, макар и да бяха на третия етаж, по дяволите.
	— Не трябва да съм тук — прошепна той. — Където и да е, но не и тук. — Сведе глава и подпря чело на ръцете й. — Но трябваше да те видя. Да обясня.
	Пипа поклати глава.
	— Няма нищо за обясняване. Ще се ожениш за друга. — Долови болката в гласа си, слабото колебание между първата и втората сричка на „друга“. Намрази се. Затвори очи. Искаше той да си отиде.
	Но това не стана.
	— Каза ми, че никога няма да се ожениш. Още една лъжа.
	Все едно че не бе казала нищо. Той не отрече.
	— Плакала си.
	Пипа поклати глава.
	— Не по собствена воля.
	Едното ъгълче на устата му се повдигна в горчива усмивка.
	— Да, мога да си представя.
	Нещо в думите и в тона, веселата нотка и още нещо, изведнъж я подразни.
	— Ти ме накара да плача — обвини го.
	Той стана сериозен.
	— Знам.
	— Ще се ожениш за друга. — Повтори думите за, както й се стори, стотен път. Или бяха милион? Сякаш, ако ги повтаряше достатъчно често, щяха да изгубят значението си. И нямаше да извикват болка.
	Той кимна.
	— Както и ти.
	Откакто се познаваха, тя бе сгодена. Но някак си неговата предстояща женитба бе по-голямо предателство. Това бе нелогично, знаеше го, но тук логиката, както изглежда, нямаше никакво място.
	Още една причина това да не й харесва.
	— Мразя се, задето те накарах да плачеш — каза той и погали пръстите й.
	Тя сведе поглед към преплетените им ръце, харесваше луничките по кожата му, меките червеникави косъмчета между първото и второто кокалче. Палецът му потърка показалеца й и тя загледа как те помръдват, преди отново да застинат неподвижни, веднага забравили за допира.
	— Когато бях дете, имах приятел на име Бийвин. — Направи пауза, но не го погледна. Той не каза нищо, затова тя продължи, без да знае защо разказва това. — Беше мил и нежен и винаги ме изслушваше. Казвах му тайните си — неща, които никой друг не знаеше. Неща, които никой друг не разбираше.
	Той стисна още по-силно ръцете й, а тя срещна погледа му.
	— Но Бийвин разбираше. Изследваше имението Нийдъм с мен. Помогна ми да открия любовта си към науката. Беше с мен в деня, когато откраднах гъска от кухнята и я разрязах. Обвиних него. А той нямаше нищо против.
	Погледът му помръкна.
	— Мисля, че този съвършен приятел не ме интересува, Пипа. Къде е той сега?
	Тя поклати глава.
	— Замина.
	Той смръщи вежди.
	— Къде?
	Пипа се усмихна.
	— Където отиват въображаемите приятели.
	Крос издиша рязко, повдигна едната си ръка към слепоочието й и отметна кичур коса от лицето й.
	— Бил е въображаем?
	— Така и не разбрах защо другите не го виждат — прошепна тя. — Пени все ми се подиграваше… преструваше се, че разговаря с него, но никога не повярва, че го има. Майка ми се опита да го накара да се засрами и да си отиде. — Сви рамене, после простичко каза: — Но той ми бе приятел.
	Крос се усмихна.
	— Харесва ми да си представям как ти и въображаемият ти приятел разрязвате гъската.
	— Имаше много пера.
	Усмивката се превърна в смях.
	— Предполагам, че е имало.
	— И не толкова кръв, колкото може би си мислиш. Макар че уплаших една от камериерките почти до смърт.
	— В името на науката.
	Тогава и тя се усмихна.
	— В името на науката.
	Крос се наведе напред и тя разбра, че ще я целуне.
	Знаеше също, че не може да го позволи. Отдръпна се, преди устните им да са се докоснали, и той веднага се дръпна назад, пусна ръцете й и седна на пети.
	— Съжалявам.
	Пипа се изправи и постави разстояние между тях, а Тротула застана до нея като страж. Тя дълго гали кучето по ушите, не можеше да погледне Крос.
	— Не знам защо ти разказах това.
	Той се изправи, но не отиде при нея.
	— За Бийвин ли?
	Тя сведе поглед към пода.
	— Глупаво е, наистина. Дори не знам защо ти разказах за него. Освен… — Гласът й заглъхна.
	Той дълго чака, преди да я подкани да продължи:
	— Освен…?
	— Винаги съм била различна. Никога не съм имала много приятели. Но… Бийвин нямаше нищо против. Никога не ме помисли за странна. А после изчезна. И така и не срещнах човек, който да ме разбира. И никога не съм мислила, че ще срещна. — Направи пауза. Сви леко рамене. — Докато не срещнах теб.
	_И сега ти също ще си отидеш._
	И ще боли много повече, отколкото да изгубиш въображаем приятел. Не бе сигурна, че ще го понесе.
	— Не мога да не мисля — подхвана, после спря. Знаеше, че не трябва да го казва. Знаеше, че думите ще направят всичко по-трудно. — Не мога да не мисля… ако само…
	Той също разбра.
	— Недей.
	Но тя не можеше да се спре. Вдигна поглед към него.
	— Ако само те бях намерила преди това.
	Каза го едва чуто и тъжно и намрази думите, макар те да го заведоха при нея — дланите му обхванаха лицето й и го повдигнаха към него. И я целуна така, че не й останаха сила, воля и мисли.
	Дългите му пръсти се заровиха в косата й и задържаха главата й, той срещна погледа й и прошепна името й, преди отново да завладее устата й и дълго и страстно да я целува. Отново и отново прошепваше името й, дъхът му галеше устните и бузите й.
	Само ако бе знаела, че е възможно да намери някого като него.
	Който й подхожда.
	И когото обича.
	Такива хора съществуваха и ето го доказателството, в спалнята й. В прегръдките й. В мислите й. Завинаги.
	Тази мисъл я накара да затвори здраво очи, но сълзите напираха и той ги попиваше, като шепнеше името й отново и отново, отново и отново.
	— Пипа… не плачи, любима… Не си струва да плачеш заради мен… Аз съм нищо…
	Грешеше, разбира се. Той бе всичко.
	Всичко, което тя не можеше да има.
	При тази мисъл се отдръпна, постави длани на гърдите му, наслади се на топлината му, на силата му. На него. Вдигна поглед към неспокойните му сиви очи и прошепна:
	— През целия ми живот… две и две винаги са правили четири.
	Той кимна. Вниманието му бе погълнато от нея и тя го обичаше заради това… и защото я разбираше.
	— Но сега… всичко е объркано. — Поклати глава. — Две и две вече не прави четири. А теб. — В погледа му заиграха пламъци, той отново протегна ръка към нея, но тя се отдръпна. — Ти ще се ожениш за друга — прошепна. — И аз не разбирам. — От едното й око се търкулна едра сълза, извикана от страха и разочарованието. — Не разбирам… и това не ми харесва.
	Крос избърса сълзата с палец и болезнено тихо каза:
	— Мой ред е да ти разкажа история, която на никого не съм разказвал.
	Със сърце в гърлото, Пипа срещна погледа му и разбра, че това, което ще й каже, ще промени всичко. Но никога не бе мислила, че ще чуе това, което последва.
	— Убих брат си.
	Никога не бе изричал това на глас, но забележително, да го каже на Пипа, беше по-лесно, отколкото предполагаше. Като й кажеше това, щеше да я спаси.
	Тя трябваше да разбере защо не може да са заедно. Трябваше да разбере защо той не е подходящ за нея. Макар че с цялото си същество Крос копнееше да я направи своя завинаги.
	А най-добрият начин да й покаже това, бе да й позволи да види най-лошата му страна.
	Като чу признанието му, тя замръзна, дъхът заседна в гърлото й, докато го чакаше да продължи. Той едва не се засмя, като осъзна, че не му бе хрумнала възможността тя да не го изгони веднага от стаята си. Не му бе хрумнало, че може да поиска повече обяснения.
	Че може да вярва в него.
	Толкова малко бяха вярвали в него през целия му живот.
	Но ето я, чакаше го да продължи, тихата, сериозна и учена Пипа чакаше да й бъдат представени всички факти, преди да стигне до заключение.
	Съвършената Пипа.
	При тази мисъл гърдите му се стегнаха и той извърна глава, като си представяше, че по същия начин може да извърне глава и от истината. Отиде до вратата, която бе оставил отворена, и тихо я затвори, като в същото време обмисляше следващите си думи.
	— Убих брат си — повтори.
	Друга жена щеше да го затрупа с въпроси. Пипа просто го гледаше с широко отворени очи, изумителни и този път не иззад стъклата на очилата. И точно тези очи, които не го осъждаха, го подканиха да продължи.
	Облегна се назад, на хладния перваз на прозореца.
	— Бейн бе съвършен — започна да разказва Крос. — Съвършеният син, съвършеният наследник, съвършеният брат. Притежаваше честта и достойнството, необходими, за да стане следващият граф Харлоу, и нито грам от глупостта, която, изглежда, идва с титлата. Беше добър брат и дори още по-добър наследник.
	Сега думите идваха по-лесно. Разпери широко ръце и сведе поглед към тях.
	— Аз, от друга страна, бях съвършеният втори син. Обичах порока и мразех отговорността, имах умения да харча парите на баща ни, както и собствената си издръжка, бях много добър в броенето на картите. Можех да превърна десет лири в хиляда и го правех при всяка възможност. Имах малко време за приятели и дори още по-малко за семейството. — Направи пауза. — Никога не ми хрумна, че някой ден може да съжалявам за липсата на време.
	Тя бе достатъчно близо и можеше да я докосне, стига да искаше, но не го направи — не я искаше близо до тази история, близо до момчето, което някога беше. И не трябваше да я иска близо до мъжа, в който се бе превърнал сега.
	Тя го гледаше внимателно, историята бе приковала вниманието й и за един кратък миг той си позволи да я погледне, да попие с очи свободно пуснатата й коса и сините й очи, пълни със знание и повече разбиране, отколкото той заслужаваше.
	Не можеше да си представи как е могъл да я помисли за обикновена и скучна. Тя бе изумителна. И ако красотата й не бе достатъчна, идваше ред на ума й. Тя бе интелигентна, умът й работеше бързо и бе така различна от всички, които познаваше. Две и две бяха равни на него. Казано от всекиго другиго, това щеше да е глупост, но от устните на Пипа думите бяха най-изкусителните, които някога бе чувал.
	Тя бе всичко, което бе искал, без да го осъзнава.
	А я искаше. Достатъчно, та да желае да е някой друг. Достатъчно, за да желае да бъде нещо повече. Различен. По-добър.
	Достатъчно, та да му се иска да не бе необходимо да разкаже тази история.
	— Беше началото на първия сезон на Лавиния, бе получила покана за бал в „Алмак“ и бе в еуфория, сигурна, че ще бъде обявена за бижуто на обществото.
	— Красива е — съгласи се Пипа.
	— На осемнадесет нямаше равна на себе си. — Гласът му едва не му изневери, като си представи сестра си с огнената коса, цялата само флирт и подкупващи усмивки.
	— Щеше да бъде първата й вечер в „Алмак“. Беше представена в двора предишната седмица.
	Млъкна, защото обмисляше следващите си думи, но Пипа се обади.
	— Ти си я придружавал.
	Той се засмя горчиво.
	— Трябваше да я придружа. Но не исках да прекарам цялата вечер в „Алмак“. Мразех мисълта да съм там, не исках да имам нищо общо.
	— Бил си млад. Разбира се, че не си искал.
	Той вдигна поглед и срещна нейния.
	— Бях й брат. Беше мой дълг. — Тя не отговори. Знаеше, че е по-добре да замълчи. Умно момиче. — Отказах. Казах на Бейн, че няма да отида. — Гласът му заглъхна, като си спомни онзи следобед, когато се бе смял и шегувал с по-големия си брат. — Все пак тя не бе мой проблем. И никога нямаше да е моя грижа. Бях второто дете… вторият син. Не наследникът и слава богу. Бейн бе бесен, нещо рядко срещано, но имаше планове… — Гласът му отново заглъхна. Жена. — Една гръцка оперна певица си търсеше нов покровител…
	Пипа кимна.
	— Разбирам.
	Не разбираше. Въобще.
	„Ще трябва да се видиш с нея някоя друга вечер“, беше казал Крос със смях. „Обещавам, още няколко часа няма да променят достойнствата й… нито твоите като бъдещ граф.“
	„Не давам и пукната пара за твоите обещания“, беше отговорил рязко Бейн. „Не обеща ли на сестра ни, че ще я придружиш тази вечер?“
	„Никой не очаква от мен да спазвам дадените обещания.“
	Крос все още си спомняше гнева и разочарованието в погледа на Бейн. „Прав си.“
	— Спорихме, но аз спечелих. Пет пари не давах дали Лавиния ще има придружител, а понеже това имаше значение за него, нямаше друг избор, освен да я придружи. Отидоха на бала. А аз отидох в клуба на Найт.
	Челюстта й увисна.
	— В клуба на Найт?
	— Да, а след това… — Поколеба се дали да й каже, защото знаеше, че това ще промени всичко. Защото знаеше, че не може да върне думите назад. Знаеше още, че трябва да й каже, за да я спаси. — След това и при оперната певица на Бейн.
	Пипа затвори очи, а той отново се намрази — сега, седем години по-късно. Предателството към брат му сега ставаше предателство и към Пипа. Но такава бе целта, нали? Да я тласне далеч от себе си и в прегръдките на нейния граф.
	Всяка частица от него протестираше, но той бе прекарал години наред в контрол над тялото си и нямаше да спре сега.
	— Бях в прегръдките на бъдещата му любовница, когато колелото на каретата им изхвръкнало на завоя. — Каза го твърдо и без никакво чувство. — Бейн, кочияшът и единият от лакеите загинали на място. Вторият лакей умря на следващия ден.
	— А Лавиния? — попита тихо Пипа.
	— Лавиния остана саката и бляскавото й бъдеще вече не съществуваше. — Стисна длани в юмруци. — Аз й го причиних. Ако бях там…
	Тя протегна ръце към него, взе неговите в своите и ги стисна силно.
	— Не.
	Крос поклати глава.
	— Аз го убих. Така сигурно, както ако бях долепил пистолет до главата му и стрелял. Ако бях там, той щеше да е жив.
	— А ти — мъртъв! — каза тя остро и вниманието му бе привлечено от сините й очи, плувнали в сълзи. — Ти щеше да си мъртъв.
	— Не разбираш ли, Пипа… Аз го заслужавах. Аз бях лошият. Този, който съгрешаваше. Аз играех комар, лъжех, мамех и крадях. Той беше добър, тя — чиста и невинна, а аз — нито едното от двете. Дяволът е дошъл да ме търси онази нощ, защото е мислел, че съм в онази карета. Но като не ме е намерил, е взел тях.
	Пипа поклати глава.
	— Не. Нищо от това не е по твоя вина.
	Господи, как му се искаше да й повярва.
	— Дори не спрях след злополуката. Продължавах да ходя по клубове… продължавах да печеля. Опитвах се да погреба греха с още грях. — Никога и на никого не бе разказвал това. И не знаеше защо го разказва на нея. За да обясни кой е, може би. Защо не е подходящ за нея. — Не виждаш ли, Пипа… Трябваше да съм аз.
	По бузата й се стече сълза.
	— Не — прошепна и се хвърли към него, позволи му да я вземе в прегръдките си, да я обгърне с дългите си ръце, да я вдигне от пода и да я притисне към себе си. — Не — повтори тя и мъката в гласа й извика болка у него.
	— Така каза баща ми. Мразеше ме. — Тя понечи да го прекъсне, но той я спря. — Не. Мразеше ме. И не можеше да ме погледне след злополуката. Нито майка ми. Не знаехме дали Лавиния ще живее, или ще умре. Кракът й бе счупен на три места, беше си изгубила ума заради треската. И не ми позволяваха да се доближа до нея. Майка ми цяла седмица не ми проговори, а баща ми… — поколеба се, победен от болката на спомените, после продължи: — Баща ми повтаряше все същите четири думи. Отново и отново. „Трябваше да си ти.“
	— Джаспър — прошепна Пипа кръщелното му име в мрака и част от него, отдавна погребана, потръпна. — Той е бил завладян от мъка. Не е искал да каже това. Не би могъл.
	Крос не обърна внимание на думите й… на болката в тях.
	— Не можеха да ме гледат. И аз си тръгнах.
	Срещна погледа на сините й очи. Видя разбирането в тях.
	— Къде отиде?
	— На единственото място, за което се сетих. — Млъкна, знаеше, че тази част от историята има най-голямо значение. — В клуба на Найт. Играх с дни. Без да спя. Ходех от масите в казиното до леглата над него и се опитвах да изгубя себе си в хазарт и жени. — Направи пауза, мразеше тази история. Момчето, което беше. — И се кълнях, че няма да погледна назад.
	— Орфей — каза тя.
	Едното ъгълче на устата му се изви в лека усмивка.
	— Прекалено си умна.
	Пипа се усмихна.
	— Това ми помага, когато съм с теб.
	Думите й му напомниха колко много харесва тази жена. Или по-скоро, че не трябваше да я харесва.
	— Орфей по обратния път. От земята към ада. Изпълнен с болка и грях, и всякакви пороци. Не трябваше да съм жив, за да разказвам тази история.
	— Но си.
	Крос кимна.
	— Жив съм, а Бейн не е. Аз съм добре, а Лавиния страда.
	— Вината не е твоя. — Отново се отпусна в прегръдките му и повтори думите с глава, заровена в гърдите му. — Вината не е твоя.
	Така отчаяно искаше да й повярва. Но не беше вярно.
	— Моя е. — Притисна я към себе си и довери греховете си на красивата й като царевична коприна коса. — Убих брат си. Това е кръстът, който нося.
	Тя долови намека… и замръзна. Вдигна поглед към него. И неговата умна Пипа разбра.
	— Кръстът, който носиш. — Устните й се извиха в горчива усмивка. — Затова си приел името Крос*.
	[* Кръст (англ.). — Бел.прев.]
	— За да помня откъде идвам. И да си спомням миналите грехове.
	— Това не ми харесва.
	Младият мъж я пусна.
	— Ти няма да си наоколо още дълго, любов.
	Красивите й сини очи станаха огромни и тъжни и той намрази… намрази тази нощ, ситуацията, в която бяха, и себе си. Изруга силно.
	— Тях не можах да спася. Но по дяволите, мога да спася теб.
	Пипа се отдръпна.
	— Да ме спасиш?
	— Найт знае коя си. Ще те съсипе, ако не го спра.
	— Как да го спреш? — Срещна погледа му и разбра. И той го долови в гласа й. — Как да го спреш?
	— Аз ще се оженя за дъщеря му, а той ще запази тайните ти.
	Пипа застина в ръцете му и смръщи силно вежди.
	— Не ме интересува дали ще разкрие тайните ми на света.
	Не бе така, разбира се. Щеше да я интересува, ако Найт пошушнеше на нечие ухо за времето, което бяха прекарали заедно, и когато клюката стигнеше до Касълтън. Щеше да я интересува, когато бракът й бъдеше осуетен, когато сестра й бъдеше лишена от бъдеще и щастие. Щеше да я интересува, когато родителите й нямаше да могат повече да я погледнат в очите.
	— Трябва да те интересува. Имаш цял живот пред себе си. Имаш семейство, за което да мислиш. И граф, за когото да се омъжиш. Не искам да съм виновен и за твоето съсипване наред с всичко останало.
	Тя се изправи в цял ръст, без да дава и пет пари, че е наполовина облечена и вероятно не вижда много добре. Нямаше значение, разбира се. Тя бе като кралица.
	— Няма нужда да бъда спасявана. И така съм си добре. За лош и скандален човек ти си прекалено готов да поемаш отговорност.
	— Ти си моя отговорност. — Нима не го виждаше? — Стана моя отговорност в мига, в който влезе в кабинета ми.
	Беше негова от самото начало.
	Обзе я раздразнение. Крос я хвана за раменете и каза:
	— Е, нямаш избор. Години наред изкупвах греха си и внимавах да не причиня още унищожения. Няма да позволя да бъдеш съсипана. Няма да ти позволя да се замесиш в скандал. — Думите прииждаха в отчаянието му… Беше обзет от паника, която не можеше да отрече. — По дяволите, Пипа, трябва да го направя. Не виждаш ли?
	— Не. — В нейния глас също се долавяше паника, както и в начина, по който стискаше ръката му. — А какво ще кажеш за моята отговорност? Мислиш, че няма да ми тежи, задето ще се ожениш поради неправилно разбрано чувство за чест?
	— В това няма нищо неправилно разбрано — отвърна той. — Това е, което мога да ти дам. — Протегна ръка към нея и я прегърна. Искаше му се завинаги да останат така. — Не виждаш ли, любима? Моята цел е да те спася. Толкова упорито се опитвах… — Гласът му заглъхна.
	— Какво? — Той не отговори веднага и тя добави: — Джаспър?
	Може би произнасянето на името му го накара да каже истината… може би тихо зададеният въпрос и нещо, което се страхуваше да назове, нещо в сините й очи… а може би просто присъствието й.
	Но й каза.
	— Да изкупя греха си. Ако не бях аз, Бейн щеше да е жив, а Лавиния — добре.
	— Лавиния е избрала живота си — заспори Пипа. — Тя има съпруг и деца…
	— Съпруг, който е длъжник на Найт. Деца, които трябва да израснат в сянката на безполезния си баща. Брак, роден от страха на баща ми, че никой няма да вземе сакатата му дъщеря.
	Пипа поклати глава.
	— Това не са твои грехове.
	— Разбира се, че са! — рече рязко и се отдръпна от нея. — Всичко това е заради мен. Прекарах последните шест години в опити да пренапиша миналото, но не, това е моето минало. И моето завещание. Аз отговарям за момичетата в клуба… сам го избрах. Опитвам се да им осигуря безопасност. В секундата, в която пожелаят да се откажат… в мига, в който изберат друг живот за себе си, им помагам. Те идват при мен и аз ги измъквам. Помогнал съм на дузини… намирам им подслон и работа, която могат да вършат прави вместо по гръб. Провинциални имения, където могат да бъдат в безопасност… И правя всичко това заради тях.
	Заради сестрата, която не можа да спаси и чийто живот унищожи.
	Заради брата, чийто живот отне така сигурно, сякаш самият той бе предизвикал злополуката.
	— Вината не е твоя — настоя тя. — Нямало е как да знаеш какво ще стане.
	Беше мислил над това стотици пъти. Милион. Но никога не намираше утеха.
	— Ако Бейн бе станал граф… щеше да има наследници. Щеше да има живота, който заслужаваше.
	— Ти също заслужаваш такъв живот.
	Представи си такъв живот за себе си. Онези малки русокоси момиченца с очила и смеещи се момченца, които ловят жаби в горещото девънширско лято. И майка им. Неговата съпруга.
	— Тук грешиш. Не заслужавам. Откраднах го от него. Ограбих го, докато бях в прегръдките на любовницата му.
	Тя застина.
	— Неговата любовница. Точно затова не ме докосна. Не ме целуна. Затова не… с други жени.
	Откъде, по дяволите, знаеше това? Тя отговори, преди да е успял да зададе въпроса.
	— Жената до масата за карти… и мис Тасър… и двете намекнаха, че…
	По дяволите.
	— Така ли. — Това не бе въпрос.
	Тя го притисна с погледа на знаещите си очи.
	— Вярно ли е?
	Можеше да излъже. Беше прекарал половин десетилетие в опити да убеди Лондон, че продължава да води същия безотговорен и безпътен живот. Че жените са негова страст. Можеше да я излъже и тя никога нямаше да разбере истината.
	Но не искаше да я лъже. Не и за това.
	— Изминаха шест години.
	— Откакто си бил с жена?
	Крос не отговори, истината прозираше в мълчанието. Тя настоя, с широко отворени очи.
	— Откакто си бил с която и да е жена? — Изглеждаше шокирана.
	— Да.
	— Но… репутацията ти на легендарен любовник!
	Той наклони глава.
	— Казах ти, че не трябва да вярваш на всичко, което чуваш в дамските салони.
	— Извинявай, но ако си спомням правилно, ти ме съблече, без да използваш ръцете си.
	Представи си я в кабинета си, на онзи стол, сгорещена. По-добре дошла, отколкото бе готов да си признае. Срещна погледа й.
	— Късмет.
	— Ти не вярваш в късмета.
	Пипа беше невероятна. Съвършената съпруга за него.
	— Шест години, без да докоснеш жена — рече тя с благоговение.
	— До тази вечер.
	— С мен — прошепна младата жена.
	Искаше пак да споделят онзи миг, да я докосне отново.
	— На теб не мога да устоя.
	Устните й се извиха в усмивка на пълно женско задоволство и мъжествеността на Крос незабавно се втвърди, макар да се бе заклел да не я докосва, да не се изгубва в нея. Дори сега, когато бе неин с всеки свой недостоен сантиметър.
	— Значи въздържанието е твоето наказание? Твоето изкупление?
	— Да. — От нейните уста звучеше идиотски. Въздържанието не бе възможно с Филипа Марбъри. Не и когато бе така очевидно създадена за него.
	Петнадесет минути в ниша в клуба не бяха достатъчни.
	Цял живот нямаше да е достатъчен.
	— Но не мога да се въздържа. Не и с теб, Пипа. А ти скоро се омъжваш.
	Тя се поколеба, после прошепна:
	— За друг.
	Думите му причиниха болка.
	— Да. За друг.
	— Както и ти.
	— Да. — Последното му изкупление.
	Пипа вдигна ръка, постави длан на бузата му и той не можа да устои да не я покрие със своята длан и да я задържи. Да й се наслади.
	— Джаспър.
	Обожаваше да чува кръщелното си име от нейната уста. Искаше да го чува отново и отново. Цял живот. Може би щеше да има възможност, ако бе друг човек.
	Трябваше да я остави.
	Не бе негова, та да я докосва.
	— Джаспър — прошепна тя отново.
	Повдигна се на пръсти и обви врата му с другата си ръка, притисна красивото си тяло в неговото и единствено лененият плат делеше ръцете му от нежната й, прекрасна кожа.
	Не биваше.
	Всеки сантиметър от тялото му копнееше за нея. Искаше да я вдигне, да я положи върху леглото и да я вземе… само веднъж.
	Никога нямаше да е достатъчно.
	— Ако наистина искаш да ме спасиш… — прошепна тя, а устните й бяха катастрофално близо.
	— Искам — призна той. — Господ да ми е на помощ… Не мога да понеса мисълта да бъдеш наранена.
	— Но ти ме нарани. И дори в момента ме нараняваш. — Говореше тихо и нежно, неустоимо дяволито, макар да не го бе очаквал от нея.
	Прегърна я през кръста и се наслади на топлината на тялото й през нощницата.
	— Кажи ми какво да направя, за да престана — рече той, но знаеше отговора.
	— Желай ме — отвърна тя.
	— Но аз те желая. — Желаеше я от мига, в който я срещна. — Искам всеки сантиметър от теб… Искам тялото, ума и душата ти. — Поколеба се, думите предизвикваха болка. — Никога нищо не съм желал както теб сега.
	Пръстите й се плъзнаха в косата му, заровиха се в нея.
	— Докосни ме.
	Не можеше да й откаже. Не можеше да устои да не погледне назад.
	Един поглед. Една нощ.
	Само това можеше да има. И то бе повече, отколкото заслужаваше.
	Една нощ и щеше да я остави на съвършения й, идеален свят.
	Една нощ и щеше да се върне в своя ад.
	— Няма да съсипя живота ти, Пипа. Няма да позволя да бъдеш унищожена.
	Тя притисна устните си в неговите, нежната й кожа го подлудяваше, и прошепна толкова тихо, че той едва я чу.
	— Обичам те.
	Думите го разтърсиха и той не можа да се сдържи. Взе я на ръце и даде и на двамата онова, което искаха. Онова, което щеше да промени едновременно всичко и нищо. Притисна я към себе си, обожаваше как тялото й му се подчинява и се притиска в неговото. Тя прокара уста по брадичката му, подлуди го.
	Не трябваше да го обича.
	Той не я заслужаваше.
	— Ти си забележителен човек — прошепна тя с устни до ухото му. — Не мога да се сдържа.
	Тази една нощ щеше да го унищожи.
	Но нямаше начин да й устои. На брилянтния й ум. На красивото й лице.
	Никога не бе могъл да й устоява.


>	Глава 16

	Не беше докосвал жена от шест години. Беше устоял на всички… преди нея.
	Досега.
	До този момент, когато я вдигна на ръце и я занесе в леглото, в което бе спала през целия си живот, и я покри с тежкото си тяло, притисна я с дългите си крайници и здрави мускули и й обеща удоволствие, каквото никога не бе познала.
	Преди осем дни тя стоеше в кабинета му и го молеше да я научи как да съсипе репутацията си, и ето го най-после урока, за който бе молила. Урокът, който отчаяно искаше.
	Целуна я и целувката бе съвсем различна от онази, която бе спряла дъха й по-рано вечерта, но бе също така опустошителна. Целуваше я бавно, устните и езикът му я завладяваха, тя се притискаше в него, моментално отдадена на удоволствието, което само той можеше да й даде.
	Въздъхна от задоволство, но той заглуши въздишката й с дълга милувка с език и устни, след това вдигна глава и срещна погледа й на светлината на свещите.
	— Ти си най-невероятната жена, която някога съм познавал — прошепна. — Караш ме да желая да те науча на всяко порочно нещо, което съм правил… за което съм мечтал.
	Думите бяха удоволствие и горещина, бързо я разпалиха и тя затвори очи, за да се наслади на усещането. Той погали с устни бузата й и спря до ухото й.
	— Това харесва ли ти?
	Пипа въздъхна доволно.
	— Стаята се върти.
	Той засмука меката част на ухото й.
	— Мислех, че съм единственият, който го забелязва.
	— Какво я кара да се върти?
	— Моята малка учена… щом имаш време да се чудиш, значи не си върша работата достатъчно добре.
	И вече пет пари не даваше дали стаята се върти, защото земята бе изтръгната от оста си, защото устните му бяха върху нейните, дланите му галеха краката й все по-нагоре и по-нагоре, като повличаха и нощницата със себе си, и тя искаше единствено да го докосва на всяко възможно място.
	Една дълга ръка се мушна под нощницата, обхвана дупето й и го повдигна нагоре, а после ласкави пръсти разтвориха бедрата й.
	Той се настани между тях и твърдата му и гореща мъжественост се притисна в пулсиращата й сърцевина, и тя си помисли, че ще умре от удоволствие. Гърчеше тяло, не мислеше за нищо друго, освен да го докосва и да е възможно по-близо до него.
	Той отдръпна устни от нейните и прошепна името й. Раздвижи тяло веднъж, два пъти, и всеки път извикваше вълна на удоволствие. Застина над нея и тя отвори очи, незабавно привлечена от красивите му сиви очи. Той притисна челото си в нейното.
	— Шшш, мила. Ще ти дам всичко, което поискаш… но трябва да си тиха… ако баща ти ни чуе… с репутацията ти е свършено.
	— Изобщо не ме интересува — прошепна тя и отново изви тяло.
	И беше вярно. Съсипването на репутацията й си струваше. Щеше да се освободи от Касълтън и да прекара остатъка от живота си с Крос. В неговата бърлога на греха. В прегръдките му. И както му харесваше на него.
	Той никога няма да го позволи, прошепна издайническо тънко гласче, но тя го заглуши. Сега, тази вечер, с него, всичко бе възможно. Утре щеше да се изправи срещу реалността. Но тази нощ… тази нощ бе нейна. Тяхна.
	През тази нощ нямаше място за практичност.
	— Покажи ми всичко. Всичко, което знаеш. Всичко, което харесваш. Всичко, което искаш.
	Крос затвори очи. Върху лицето му се изписа нещо, което можеше да е удоволствие, а можеше и да е болка, и тя се повдигна на лакът, притисна се в него. Хареса й усещането за гърдите й до неговите. Раздвижи бедра, пробва как прилягат към неговите, и движението го накара да простене, отвори леко очи и те проблеснаха, оловносиви, на светлината на свещта.
	— Ще си платиш за това.
	Пипа се усмихна.
	— Не можеш да ме виниш, че експериментирам.
	Той се засмя тихо.
	— Не мога. Все пак, ако нямаше склонност към експерименти, нямаше да съм тук с теб. — Отново я целуна страстно. Когато и двамата се задъхаха, той отново вдигна глава и каза: — По какъв друг начин мога да помогна с проучването, милейди?
	Младата дама дълго се бави с отговора, а погледът й обхождаше красивото му лице. „Остани с мен“, искаше да каже, „и ми позволи да бъда с теб“.
	Но знаеше, че не може. Вместо това вдигна ръце към гърдите му, разтвори реверите на жакета му и притисна длани до жилетката му.
	— Мисля, че за проучването ще е по-добре да си гол.
	Той повдигна вежда и не помръдна.
	— Така ли?
	В отговор тя също повдигна вежда и той се усмихна, стана и съблече жакета, жилетката и ризата си, преди да се върне в леглото.
	— Така по-добре ли е?
	— Всъщност да, сър — отвърна тя и го погали, наслаждавайки се на усещането за кожата му, и й хареса как докосването го накара да замръзне. — Но все още не си гол.
	Той я целуна по врата и захапа лекичко нежната й кожа, а тя потръпна и въздъхна.
	— Ти също.
	— Никога не си показал желанието си да бъда.
	Крос вдигна глава и срещна погледа й.
	— Грешиш, милейди. Искам да си гола всеки един миг от деня.
	Очите й се отвориха широко.
	— Това ще ми причини доста неловки моменти.
	Белите му зъби проблеснаха, а дяволитата усмивка я караше да го харесва още повече.
	— Не и тук.
	Той съблече нощницата й, захвърли я, но падна върху Тротула, която изненадано изсумтя. И двамата я погледнаха и Пипа се засмя.
	— Може би трябва да я изведа от стаята?
	Крос срещна погледа й, сивите му очи бяха весели, усмивката му извикваше удоволствие у нея — чисто и невъздържано.
	— Може би така ще е най-добре.
	Пипа стана и открехна вратата, колкото болонката да мине. После я затвори и се обърна към него, като попи с очи дългото му мускулесто тяло. Той на свой ред я гледаше втренчено.
	Чакаше я.
	Съвършенство.
	Той беше съвършен и тя бе гола за него, окъпана в светлината на свещта. Веднага я обзе смущение — по-силно, отколкото онази нощ в кабинета, когато се бе докосвала под внимателните му напътствия. Тогава поне носеше корсет. И чорапи.
	Тази нощ бе съвсем гола. Тялото й имаше недостатъци, още по-подчертани заради неговото съвършенство. Той дълго я гледа, преди да протегне едната си мускулеста ръка с дланта нагоре в неустоима покана.
	Пипа отиде при него без колебание, той легна по гръб и я придърпа върху прекрасните си мускулести гърди, като я гледаше изучаващо.
	Нервна и обзета от трепет, Пипа покри гърдите си.
	— Когато ме гледаш така… прекалено е.
	Крос не отмести поглед.
	— Как те гледам?
	— Не мога да го опиша точно… но сякаш можеш да надникнеш в мен. Сякаш, ако можеше, щеше да ме погълнеш.
	— Това е копнеж, любов моя. Желание, каквото досега не съм изпитвал. Направо треперя от страст. Ела тук. — Беше невъзможно да устои на тази молба, която съдържаше обещание за удоволствие, каквото не е и сънувала. И тя се подчини.
	Когато бе достатъчно близо, той погали пръстите на ръцете й, които закриваха гърдите.
	— Треперя от страст, Пипа. Моля те, любима, нека те видя.
	Молбата бе произнесена с дрезгав глас и така нежно, че не можеше да му откаже. Бавно постави длани върху гърдите му, разперила широко пръсти по къдравите косъмчета, които ги обсипваха. Те я разсейваха, наблюдаваше ги как играят, когато мускулите се движат, а после образуваха прекрасна тъмна линия, която се спускаше към плоския му корем.
	Той лежеше неподвижно, докато тя го докосваше, мускулите му бяха твърди и съвършени.
	— Толкова си красив — шепнеше, докато галеше ръцете му.
	Крос я гледаше с присвити очи.
	— Щастлив съм, че ме одобрявате, милейди.
	Тя се усмихна.
	— О, да, одобрявам ви, милорд. Какъв забележителен екземпляр.
	Белите му зъби отново проблеснаха, а тя ставаше все по-смела, продължаваше да гали ръцете му, наслаждаваше се на допира и изреждаше: _flexor digitorum superficialis, flexor capri radial is…_ И после нагоре от лакътя: _biceps brachii, tricipitis brachii…_ и накрая рамото, като се любуваше на това как мускулите се напрягаха под дланта й: _deltoideus…_ И по гърдите: _subscapularis… pecioralis major…_
	Застина, после погали извивката на този мускул и… долините на тялото му. Той си пое рязко дъх, когато пръстите й погалиха зърната му, изви гръб, а тя отново застина, наслаждавайки се на въздействието, което имаше върху него. Докосванията й му харесваха, той я желаеше. Пипа повтори ласката, този път — с палец.
	Крос изсъска от удоволствие и едната му широка длан погали ямката зад коляното й, обляха я вълни от горещина.
	— Не спирай сега, любов моя. Това е най-доброто съблазняване, на което съм бил подложен. — Дланта му се плъзна по кожата й и сега бе на коляното й. — Кажи ми… какво е това?
	Пипа си пое дълбоко дъх.
	— _Vastus medialis._
	— Ммм. — Пръстите му се придвижиха по-нависоко. — А това?
	Тя потръпна.
	— _Rectus femoris._
	После дланта му се плъзна по вътрешната страна на бедрото й.
	— Умно момиче… а това?
	— _Adductor longus…_
	И по-високо.
	— _Gracilis…_
	Останала без дъх, тя разтвори бедра, за да му осигури по-добър достъп, и той я възнагради, като се придвижи още по-нагоре, галейки я нежно.
	— А това, любима? Какво е това?
	Тя поклати глава, отчаяно копнееща за още. Бореше се с думите.
	— Това не е мускул.
	Ласката стана по-настойчива. Достатъчно, че да я подлуди.
	— Така ли?
	— Да — въздъхна тя.
	Дланта му се премести и остави болезнен копнеж след себе си.
	— Разбирам.
	Тя сграбчи ръката му.
	— Не спирай.
	Крос се засмя тихо и дяволито, повдигна се и я дари с една от онези дълги и подлудяващи целувки, смучеше и ближеше, завладяваше я, докато тя не се изгуби в него… И едва тогава, когато отново бе притисната в него, задъхваща се и завладяна от настойчивото горещо желание, той я докосна там, където искаше.
	Галеше пулсиращата й плът, даваше й точно онова, за което тя копнееше. Пипа се задъха.
	— Джаспър. — И той възнагради тихия й вик с ласка точно там, където удоволствието се събираше.
	И той отново се надигаше, този таен и порочен екстаз, който й бе показал преди… и тя искаше да го почувства в ръцете му, до топлото му тяло. С него.
	С него.
	— Не. — Хвана ръката му и спря ласките. — Не… не и без теб.
	Погледът му омекна.
	— Прекрасна Пипа… Желая те повече, отколкото можеш да си представиш, но не мога да те взема. Не мога да те съсипя. Няма да го направя.
	Думите му предизвикаха разочарование.
	— Не ме интересува. Искам го.
	Той поклати глава.
	— Утре ще те интересува. Когато осъзнаеш какво си сторила.
	Тя отново се надвеси над него, целуна го нежно по гърдите. Обожаваше тихите му стонове, предизвикани от ласките й.
	— Няма да съжалявам. Искам го — прошепна в косъмчетата. — Ако не можем да се имаме… — Един друг. Не каза това. — Искам тази нощ. — Вдигна глава. Желанието, копнежът и любовта извикваха болка. — Моля те… — помоли го и дланите й се плъзнаха по пътечката от косъмчета към колана на панталона му. — Моля те, Джаспър.
	Той затвори очи, а мускулите на врата му се опънаха и напрегнаха.
	— Пипа, опитвам се да постъпя както е редно. Да бъда почтен.
	И тя разбра. Веднъж я бе обвинил, че светът й е черно-бял, че мисли всичко или за истина, или за лъжа. Но в този момент тя разбра, че съществува и сивото. Видя, че онова, което за него е правилно, всъщност е погрешно. Че чувството му за почтеност няма да донесе утеха на нито един от двамата.
	Утре можеше да бъде почтен.
	Утре всичко щеше отново да е правилно и грешно. Истина и лъжа.
	Но тази нощ бе различно.
	Наведе се, притисна голите си гърди към неговите и завладя устата му за дълга целувка — както се бе научила от него — отказвайки му възможността да се отдръпне. Отказа и да се съобрази с неговите разбирания за почтеност.
	— Това е правилно, Джаспър. Една нощ с теб. Моята първа нощ… единствената ми нощ. Моля те.
	Ръката му се спря на гърдите й и тя долови конфликта, който бушуваше в него — обичаше го още повече заради това.
	— Ще съжаляваш.
	Нямаше да съжалява. Знаеше го с абсолютна сигурност.
	— Никога няма да съжалявам за това. Никога няма да съжалявам, че съм била с теб. — Едва след като го изрече, й хрумна, че е вярно. Че тази нощ ще е най-хубавата в живота й, независимо дали ще се омъжи за Касълтън, или ще остане стара мома със съсипана репутация. Винаги щеше да си спомня с наслада този миг.
	Нямаше да му позволи да си отиде.
	— За теб тази нощ също е първата… първата от шест години насам. — Очите му потъмняха и тя видя обещанието за удоволствие в тях. Изкушаваха я. — Подари ми тази нощ, Джаспър. Нека бъде моя. Моля те.
	Палецът му погали зърното й и удоволствието я прониза чак до мястото, където лежеше ръката му — непоносимо изкушение. Тя се задъха и той я целуна страстно, после се отдръпна.
	— От самото начало се опитвам да ти устоя. И всеки път не успявам.
	— Дано не успееш и сега — прошепна тя. — Няма да го понеса.
	— Едва ли ще мога — отговори той, обърна я и разтвори бедрата й така, че тя да го възседне. Голото й дупе се притисна към твърдото доказателство за възбудата му. Едната му силна ръка я дръпна надолу и целувката му я опустоши, дълга и страстна, извикваща копнеж по цялото й тяло — гърдите, бедрата и мекотата между тях.
	Тя се задвижи над него и той откъсна устата си от нейната, шумно поемайки си въздух, отметна глава назад и разкри дългия си мускулест врат, напрегнат от удоволствието. Когато отново я погледна, погледът му бе натежал от чувствени усещания.
	— Ще те разбия, Пипа. Ще ти покажа удоволствие, което не познаваш и за което дори не си мечтала. Отново, отново и отново, докато не започнеш да ме молиш никога да не спирам.
	Думите отекнаха в най-дълбоките й и тъмни кътчета… онези, които копнееха за него.
	— Вече те моля — каза тя. — Не спирай.
	Крос се усмихна, ръцете му се спряха на гърдите й и ги загалиха, докато не станаха твърди и не започнаха да я болят.
	— Не бих си и помислил. — Дръпна я към себе си и я завладя с устни, език и зъби, докато тя не се изгуби в усещанията.
	Човешкото тяло наистина бе нещо великолепно.
	— Джаспър… — прошепна и вложи в името му чар, удоволствие и желание, а той замени устните си с пръст и мъчително бавно започна да описва кръгове.
	— Гърдите ти стават твърди… копнееш за мен. За устата ми.
	Тази игра бе за двама. Тя се притисна към него.
	— Вие също ставате твърд, милорд.
	Крос отвърна на милувката й и Пипа въздъхна от удоволствие.
	— Това се дължи на теб, моя малка ученолюбивке.
	Тя не можа да устои.
	— Бих искала да наблюдавам това явление, ако е възможно.
	Той взе ръцете й в своите и ги сложи отпред на панталона си.
	— Далеч съм от мисълта да преча на проучването ти.
	Пръстите й се плъзнаха по твърдината и тя откри, че отчаяно иска да го види. Да го почувства. Да бъде с него по всеки възможен начин. Но не знаеше какво да прави в тази ситуация. Хвана едно копче и срещна погледа му.
	— Може ли…
	Той издиша и се засмя.
	— Бих искал да го направиш.
	И тя разкопча панталона му възможно най-бързо — което пак й се стори бавно — и го разкри, твърд, дълъг и…
	— О, Господи — прошепна, не се сдържа, разтвори дюкяна и протегна ръка към него. Галеше го по цялата дължина, докато Крос не започна тихо да стене. Тогава спря, несигурна, и вдигна поглед към него.
	— Да не би да е…
	— Невероятно е — прошепна той, хвана ръката й и й показа как да го докосва. Загледа как пръстите й играят по плътта, наслаждавайки се на това, че е едновременно гальовен и твърд като стомана. — Когато те видях за първи път… в кабинета ми… — думите излизаха задъхано от устата му, тъй като тя продължаваше да го гали, — исках да ме докоснеш. Не можех да престана да мисля за пръстите ти. Бях обсебен от тях.
	Тя срещна погледа му, див и дяволит.
	— Съвършени са. Никога не съм изпитвал нещо така божествено. — Едната му ръка се озова до сърцевината й и пръстите му потънаха в нея с шокираща лекота. — Освен това. — Палецът му намери онова прекрасно място. — Това също е божествено. — Правеше кръгове, отново и отново. — Дори може би е самият рай.
	Тя се повдигна, за да му осигури по-добър достъп, да позволи на пръстите му да потънат по-дълбоко и се съгласи с него. Дишаше учестено, удоволствието прииждаше вълна след вълна и силите я напуснаха, ръцете й се отдръпнаха от него и тя се отдаде на усещанията.
	— Толкова си красива — каза й той, — толкова мека, хлъзгава и абсолютно съвършена.
	Тя не можа да спре виковете, които той изтръгна от нея, движенията на бедрата, продължаваше да се притиска в него, молеше го за удоволствието, което й бе показал преди… удоволствието, което я бе научил да намира. Той плъзна втори пръст в сърцевината й и тя изви гръб, наслаждавайки се на усещането.
	— Толкова си стегната. Толкова влажна. — И тези порочни думи извикаха у нея още по-отчаяно желание. — Искам да съм в теб, когато стигнеш края.
	И когато чу тези странни думи, които никога преди не бе чувала, тя разбра, че също го иска. Сведе поглед към него и прошепна:
	— Моля те…
	Той присви силно очи и те станаха просто цепки.
	— Моля те какво, любов?
	Трябваше да се смути, но го желаеше прекалено силно.
	— Моля те… вземи ме.
	Той изруга тихо.
	— Не мога да чакам и миг повече.
	Тя реши, че той ще се озове отгоре й, затова понечи да се отдръпне, за да могат да променят положението на телата си, но той я повдигна, за да е над него. Объркана, тя срещна погледа му.
	— Не трябва ли…
	— Не.
	Тя може и да нямаше опит, но знаеше как става актът. Постави длани на гърдите му и усети как бие сърцето му.
	— Сигурен ли си? Никога не съм чела за… Както разбрах, трябва да съм под теб…
	— Кой от нас е правил това и преди? — Пръстите му я погалиха дълбоко и умело, тя въздъхна и костите й се превърнаха в желе.
	Когато ласката престана, оставяйки я празна и копнееща, се върна логиката.
	— Е, и за теб е минало известно време — отбеляза.
	Той се засмя, тихо и напрегнато. И прекрасно.
	— Имайте ми доверие, умнице. — Залюля бедра и върхът на члена му влезе в нея, предизвиквайки вълна на почти непоносимо удоволствие. — Спомням си основното.
	И той се плъзна бавно и контролирано в нея и тя си помисли, че може да умре от усещането за твърдостта и топлината му, за това как я разтяга и изпълва. Усещането бе странно, отчасти болка, но най-вече удоволствие. Очите му се ококориха, когато тя му позволи да потъне дълбоко, той застина и втренчи поглед в нея. В очите му имаше тревога. Ръцете му обхванаха бедрата й.
	— Пипа? Боли ли, любов? Да спрем ли?
	Щеше да го убие, ако спреше. Това бе най-удивителното й преживяване. В този миг разбра, че всичките й страхове, въпроси и тревога, които бе имала по отношение на този акт, са… безпочвени. Сега го разбираше, разбираше и въздишките, изчервяванията и многозначителните усмивки на сестрите си и на жените из цял Лондон. И искаше всичко… всичко.
	— Да не си се осмелил да спреш — прошепна. — Забележително е.
	Тя се повдигна, за да види какво ще е усещането за него в нея, и той накъсано изруга.
	— Да, нали? — съгласи се и добави: — Ти си забележителна. — Ръцете му я насочваха, повдигаха я, оставяха да се плъзга нагоре-надолу по цялата дължина на твърдия му и горещ член. — Господи, Пипа… усещането е… — Отново я повдигна и двамата изстенаха, когато тя се плъзна обратно по цялата му дължина. Болката вече си бе отишла, прогонена от непоносимо удоволствие. — Добре ли ти е, любима?
	Обичаше го все повече и повече за това, че се тревожеше за нейното удобство и за удоволствието й. Повдигна се, експериментираше, повтори движението, подпряла длани на гърдите му, докато го яздеше.
	— Да… съвършено е — каза с благоговение. — Великолепно е. — Залюля бедра, срещна за малко погледа му, преди неговият да се плъзне по тялото й. Ръцете и очите му следваха движенията, които тя не можеше да не прави.
	Той я насочваше, шепнейки:
	— Точно така, любов… Не прави нищо, което не ти се струва правилно. Което не те кара да копнееш и да искаш. Вземи удоволствието си, разкошно момиче… — Прошепнатите окуражителни думи бяха придружени с ласките на ръцете му по цялото й тяло. Те изследваха извивките на гърдите и корема й, нежните тайни на бедрата й и на мястото между тях, където той променяше всичко. Където тя променяше всичко. Където той демонстрираше едновременно власт и самоконтрол и й даваше възможност сама да открие удоволствието си.
	Думите му бяха опустошително съблазнителни, погледът му — също, ръцете му я галеха с наложения от нея ритъм — ритъм, който бързо ги доведе до ръба. Тя не успя да спре думите, които отново напираха на устните й, макар да знаеше, че не трябва да ги казва.
	— Обичам те — прошепна, свела поглед към него, изпаднала в еуфория и чувствайки се като кралица и както никога досега.
	Чувствайки се най-после, най-после както трябва.
	Макар да бе направила не каквото трябва.
	И той се раздвижи под нея, повдигна бедра, докато тя се спускаше надолу, наслаждавайки се на усещането за него под себе си, в себе си… Движенията й бяха бързи и силни, пръстите му отново намериха онова местенце между бедрата й, той като че ли знаеше съвсем точно как да я докосва, как да я прави своя. Кръговите му движения й помагаха в преследването на удоволствието. И на неговото.
	— Точно така, любов… Вземи удоволствието си. Вземи и моето.
	— Искам го — каза тя. Желанието й бе горещо и несдържано. — Искам и твоето.
	— Знам. — Повдигна горната половина на тялото си и засмука зърното й, захапа го леко и усещането бе такова, че не можеше да понесе повече — обзеха я изненада и страст и тя се разпадна в ръцете му, тялото й затрепери от бурята на усещанията. Хвана го за раменете, погледите им, сив и син, се впиха един в друг.
	— Обичам те — каза тя отново.
	Признанието победи самоконтрола му — той притисна бедра в нейните, извиваше гръб и се тласкаше към нея и отново потопи ума и тялото й в буря от усещания.
	— Пипа — извика на пресекулки и това бе достатъчно да я изпрати отвъд ръба още веднъж, на мига, потопена в океан от удоволствие. Този път и той бе с нея, силен и уверен.
	Съвършенство.
	Тя се отпусна на гърдите му, той я прегърна и притисна към себе си.
	— Пипа — прошепна с устни до слепоочието й, а сърцето му биеше бързо под ухото й. — Филипа.
	Благоговението в гласа му я накара отново да изпита копнеж. Усети го да се отдръпва от нея, макар да бе все още вътре в нея — по-близо от всеки друг. По-важен за нея от всеки друг.
	Тя го обичаше.
	А той щеше да се ожени за друга.
	Заради нея.
	Не можеше да го позволи. Трябваше да има по-добър начин. Решение, което да направи и двамата щастливи. Тя затвори очи, наслаждавайки се на усещането за топлите му гърди до бузата си, и за един кратък миг си представи какво ли ще е да изпита щастие с него. Да бъде негова съпруга. Негова жена. Негова партньорка.
	Негова любима.
	Това загадъчно чувство вече не бе мит и не извикваше съмнение у нея. Беше реално и толкова силно, каквото Пипа не си бе представяла. Сила, която не можеше да отрече.
	Той й шепнеше — думите по-скоро дъх, отколкото звук.
	— Ти си забележителна. Мога да лежа тук вечно с теб в прегръдките си, останалият свят — на разстояние. Изпитвам болезнен копнеж по теб, любима… дори сега. Предполагам, че винаги ще копнея болезнено за теб.
	Тя вдигна глава и срещна погледа на сивите му очи.
	— Не се налага.
	Той извърна поглед.
	— Напротив. Ти си моето голямо постижение, Пипа. Теб мога да спася. Мога да осигуря щастието ти. И ще го направя. И това ще е достатъчно.
	Думите му не й харесаха.
	— Достатъчно за кого?
	Нещо проблесна в очите му. Болка? Съжаление?
	— Достатъчно за двама ни.
	Обаче нямаше да е достатъчно. Не и за нея. Знаеше го със сигурност.
	— Не — прошепна. — Няма да е достатъчно.
	Той погали с едната си ръка голия й гръб и извика нови усещания.
	— Ще трябва да бъде.
	— Не трябва да се жениш за нея — каза тя тихо и сама долови молбата. Това не й се понрави.
	— Трябва — каза той тихо, но твърдо. — С теб е свършено, ако не го направя. И няма да го позволя.
	— Пет пари не давам. Можеш да се ожениш за мен. Ако мога да избирам графа, за когото да се омъжа…
	— Не. — Опита се да я накара да замълчи, но тя продължи:
	— … избирам теб — каза и гласът й се прекърши.
	Той я притисна към себе си, целуна я по слепоочието и прошепна името й, преди да каже:
	— Не, не избираш мен.
	Само че не беше така.
	— Защо не?
	— Защото избираш Касълтън.
	Това бе едновременно и истина, и лъжа.
	— Точно както ти избираш дъщерята на Найт?
	Докато лежиш тук с мен?
	Ръцете му застинаха.
	— Да.
	— Но ти не я познаваш.
	— Така е.
	— Не я обичаш.
	— Така е.
	А мен обичаш ли ме?
	Не можеше да го попита. Не можеше да понесе отговора.
	Но той сякаш разбра какъв е въпросът, ръката му обхвана брадичката й и я повдигна, погледите им се срещнаха… устните им — също.
	Тя предположи, че това означава „да“.
	Той я положи по гръб на леглото, влезе между бедрата й и люби ума, душата и тялото й с всичко, което имаше, движеше се уверено в нея и задържаше погледа й с неустоима страст. Целуваше гърдите и шията й, гризеше меката част на ухото й и шепнеше името й.
	В акта нямаше нищо брутално. Нищо зверско.
	Напротив, той я люби бавно и съблазнително, сякаш часове, дни и цяла вечност. Учеше я, докосваше, изследваше я, целуваше я и я галеше. И когато удоволствието я заля на сластни вълни, прониза я и я понесе на гребена на вълната, той погълна виковете й с уста и намери собственото си освобождение, дълбоко и цялостно. И великолепно. После зашепна името й отново и отново и скоро тя вече не чуваше думите, а само смисъла.
	Сбогуването.
	Дълго лежаха заедно, докато не задишаха спокойно и светът се върна и вече не можеха да го игнорират. Той идваше със зората и голямото червено зарево, осветило черното небе зад прозореца.
	Той я целуна по косата.
	— Трябва да поспиш.
	Тя реши да не обръща внимание на времето и се сгуши в него.
	— Не искам да спя. Не искам това да свърши. Не искам да си отиваш. Никога.
	Той не отговори, прегърна я здраво и я притисна към себе си, двамата се сляха и тя вече не знаеше къде свършва едното тяло и започва другото. Дъхът им също се смесваше и не бе сигурна кога той издишва, а тя вдишва.
	— Не искам да спя — повтори, но заплахата от сън бе навсякъде около нея. — Не ми позволявайте да заспя. Една нощ не е достатъчна.
	— Шшш, любима — каза той и широката му длан отново я погали по гърба. — Тук съм. И ти ще бъдеш в безопасност.
	Кажи ми, че ме обичаш, помисли си тя, но знаеше, че той няма да го направи. Въпреки това отчаяно го искаше.
	Искаше да има поне сърцето му, щом не можеше да има него.
	Да има сърцето му. Сякаш можеше да го изтръгне от гърдите си и да й го даде да го пази.
	Не можеше, разбира се.
	Тя се чувстваше така, сякаш вече го бе направила.
	Но сърцето й не бе в безопасност у него.
	И не можеше да бъде.
	Мина дълго време, преди той отново да проговори, но тя вече бе заспала.
	— Една нощ е всичко, което имаме.
	Когато Пипа се събуди, него вече го нямаше.


>	Глава 17

C>
	Има експерименти, резултатите от които са неочаквани и удивителни, а има и такива, които са направлявани от ръката на учения.
	{del}Крос Джаспър{/del} Един велик човек веднъж ми каза, че няма такова нещо като късмет. Съгласила се с неговия начин на мислене, откривам, че вече не съм склонна да оставям делата си на късмета.
	Нито живота си.
@	Научният дневник на лейди Филипа Марбъри,
	2 април 1831 г., три дни преди сватбата
C$
	След два дни Пипа и Тротула извървяха километъра до красивата градска къща на семейство Касълтън на „Бъркли Скуеър“, като че ли бе най-обикновеното нещо на света една дама да се появи на входните стъпала на годеника си само с куче за придружител.
	Тя не обърна внимание на любопитните погледи на минувачите, както и на изненадата на иконома, когато отвори вратата и Тротула се втурна неканена във фоайето, докато Пипа се представяше. След секунди двете с болонката бяха въведени в прекрасен жълт салон за посещения.
	Пипа отиде до прозореца, огледа площада и красивите фасади на къщите наоколо и си представи, че живее тук като графиня Касълтън. Във всяка от тези къщи живееха едни от най-знатните аристократи — лейди Джърси живееше в съседната, за бога.
	Пипа не можеше да си представи покровителката на „Алмак“ да намери време или желание да посети новата си съседка или да подкрепи странните й интереси. В този огромен и добре поддържан дом нямаше място за анатомия.
	По улицата мина виконтеса Тотнъм, както винаги с високо вдигната глава, горда, че е майка на един от най-влиятелните мъже в Британия, бъдещ министър-председател, на когото оставаха три дни до сватбата му с Оливия, най-любимата от петте дъщери Марбъри.
	На Пипа й хрумна, че тази стая, ярка и пълна с луксозни мебели, намираща се на най-екстравагантния площад в Лондон, бе идеалният дом за Оливия и че това е за добро, защото сестра й скоро щеше да заживее този живот. Щастливо.
	Но в тази къща нямаше нищо, което да я прави идеален дом за Пипа.
	И нямаше нищо в господаря му, което да го прави идеалният съпруг за Пипа.
	Нищо не можеше да я накара да хареса това място.
	Крос не бе тук.
	Не, Крос живееше в претъпкан кабинет на главния етаж на казиното, заобиколен от книжа и странни неща, като глобуси, сметала, заплашителни картини, рисувани с маслени бои, и повече книги, отколкото бе виждала в една-единствена стая. Там едва имаше място да помръдне човек, но тя пак се чувстваше по-удобно там, отколкото тук…
	С удоволствие би живяла там с него.
	Кучето седна и въздъхна, с което привлече вниманието на Пипа. Тя го почеса зад ушите и бе наградена за усилието с леко махване с опашка.
	Представи си Тротула да живее там с него.
	Само че не бяха поканени.
	Той си бе отишъл от леглото й в Нощта на демоните, завладял тялото и душата й, сигурен, че тя го обича отчаяно. Два дни го бе чакала да се върне, две нощи бе лежала в леглото си, като се стряскаше при всеки шум, сигурна, че той отново ще се вмъкне в къщата и ще дойде при нея. Сигурна, че няма да я изостави.
	Сигурна, че ще промени решението си.
	Той не го бе направил.
	Беше я оставил сама да обмисля бъдещето си. Да реши какъв е изборът й. Да се вслуша в сърцето си.
	Беше я оставил да стигне до ясното и неумолимо осъзнаване на факта, че тя няма нужда да бъде спасявана.
	— Две прекрасни дами! — Заредените с щастие думи на Касълтън прекъснаха мислите на Пипа и тя се обърна към красивия си усмихнат годеник, а Тротула забърза към него, едва ли не влачеща корема си по земята, нетърпелива за ласки.
	Трудно беше човек да прекара известно време с Касълтън, без да се усмихва. Той бе мил и добър човек. Достатъчно красив, много богат и с титла. Аристократ мечта за всяка майка. Наистина, нямаше какво повече да иска една млада жена.
	Освен любов.
	И изведнъж тази странна, неуловима и неопределима дума бе всичко. Много повече от всичко останало.
	Как бе възможно да е такава глупачка? Тя, която никога не бе вярвала в чувствата… която винаги бе мислила, че нематериалното не е така ценно като материалното, че е по-малко истинско от фактите… която винаги бе игнорирала чувствата, как така сега стоеше тук, в салона на бъдещия си дом, с мъжа, който щеше да стане неин съпруг, и мислеше за любов?
	Крос я бе променил.
	Без дори да се опитва.
	— Милорд — каза тя и прекоси салона, за да го поздрави, — съжалявам, че дойдох без предупреждение.
	Клекнал, за да погали Тротула, той вдигна поглед към нея.
	— Няма нужда от предупреждение. Все пак след по-малко от седмица тук ще бъде вашият дом! — Направи пауза. — Предполагам, че годежът е един вид… предупреждение!
	Ето че той й подсказа как да започне.
	Бе мислила как най-добре да подхване този разговор. Нежно, дипломатично, уклончиво. Но тъй като бе Филипа Марбъри, се спря на честността.
	— Милорд, не мога да се омъжа за вас.
	Ръцете му продължаваха да галят Тротула и за миг тя реши, че не я е чул. Но след няколко дълги секунди се изправи и се залюля на пети, пъхнал ръце в джоба на жилетката си.
	На Пипа й се стори, че останаха така цяла вечност, но тя отказваше да се скрие от него, от милия мъж, който й бе предложил ръката си, макар че можеше да има и по-добра партия. По-нормална жена. Този добър мъж, който я бе ухажвал, въпреки че тя бе най-странната жена в Лондон.
	— Съжалявам — добави.
	— Мислите, че не си подхождаме? — попита той.
	— Напротив, мисля, че си подхождаме — отговори тя. — Но всичко страшно се обърка.
	Графът повдигна вежди.
	— Объркало се е?
	Младата жена си пое дълбоко дъх.
	— Мислех, че мога… — Направи пауза. — Мислех, че ще…
	Мислех, че ще мога просто да проуча брака. Да изследвам удоволствието. Мислех, че няма да пострадам от последствията.
	— Имате ли нужда от още време? Да обмислите? Не трябваше да се сгодяваме така скоро.
	Беше имала повече от година. Беше обмислила брака с Касълтън от всеки възможен ъгъл. Беше планирала живота си с него. Беше готова за него. И само за седмица… за един ден… една минута, изглежда… всичко се бе променило.
	Поклати глава.
	— Нямам нужда от още време.
	Той кимна.
	— Разбирам.
	Беше готова да се обзаложи, че въобще не разбира.
	Той продължи:
	— Мисля, че можем да се научим да се обичаме. Мисля, че аз мога да се науча да ви обичам.
	Мило беше, че го каза. Той бе добър човек.
	Преди това бе достатъчно. Той бе достатъчен. И дори нещо повече. Беше готов да й бъде партньор, да й позволи да живее живота който иска. Да й даде брак. Деца. Сигурност. Всички неща, от които една млада жена през 1831 година имаше нужда.
	Преди.
	Преди тя да реши, че иска повече.
	Срещна погледа на топлите му кафяви очи.
	— За нещастие, аз не мога да се науча да ви обичам. — Той отвори широко очи и тя разбра, че го е наранила с невнимателните си думи. Побърза да поправи стореното. — Не… не исках да кажа това. Само дето…
	Не знаеше какво да каже. Как да върне думите назад.
	Млъкна. Мразеше чувството, което изпитваше, начина, по който напоследък сякаш цялото мъжко население я караше да се чувства.
	И каза истината. Отново.
	— Съжалявам, милорд. — И това наистина бе така. — Но клетвите… Не мога да ги изрека. Не и на вас.
	Той повдигна вежди.
	— Клетвите?
	Глупавата церемония. С нея бе започнало всичко.
	— Подчинение и послушание, чест, в болест и здраве… всичко това. Чувствам, че не мога.
	В кафявите му очи светна искрица разбиране.
	— Аз нямам проблеми с всичко това — усмихна се леко. — Предполагам, че проблемът е в любовта?
	„Откажи се от всички други“, цитира тя наум. Не можеше да се откаже от всички други. Не беше сигурна, че може да се откаже от единствения, който имаше значение. Пое си дълбоко дъх, за да облекчи тежестта в гърдите си.
	— Милорд, страхувам се, че се влюбих, случайно и нещастно, в друг.
	Лицето му омекна.
	— Разбирам. Е, това променя нещата.
	— Така е… — съгласи се Пипа, преди да е променила решението си. — Не, всъщност няма значение. Той… — Направи пауза. — Той ще се жени за друга. — Чувството не е взаимно.
	Касълтън сбърчи чело.
	— Как е възможно това?
	— Не трябва така бързо да заставате на моя страна, знаете ли. Все пак току-що сложих край на годежа ни. Сигурно въобще не ме харесвате вече.
	— Не, не е така. Никога няма да ви намразя. Такива са рисковете, които поемаме в съвременния свят. — Направи пауза и погали Тротула, която се облегна на крака му. — Ако можеше все още браковете да се уреждат с раждането на децата.
	Тя се усмихна.
	— Оплаквате миналото.
	— Аз бих искал да се запазят обичаите от Средновековието — каза той жизнерадостно. — И мисля, че щяхте да сте съвършената господарка на замъка. Заобиколена от хрътки. И на гърба на кон, препасала меч.
	Пипа се засмя на този нелеп образ.
	— Благодаря ви, милорд, макар да се чудя дали съвършените господарки на замъци недовиждат като мен.
	Младият граф махна с ръка към близкия диван.
	— Искате ли да седнете? Да наредя ли да ви донесат нещо от кухнята? — Направи пауза, очевидно питайки се какво предлага човек на бившата си годеница в такава ситуация. — Чай? Лимонада?
	Тя седна.
	— Не, благодаря ви.
	Той хвърли поглед през стаята към кристалната гарафа.
	— Скоч?
	Пипа проследи погледа му.
	— Не мисля, че дамите пият скоч преди единадесет часа.
	— Няма да кажа на никого. — Поколеба се. — Всъщност и аз може да пийна.
	— На всяка цена, милорд… Не бих и помислила да ви попреча да си пийнете.
	Той си наля един пръст от кехлибарената течност и се настани до нея.
	— Майките ни никак няма да са доволни, когато научат.
	Младата дама кимна, осъзнала, че за първи път говорят за нещо сериозно. За нещо различно от кучета, времето и провинциалните имения.
	— Моята ще е по-недоволна от вашата, мисля.
	— Репутацията ви ще бъде съсипана — изтъкна той.
	Тя кимна.
	— Обмислила съм и това.
	Репутацията никога не бе имала голямо значение за нея. За жена, която най-често описваха като странна, имаща много малко общо с другите дами на нейната възраст, репутацията никога не бе имала кой знае какво значение. Тя не можеше да й купи приятели, нито да й заслужи покани в обществото, нито да й осигури уважение.
	Така че това сега не бе най-важното.
	— Лейди Филипа — подхвана той след дълго мълчание, — ако вие… ъ-ъ… ами… ако имате нужда от…
	Тя го гледаше внимателно и забеляза как се изчерви, докато се опитваше да намери подходящите думи.
	— Милорд? — попита след като се видя, че той не може да продължи.
	Той прочисти гърлото си. Опита отново.
	— Ако сте в затруднено положение… — изтърси и махна с ръка към корема й.
	О, боже!
	— Не съм.
	Предположи, че може и да е, но за това щеше да мисли по-късно, ако се наложеше. Без Касълтън.
	Той веднага изпита облекчение.
	— Щастлив съм да го чуя. — После, след миг, в който и двамата възвърнаха спокойствието си, добави: — Бих се оженил за вас въпреки всичко, знаете.
	Тя срещна погледа му, изненадана.
	— Бихте ли?
	Той кимна.
	— Да.
	Не можеше да не попита:
	— Защо?
	— Повечето хора ме мислят за идиот.
	Тя не се престори, че не разбира.
	— Повечето хора са идиоти — каза, изведнъж изпитала желание да защити този мъж, който на мига трябваше да я изхвърли от дома си, но вместо това й предложи питие и разговор.
	Графът наклони глава.
	— Повечето хора ви мислят за странна.
	Пипа се усмихна.
	— По този въпрос повечето хора са прави.
	— Знаете ли, и аз мислех така. Вие сте умна и проявявате силен интерес към животните и странните цветя, и винаги сте се интересували повече от редуването на реколтите в имението ми, отколкото от украшенията в градската ми къща. Никога не съм срещал жена като вас. Но макар да знаех, че сте по-умна от мен, дори аз знаех, че вие знаете, че сте по-умна от мен… Но никога не го показахте. Никога не ми дадохте причина да вярвам, че ме мислите за глупав. Винаги се стараехте да ми напомняте за общото, което имаме. И двамата предпочитаме провинцията. И двамата обичаме животните. — Сви едното си рамо. — Бях щастлив да си мисля, че един ден ще ми станете съпруга.
	— Не мисля, че сте глупав — каза, защото искаше той да го знае. Да разбере, че забърканата от нея каша няма нищо общо с него. Че на него нищо не му липсва. — Мисля, че ще направите някоя жена много щастлива.
	— Но не и вас — каза той простичко.
	Тя поклати глава.
	— Не и мен.
	Имаше време, когато можехте да ме направите щастлива. Вярно беше. Щеше да е щастлива дните й да минават в провинциална идилия, да говори за редуването на реколтата и развъждането на животните, да консултира мъжете и жените, които живееха на земята на Касълтън.
	_Имаше време, когато бях доволна с вас._
	— Ако промените решението си… — рече Касълтън. — Ако в неделя сутринта, след като се събудите, решите, че искате да се омъжите… ще бъда готов — каза щедро той.
	Заслужаваше любов.
	Пипа кимна сериозна.
	— Благодаря ви, милорд.
	Той прочисти гърлото си.
	— А сега какво следва?
	Този въпрос я изпълваше всеки един миг от всеки ден, откакто Крос я бе оставил на сутринта да спи в леглото си, след като бе направил брака й с Касълтън невъзможен. Когато бе направил невъзможно всичко освен мисълта за него…
	Какво следваше сега?
	Щеше да подходи към проблема както към всичко в живота си. Да го обмисли от всички страни, да приеме фактите, да предположи какъв ще бъде резултатът. И накрая щеше да стигне до заключение — единственото, което се приближаваше до желания от нея резултат. Резултатът, за който копнееше.
	Затова тази сутрин бе станала рано, беше се облякла и дошла на „Бъркли Скуеър“. Беше почукала на вратата на годеника си, беше се срещнала с него — изглежда, той беше по-умен, отколкото мислеха всички в Англия — и бе сложила край на годежа си.
	А онова, което следваше, щеше да бъде най-важният експеримент в живота й.
	— Признавам, щастлива съм, че попитахте. — Пое си дълбоко дъх, срещна погледа на Касълтън и отговори на въпроса му. — Виждате ли, трябва ми вашата помощ за онова, което следва.

	* * *

	Два часа по-късно Пипа и Тротула стояха пред задния вход на „Падналият ангел“ и чакаха някой да им отвори.
	След като никой не отговори на няколкото почуквания по огромната стоманена порта, Пипа изгуби търпение и отиде до кухненския вход. Почукването там даде резултат, появи се момче с румено лице, което се зарадва да види кучето, но се смути от присъствието на господарката му.
	— Дидие! — извика. — Има дама на вратата! Истинска дама! И куче!
	— Уморена съм от шегите ти, Хенри — дочу се познатият бумтящ глас. — А сега се върни тук, преди сосът бешамел да е загорял заради мързела ти.
	— Но, Дидие! — извика момчето, без да сваля поглед от Пипа. — Наистина е дама! Онази, която идва при Крос!
	Като чу как бе описана, челюстта на Пипа увисна. Откъде това момче знаеше за срещите й с Джаспър? Преди да е успяла да попита, готвачката французойка бе избутала момчето от вратата и посрещна Пипа с широка усмивка.
	— Върнали сте се за още един от сандвичите ми?
	Пипа се усмихна.
	— Никой не отвори задния вход.
	Дидие отстъпи назад и пусна Пипа в топлата кухня.
	— Защото всичките портиери са в кухнята ми и ми досаждат. — Хвърли скептичен поглед на Тротула. — Кучето може да влезе, но не и да се приближава до храната.
	Пипа пристъпи вътре и заведе кучето в един ъгъл, забелязвайки погледите, които й хвърляха слугите и работниците, събрали се около голямата маса в средата. Несигурна и чувстваща се неловко, тя направи реверанс и всички повдигнаха вежди.
	— Аз съм лейди Филипа Марбъри.
	Портиерът, който им бе отворил през нощта, когато бе дошла с Крос, се извисяваше над всички.
	— Знаем коя сте.
	Тя кимна.
	— Отлично. Тогава няма да имате нищо против да кажете на Негово Благородие, че съм тук. — Настъпи мълчание, върху няколко лица се изписа недоумение и тя поясни: — Мисля, че го наричате Темпъл.
	Първо проговори момчето, което й бе отворило вратата.
	— Но вие сте дамата на Крос — рече, сякаш това бе всичко, което имаше да се каже по въпроса.
	Дамата на Крос. Думите я стоплиха.
	Макар да не бяха верни.
	— Днес имам нужда от Темпъл.
	Темпъл щеше да й помогне за останалото.

	* * *

	Когато се прибраха онази нощ, Пипа и Тротула бяха пребродили половин Лондон и бяха доста изтощени.
	Без да обръща внимание на мъмренето на майка си, че графините не излизат от къщи без друг придружител освен куче и че за Пипа ще е лошо, ако се събуди с настинка в сватбения си ден, и че просто трябва да хапне нещо, тя пропусна вечерята и се качи в стаята си да си легне. Пропълзя между колосаните ленени чаршафи и си представи, че миришат на мъжа, за когото бе мислила цял ден. Цяла седмица. Цяла вечност, както й се струваше. Трябваше да спи, но вместо това прехвърляше отново и отново в ума си своя план. Движещите се парченца, променливите — едновременно определени и неопределени — процеса, участниците.
	Пипа лежеше в леглото, галеше Тротула по главата и мислеше за Джаспър Арлеси, граф Харлоу. За всичко, което бе чула за този странен, изплъзващ се благородник. Знаеше, че не е заел мястото си в парламента. Знаеше, че не посещава балове и вечери, нито дори театрите. Всъщност той, изглежда, избягваше всичко, което можеше да го вкара в контакт с висшето общество… Не правеше нищо друго, освен да ръководи един от най-ексклузивните лондонски клубове.
	Знаеше още, че се проявява като абсолютен глупак, щом бе готов да погуби живота си заради убеждението, че спасява нея.
	Но най-важното бе, че знаеше, че той греши. Не тя имаше нужда да бъде спасена.
	А той.
	И тя беше жената, която щеше да го спаси.


>	Глава 18

C>
	Времето за наблюдения изтече.
	Сега е време за действие.
@	Научният дневник на лейди Филипа Марбъри,
	3 април 1831 г., един ден преди сватбата
C$
	Тя щеше да се омъжи на следващия ден.
	За друг.
	И вместо да е у дома й, в спалнята й и в прегръдките й, вместо да дава и получава удоволствие, той беше тук, в едно от най-тъмните лондонски кътчета, сега осветено заради отпразнуването на предстоящата му женитба.
	Найт не бе устоял на изкушението да се отдаде на бащински триумф. Крос щеше да се ожени за Меган Маргарет Найт и скоро щяха да им се родят деца. И ако това не бе причина за вечер на грях и разврат, то нищо друго не можеше да бъде.
	Група мъже до близката маса извикаха възбудено, когато заровете се обърнаха в тяхна полза, и Крос загледа как ги вземат и ги връщат в центъра на масата и как виконт Денсмор ги целува и отново ги хвърля. Три. Четири.
	Всички около масата нададоха стонове на разочарование и това достави на Крос перверзно удоволствие. Щом той не можеше да е щастлив тази вечер, никой не трябваше да бъде. И никой не трябваше да изпитва удоволствие, щом му бе отказано на него.
	Бяха изминали четири дни, откакто се бе докоснал до щастието — и то за кратко. Четири дни, откакто се бе докоснал до удоволствие, нежна кожа и бездиханни думи. Четири дни след като бе имал Пипа за една съвършена, опустошителна нощ. Четири дни, които се бяха проточили като цяла вечност и всеки миг го изкушаваше да отиде при нея. Да я открадне и да я скрие от света и осъдителните погледи.
	Имаше двадесет и пет хиляди акра земя в Девъншир, където никой нямаше да ги види и двете с Тротула можеха да се разхождат на воля. Щеше да й построи къща за научните й експерименти. Щеше да й даде всичко, от което имаше нужда. Всичко, което искаше. И той щеше да се разхожда с тях, той и децата им, защото според хорските приказки оттеглянето в провинцията спомагаше за създаването на поколение.
	Щеше да направи всичко по силите си тя да е щастлива.
	Но това нямаше да е достатъчно.
	Никога нямаше да е достатъчно. Той никога нямаше да е достатъчен за нея, както не бе достатъчен за Бейн и Лавиния. Тя заслужаваше нещо по-добро.
	Тази мисъл извика болка в гърдите му.
	Касълтън бе по-добрият избор. Той нямаше да я предизвиква. Нямаше да я изкушава.
	Нямаше да я обича.
	Кристофър Лоуи се бе облегнал на масата с рулетката и извика победоносно, когато малкото бяло топче се спря на единия от червените квадрати.
	Крос изсъска гневно. Рулетката бе най-лошата игра — всичко зависеше напълно от шанса, никога не си струваше залога — дори когато човек печелеше. Това бе игра за идиоти. Обърна се и загледа как мъжете потупват Лоуи по гърба и слагат парите си на масата.
	— Колелото е печелившо! — извика някой.
	Крос се обърна, обзет от раздразнение.
	Всяка игра на този свят, която има за цел да изкушава и да взема, бе направен за идиоти.
	— Крос.
	Обърна се и видя Сали Тасър, застанала на няколко крачки от него.
	— Трябва да те убия заради онова, което направи — изръмжа. — И щях да те убия, ако беше мъж.
	Беше го продала на Найт и така го бе принудила да влезе в брак, който не искаше. Да води живот, който никога не би избрал. В този свят на власт и грях, на удоволствие и наказание предателството винаги бе възможност. И се случваше човек да загуби.
	Но Сали не просто го бе наказала с действията си, тя бе заплашила Пипа. И това той никога нямаше да й прости.
	Гневът му извираше на повърхността, докато се приближаваше към нея, и тя се уплаши. Крос започна да я бута през тълпата играчи, между масите за карти и зарове, докато не се озоваха в един ъгъл, по-тъмен и по-негостоприемен от основния етаж на клуба.
	— Кажи ми, колко получи за моето бъдеще? Няколко лири? Нова рокля? Изкуствена огърлица? След всичко, което направих за теб? За момичетата ти? И ти ми се отплащаш така? Като заплашваш единствената жена, която ми е скъпа?
	Тя поклати глава. Кафявите й очи мятаха мълнии.
	— Много ти е лесно да ме съдиш, нали?
	— Ти заплашваш нещо мое — прогърмя гласът му и му се прииска да удари юмрук в стената. Никога през последните шест години не бе губил така самоконтрол. Не бе така невъздържан. Мисълта, че Пипа е в опасност, го караше да трепери от страх и гняв и още половин дузина ужасяващо мощни емоции бушуваха в него.
	А какво щеше да прави, когато тя се омъжеше?
	Сали го спаси от отговора на този въпрос.
	— Ти, с твоя съвършен живот и купища пари. Никога не ти се е налагало да падаш на колене, за да заслужиш храната си, и да останеш на колене, за да благодариш на някакъв непознат за монетата… Ами ако се беше провалил…
	— Ако се бях провалил, нямаше да има опасност за теб.
	— Нямаше да има опасност за мен? — подигра му се тя. — Щеше да ме изпратиш в провинцията да изживея дните си, стара кобила, изпратена на пасбището? Може и да няма опасност, но не носи задоволство.
	— Много хора мислят различно.
	— Е, не и аз — каза тя. — Ако се беше провалил и Найт бе открил каква е ролята ми в плановете ти, сега щях да работя на улицата. — Направи пауза. — Животът ми е хубав, Крос, и искам да си остане такъв. Ти щеше да направиш същото.
	Само че не бе го направил. Да запази живота си какъвто бе, би означавало да хвърли Пипа на Найт и да откаже да изпълни молбата му. Да откаже да се ожени за Маги.
	Но Пипа бе на първо място.
	И винаги щеше да бъде.
	— Ако се замислиш, направих ти услуга. Получи съпруга. И ще се сдобиеш с наследник. Няма да съжаляваш.
	Грешната съпруга. Грешният наследник.
	— Ще съжалявам всяка минута от живота си — каза.
	— Крос… — поде Сали. — Съжалявам, знаеш. Заради дамата. — Гневът му утихна малко. — Лейди Филипа бе мила с мен. По-мила от която и да е друга аристократка. И в мига, в който казах на Найт за нея, знаех, че ще съжалявам.
	— Не ти приляга да произнасяш името й. — Тя бе по-добра от това място и от всички тях, взети заедно.
	— Вероятно не. Но изборът не е твой.
	— Трябва да бъде.
	Сали се усмихна леко.
	— Нито за миг не се съмнявай, че каквото бе сторено, бе сторено за нея. Не за теб.
	Което означаваше, че Пипа ще е по-щастлива без него, че заслужава повече, отколкото той можеше да й даде.
	Истина.
	— Внимание! — Силният глас на Найт привлече вниманието и на двамата, те се обърнаха и го видяха с накривена яркочервена шапка върху една от масите в центъра на казиното. — Внимание! — извика той отново и почука с бастуна си със сребърен връх по износеното сукно, с което накара да замлъкнат силната музика и пиянското бърборене. — Имам нещо да кажа, непочтителни момичета!
	Найт се усмихна широко, а залата се изпълни със смях. Крос стисна зъби, защото знаеше какво ще последва.
	— ’Се още съм ви ядосан задет’ си изгубихте времето около масите на „Ангелът“ оназ’ вечер дет’ я наричат Нощта на демоните. Да пиете чай и да ядете сладки с тълпа благородници, коит’ не могат да разпознаят асото от задниците си. Но таз’ вечер съм готов да прощавам, отчасти защот’… — обърна светналия си поглед към Крос — поне един от тез’ благородници ще ми бъде семейство!
	Думите му бяха посрещнати с груб, почти оглушителен смях и всички глави се обърнаха към Крос, който не се засмя. Дори не се усмихна. И не помръдна.
	Найт повдигна вежда и протегна ръка на бъдещия си зет.
	— Крос! Кажи и ти някоя дума!
	Смехът отново избухна и застърга по нервите на Крос, на когото му се прииска да убие всеки един от присъстващите. Той скръсти ръце пред гърдите си и поклати глава, без да помръдне, и погледът на Найт потъмня.
	— Ауу… не ще да ми открадне думата! Не са тревожи, момчето ми. Късметът… — Направи пауза и остави думата да увисне между тях. — Късметът е на моя страна напоследък!
	И с тези думи, които му напомниха за жената, която изпълваше мислите му, Найт направи невъзможно за Крос да отхвърли молбата му. Той прекоси залата с преднамерено спокойствие въпреки желанието си да издърпа Найт далеч от масата и да го разчлени крайник по крайник, качи се на масата и застана до него — човека, който го бе надиграл. В крайна сметка.
	Найт го потупа по гърба и Крос каза много тихо:
	— Утре тя ще се омъжи. И ти ще изгубиш контрола над мен.
	Найт каза, широко усмихнат:
	— Глупости. Мога да съсипя и нейната репутация, и таз’ на децата й само с една добре обмислена дума. — Обърна се отново към присъстващите като крал, който говори на поданиците си. — А сега ето я и красивата дама, коят’ спечели сърцето му! Обявата за годежа ще бъде публикувана утре и след три седмици моето момиче ще бъде негово!
	Маги бе качена на масата и Крос трябваше да й признае смелостта, защото нито един свестен баща нямаше да позволи на дъщеря си да припари до това място. И нито един мъж нямаше да допусне тук жена, към която има чувства. Но тази жена, облечена в бледомораво и примирена, стоеше изправена и неподвижна, без да се суети и без да се изчерви.
	Погледна го искрено, право в очите.
	— Милорд. — Направи реверанс. Беше толкова грациозна и не на мястото си, колкото може да бъде човек върху хазартна маса.
	Той наклони глава и си напомни, че е пешка в тази игра. Че Маги ще изгуби най-много. Щеше да получи титла и богатство, но никога нямаше да има съпруг, който я обича.
	Съпругът й винаги щеше да обича друга.
	— Бива си я, Крос! — извика някой от тълпата.
	— Бих искал да сложа ръцете си върху тези крака! — каза един мъж, протегна ръка към обувката й и успя да я пипне, преди тя да възкликне, да се отдръпне и да се притисне в Крос.
	Той може и да не искаше да се ожени за нея, но тя не заслужаваше това. Настъпи дланта на мъжа достатъчно силно, че онзи да не може да я отдръпне.
	— Докоснеш ли я, губиш ръката си.
	Найт се засмя.
	— Виждате ли, той вече я защитава. Не мож’ да държи ръцете си далеч от нея, тоз’ Крос! Ще ми направят красиви внуци! Обзалагам са, че още преди годината да е свършила, ще се появи виконт Бейн!
	Името Бейн, излязло от устните на Найт, предизвика гореща вълна, която заля Крос.
	— А аз залагам двадесет лири, че вече е на път! — извика гръмогласно някой от тълпата.
	Смях и развълнувани викове изпълниха залата, последвани от силното:
	— Целуни я!
	— Ай целуни момичето, Крос!
	Найт се засмя.
	— Аз нямам проблеми с т’ва!
	— Разбира се, че нямаш, копеле — изсъска Крос тихо. — Тя е бъдеща графиня и твоя дъщеря, а ти искаш да я видиш съсипана в казино?
	— Тя е моя дъщеря и твоя бъдеща графиня — надвика Найт крясъците, които изразяваха съгласие. — Предполагам, че целувка в казино са очаква. А аз съм само любезен домакин. Тя няма да слезе от таз’ маса, докат’ те не получат к’вото искат.
	Бузите на Маги горяха и тя вдигна поглед към Крос изпод черните си мигли.
	— Милорд — прошепна, — моля ви. Да приключим с това, какво ще кажете?
	Той я съжали.
	— Съжалявам, че трябваше да стане тук.
	Но Маги също изпитваше съжаление към него.
	— Съжалявам, че е с мен — каза, цялата изпълнена със съчувствие.
	Тя също не заслужава такъв баща.
	Засмя се, но безрадостно.
	— Изглежда, съм обречен да разочаровам жените.
	Тя не отговори и той се наведе да я целуне. Целувката бе кратка, но достатъчна да впечатли тълпата, която не забеляза, че в нея няма чувство.
	Лъжа. Имаше чувство. Вина. Омраза към себе си. Предателство. Тъмно и опустошително чувство за неправда. Тя не беше Пипа. Не беше негова. И никога нямаше да бъде.
	Маги щеше да живее в сянката на неговата умна любима с очила, да бъде заложник на неговото желание да постъпи както трябва, и да предпази една жена дори за това да се наложи да унищожи бъдещето на друга.
	По дяволите.
	— А сега… — Найт отново почука с бастуна си по масата и почукването върна Крос към реалността, — да подновим загубата на пари!
	Дори тези думи бяха последвани от радостни възгласи в тази нощ на нощите, в която уискито се лееше безплатно и всички членове на клуба на Найт празнуваха триумфа му.
	Крос остана дълго върху масата. Чакаше Найт и Маги да слязат и се оглеждаше из казиното, докато белязаният от шарка човек на Найт не го задърпа към задния кабинет по някаква работа.
	Крос бе щастлив да се отърве от бъдещия си тъст, и го успокои това, че колелото на рулетката вече се въртеше, картите летяха над зеленото сукно, а заровете се търкаляха. Найт командваше казиното така, както Уелингтън бе командвал батальон — трябваше да се печелят пари и те се печелеха бързо и ефикасно.
	Погледът му бе привлечен първо от масата, на която се играеше двадесет и едно, около която имаше петима играчи, всеки от които имаше асо, поп, дама или вале с лицето нагоре, а крупието се взираше в двойка. Играта вървеше бързо, никой не бе поискал карта. Пред себе си всеки от играчите имаше карти, чийто сбор беше двадесет или повече.
	Математически почти невъзможно.
	Мисълта бе прогонена от викове отляво, приветстващи успешно хвърляне на зарове. Крос видя следващото хвърляне. Шест и три.
	— Отново девет! — извика крупието.
	Сърцето му заби тежко.
	Отиде до масата, привлечен от играта, неспособен да сдържи любопитството си относно следващото хвърляне. Шест и три.
	— Ура! — извикаха онези, които наблюдаваха играта.
	— Какъв късмет! — извика играчът, у когото бяха заровете, обърна се с лице към нарастващата тълпа и с гръб към Крос. — Никога не съм имал такъв късмет!
	— Кой е този? — попита някой до рамото му.
	— Ако щете вярвайте, но това е Касълтън — бе отговорът.
	— Щастливо копеле!
	— Е, той ще се жени утре… така че заслужава една такава ергенска вечер, не мислите ли?
	Касълтън.
	Ще се жени утре.
	За миг Крос забрави съмнението, което го бе довело до масата, замислен за това, че Пипа щеше да се омъжи утре. За този мъж, който бе край масата за хвърляне на зарове.
	Шест. Три.
	Печалба.
	Нещо не бе наред.
	Вдигна глава и огледа тълпата. Вниманието му бе привлечено от вратата на задната стая, където огромен здравеняк се извисяваше над тълпата.
	Смръщи вежди. Какво правеше Темпъл тук, по дяволите?
	— Двеста и петдесет лири на номер двадесет и три! — Този залог бе направен от Кристофър Лоуи на масата с рулетката вдясно.
	Крос не можа да се сдържи и загледа как рулетката се върти, върти ли, върти и накрая топчето спира на червено.
	Двадесет и три.
	Всички около рулетката закрещяха. Лоуи бе рискувал цяло състояние и спечели почти девет хиляди лири.
	Лоуи, който никога в живота си не бе печелил.
	— Какво ви казах? — извика младият мъж. — Тази вечер съм късметлия, момчета!
	_Няма такова нещо като късмет._
	Нещо не бе наред.
	Проби си път през тълпата. Всеки, с когото се сблъскваше, бе все по-радостен и по-радостен от нечуваните печалби или се вълнуваше, че има асо, че е хвърлил невъзможното шест или че колелото отново бе спряло на червено… Никой не му обръщаше внимание, но накрая пред него се отвори пътека и той видя Темпъл на няколко метра от себе си.
	Огромният му партньор в „Падналият ангел“ не беше сам. До него стоеше червендалест млад мъж във вечерен костюм, който му бе малко широк в раменете. Носеше ниско нахлупено кепе и Крос не можеше да види лицето му… но имаше нещо познато в стойката на тялото му. Нещо определено тревожно.
	Едва когато непознатият се обърна да прошепне нещо в ухото на едно от момичетата на Найт, което му подаде малка торбичка. Крос видя златистите кичури на слепоочието му.
	Очила.
	На нейното слепоочие.
	Филипа.
	Тя се обърна към него, сякаш бе произнесъл името й на глас, и се усмихна широко и щастливо — усмивка, която накара кръвта му да закипи, а сърцето му — да копнее. Как бе могъл да я помисли за мъж? Тя изглеждаше скандално красива и абсолютно опустошителна и той изведнъж отчаяно пожела да отиде при нея. Да я докосне. Да я целуне. Да й осигури безопасност.
	Не че от това желанието му да я убие, намаляваше.
	Инстинктивно протегна ръка към нея, но Темпъл пристъпи напред, сложи голямата си длан на гърдите му и каза:
	— Не сега. Ако я докоснеш, всички ще се досетят.
	Крос пет пари не даваше. Искаше тя да е в безопасност. Но Темпъл бе толкова силен, колкото и прав. След един дълъг миг той го уведоми:
	— Ще се бия с теб на ринга заради това.
	Темпъл се усмихна.
	— С удоволствие. Но ако тя успее, предполагам, че ще ми благодариш.
	Крос смръщи вежди.
	— Да успее? — Обърна се към Пипа. — Какво си направила?
	Тя се усмихна, все едно че бяха на чаено парти. Или на надбягванията в Аскът. Или се разхождаха в парка. Абсолютно спокойна, напълно уверена в себе си и действията си.
	— Не разбираш ли, глупчо? Спасявам те.
	Беше невъзможно да се игнорират оглушителните викове на заобикалящите ги играчи, възбудени от печалбите. Нямаше нужда да погледне, за да разбере какво става.
	— Нагласила си масите?
	— Глупости. — Пипа се усмихна широко. — От това, което съм чувала за Дигър Найт, съм готова да заложа всичко, което имаш, че тези маси бяха вече нагласени. Аз ги оправих.
	Тя беше луда. И той я обичаше. Повдигна вежди.
	— Всичко, което аз имам?
	Пипа сви рамене.
	— Аз нямам кой знае какво.
	Грешеше, разбира се. Имаше повече, отколкото осъзнаваше. И повече, отколкото бе мечтала. И ако го помолеше, щеше да й позволи да заложи всичко, което има.
	Господи, как я желаеше.
	Огледа се и съзнанието му отбеляза зачервените, развълнувани лица на играчите, които бяха близо до тях. Никой не се интересуваше от тях тримата, които стояха встрани. Тези, които не играеха, не заслужаваха внимание. Не и когато толкова много играчи печелеха толкова много.
	В момента тя управляваше масите на едно от най-успешните казина в Лондон. Обърна се към нея.
	— Как…
	Пипа се усмихна.
	— Ти ме научи за заровете с тежести, Джаспър.
	Името го стопли.
	— Но не съм те научил на нищо за картите.
	Младата жена се престори на обидена.
	— Милорд, липсата на доверие в моята интелигентност ме наранява. Мислиш, че не бих се досетила да добавя няколко допълнителни аса в тестето?
	Той не обърна внимание на шеговития й тон. Найт щеше да ги убие, когато откриеше това.
	— А рулетката?
	Тя се усмихна.
	— Употребата на магнита е просто забележителна.
	Беше прекалено умна. Той се обърна към Темпъл.
	— Ти си й показал?
	Темпъл повдигна рамо.
	— Дамата може да бъде много… решителна.
	Господ му бе свидетел, това бе вярно.
	— Тя знаеше какво иска — добави огромният мъжага, — а и ние всички го искаме.
	— Темпъл бе много благосклонен. Както и мис Тасър — добави Пипа.
	Умът на Крос трескаво работеше. Мис Тасър. Сали бе помогнала?
	_Нито за миг не се съмнявай, че каквото бе сторено, бе сторено за нея. Не за теб._
	Това бе имала предвид Сали. Довеждането на казиното на Найт до банкрут, а не годежа на Крос.
	Лудият план на Пипа.
	Но не бяха обмислили всичко. Не бяха помислили какво ще се случи, когато я разкрият. Когато Найт се върне в казиното и разбере какво са направили.
	— Трябва да си тръгнеш оттук, преди Найт да е открил какво си направила. Преди да открие теб. Ще бъдеш унищожена и всичките ми усилия ще бъдат… — изпадаше в паника при мисълта, че Пипа може да бъде наранена. Че Найт може да действа със злоба.
	— Няма да си тръгна — поклати глава тя. — Трябва да видя края.
	— Няма да има край, Пипа. — Отново протегна ръка към нея, отчаяно копнеещ да я докосне, и Темпъл отново го спря. Крос се съвзе. — По дяволите. Найт е най-добрият в бизнеса.
	— Не е по-добър от теб — възрази тя.
	— Да, по-добър е от мен — поправи я той. — Не го интересува нищо освен казиното и неговият успех. А мен ме е грижа за… — остави гласа си да заглъхне, защото знаеше, че не трябва да го изрича. Но знаеше също така, че няма да може да се спре. — А мен ме е грижа за теб, неразумна жено.
	Тя се усмихна и изражението на красивите й сини очи омекна зад стъклата на очилата.
	— Знаеш ли, Джаспър, ти също си всичко, за което ме е грижа.
	Тези думи не трябваше да му доставят такова удоволствие.
	Не трябваше да копнее за тях. Но копнееше, разбира се.
	Тя тръгна към него и той щеше да разтвори прегръдките си и да я заведе в леглото си още на мига, ако не се бе намесил Темпъл, който не знаеше накъде да гледа от неудобство.
	— Не може ли вие двамата да се държите така, когато сте насаме? Когато не съм наблизо?
	Думите му им напомниха къде са. И за опасността, в която се намираше тя. Крос се обърна и потърси с поглед Найт, откри го. В очите му блестеше гняв, докато оглеждаше казиното. Като човек, занимаващ се от много години с този бизнес, знаеше, че нещо не е наред. Прекалено много радост. Прекалено много печалби.
	Погледът му намери Крос в тълпата и в очите му проблесна пламъчето на осъзнаването. Обърна се и даде инструкции на отговорника за масите, който буквално хукна — най-вероятно за нови зарове и тестета карти — а Найт тръгна към тях с твърда крачка.
	Крос се бърна към Пипа.
	— Трябва да си вървиш — каза. — Няма да те хванат. Утре ще се омъжиш. А аз ще се погрижа за ставащото тук.
	Пипа поклати глава.
	— Категорично не. Това е моят план, който съм измислила заради теб и Лавиния. За да съм сигурна, че Найт никога повече няма да ти навреди. И аз ще го довърша.
	У него се надигна гняв.
	— Пипа, това е по-голямо, отколкото можеш да си представиш. Не си планирала как да се измъкнеш. Найт не е особено разтревожен. Знае, че ще възстанови първоначалното състояние на масите още тази вечер и че всички тези хора ще останат, ще залагат и той ще си върне загубените пари. Играчите не спират да залагат, когато са на върха.
	Тя се усмихна.
	— Мислиш, че това не ми е известно? Трябва ли да ти напомня, че научих какво е изкушение от много добър учител?
	Сега не бе време да мисли за уроците им. Устоя на желанието да я докосне, и въздъхна.
	— Не мисля, че си готова за това. Освен ако не изравниш това място със земята, няма такъв план, който може да убеди петстотин пристрастени към хазарта мъже да оставят масите, край които печелят. — Обърна се към Найт и забеляза приближаването му към тях. — И мисля, че приключихме този разговор. Сега ще се прибереш у дома с Темпъл и утре ще се омъжиш. И ще живееш живота, който заслужаваш.
	— Не искам този живот.
	— Нямаш избор. Това е последното, което ще ти дам. И единственото, за което ще те помоля.
	Пипа поклати глава.
	— Не знаеш за какво ме молиш!
	— Знам съвсем точно.
	_Моля те да си отидеш, преди да съм открил, че вече не мога без теб._
	Страхуваше се, че вече може да е прекалено късно, както и беше.
	— Тръгвай, Пипа. — Това бе молба, породена от паниката. Тази жена бе разбила самоконтрола му и това не му харесваше. Лъжа. — Аз ще уредя въпроса тук.
	Младата жена поклати глава.
	— Веднъж ми обеща, че ще играеш по моите правила, ако залагаме на моите маси.
	Искаше му се да я разтърси.
	— Това не са твоите маси!
	Тя се усмихна.
	— Но правилата са мои. — Обърна се към Темпъл. — Ваше Благородие, ще ми окажете ли честта?
	Темпъл вдигна пръст към три пъти чупения си нос и докосна върха му. От една маса наблизо се чу силен глас, който невинно извика:
	— Бога ми! Това е голяма печалба! — Касълтън. Глупавият, обикновен Касълтън беше част от плана… Тези двамата да не бяха полудели?
	Крос погледна към Темпъл, който се усмихна и вдигна едното си рамо.
	— Дамата е уредила всичко.
	— Дамата заслужава един хубав бой.
	Пипа не го гледаше.
	— Нямаш това предвид.
	Нямаше, но не в това бе въпросът.
	Касълтън отново говореше.
	— Чувал съм, че обикновено Найт не държи много пари в брой. Но се надявам, че има достатъчно, за да ми плати печалбата!
	Разговорите около масата заглъхнаха, когато думите стигнаха до съзнанието на играчите, след това всички грабнаха чиповете си и се затичаха към касите. Само за секунди виковете започнаха да отекват из помещението.
	— Найт не може да изплати печалбите!
	— Дайте ми парите сега, преди да е твърде късно!
	— Не искам да остана с ненужни хартийки!
	— Ще изгубите всичко, ако не побързате!
	И просто така, изведнъж, около масите не остана никой… всички бързаха към касите, зад които двама изненадани касиери се колебаеха и не знаеха какво да правят.
	Беше помислила за изход. Трябваше да го очаква, разбира се. Трябваше да знае, че Филипа Марбъри ще подходи към войната както към всичко друго… умно. С ококорени очи, той погледна първо Пипа, после — Темпъл, който се усмихна самодоволно, скръстил ръце пред гърдите си, и не каза нищо.
	Забележително.
	Тя се бе справила.
	Тя беше забележителна.
	Крос улови погледа на Найт, чиито очи бяха ококорени от шока, преди той да изгледа Пипа с присвити очи, да я познае и да бъде обзет от гняв. Обаче гневът не бе добър съветник… защото Найт бе прекалено близо до това да загуби всичко, което бе изградил. Качи се отново на една от масите и приветливо извика:
	— Господа! Господа! Това е клубът на Найт! А не някаква случайна организация! Ние сме способни да изплатим дълговете си! Върнете се на масите! Поиграйте още!
	Широката му усмивка бе греховно изкусителна.
	Настъпи пауза, в която овцете се обърнаха към своя овчар и за миг Крос реши, че желанието за печалба ще надделее.
	Но Касълтън ги спаси. Обезоръжаващият му глас още веднъж се извиси над тълпата:
	— Предпочитам да си получа парите сега, Найт… Тогава ще знам, че си платежоспособен!
	И хората отново се наредиха пред касите, мъжете се блъскаха и крещяха и всичко това много наподобяваше бунт.
	Найт нямаше да може да изплати тези печалби. Бяха го разорили.
	Пипа го бе разорила.
	Защото обичаше Крос. Защото неговото бъдеще я интересуваше.
	Неговото бъдеще, което без нея щеше да е безрадостно.
	Тази мисъл обаче не можа да го занимава дълго, защото бяха изблъскани от играчите, които яростно се тълпяха в желанието си да стигнат касите, отчаяни да получат парите си. Вълната от тела изблъска Пипа на няколко метра. Той протегна ръка към нея и се опита да я хване, но пръстите й само се плъзнаха по неговите и тя падна, погълната от бясната тълпа.
	— Пипа! — извика Крос и се хвърли в мелето, избутвайки мъжете от мястото, където я бе видял за последно, свита на топка, покрила главата си с ръце, получила ритник от тежък ботуш в стомаха.
	Изрева гневно, сграбчи неволния й нападател за яката, заби юмрук в лицето му веднъж, два пъти, преди Темпъл да се изравни с него.
	— Остави го на мен — каза той. — А ти се погрижи за дамата си.
	Дамата си.
	Тя беше негова.
	И винаги щеше да бъде.
	Остави мъжа на Темпъл, без дори да го погледне втори път, клекна до Пипа и разкри лицето й. Едното стъкло на очилата й бе счупено и високо на едната й скула имаше струйка кръв. Крос потисна гнева си и нежно погали мястото, където очевидно я бяха ударили.
	— Можеш ли да се движиш?
	Пипа кимна разтреперана, и той я взе в прегръдките си, за да я защити, без да го е грижа, че проваля прикритието й на непознат, слабичък мъж. Тя притисна лице във врата му.
	— Шапката ми…
	Шапката се бе изгубила в мелето и русата й коса се спускаше свободно по раменете.
	— Прекалено е късно за нея сега — каза Крос, отчаяно търсещ път за бягство.
	Обаче нямаше къде да отидат. Накъдето и да погледнеше, виждаше тълпи от гневни играчи, отчаяни да получат парите си. Разочарованието и алчността, ударите на Темпъл и неговите ги бяха превърнали в ужасяваща, беснееща орда.
	Възможно най-бързо той клекна и бутна Пипа под масата, до която бе стоял Касълтън, и пое ритник с ботуш, от който трепна, преди да се пъхне при нея, покривайки я с тялото си и предпазвайки главата й с ръце от случайни удари.
	— Темпъл — каза тя, гърчейки тяло под него.
	— Той ще се справи — увери я Крос, доволен, че я е грижа за приятеля му. — Той е професионален борец и ще се наслади на всяка минута. Поне докато не ми се удаде възможност да го разчленя крайник по крайник, задето ти е позволил да приведеш в изпълнение този безумен план. — Приглади косата й назад. — Дай да погледна.
	— Не е безумен! — възрази тя, обърна раната си към него и вдигна ръка да провери колко е подуто окото й. — Оу!
	Той отново прокара пръсти по червената струйка и не му хареса това, че тя трепна.
	— Великолепно момиче… — прошепна, свали очилата й и я целуна по слепоочието, по ъгълчето на устните и мекото местенце отстрани на шията й. Тя беше в безопасност. Издиша накъсано и рече: — Трябва да те напляскам.
	— Защо мен? — попита тя, ококорила очи.
	Крос хвърли поглед на тежките ботуши край масата.
	— Сложи началото на бунт.
	— Не преднамерено — защити се Пипа и се обърна също да погледне. — Моето предположение беше, че ще си тръгнат, а не това.
	По друго време, когато не се налагаше да се тревожи за безопасността й, щеше да се усмихне на думите й. Но не и сега.
	— Е, предположението ти е било неправилно.
	— Сега го виждам. — Направи пауза. — Но на практика ти сложи началото на бунта.
	— Мислех, че си ти… — Млъкна, пронизаха го ледени тръпки. — Пипа, ако нещо ти се беше случило… Можеше да бъдеш убита! — прогърмя гласът му, а мускулите му трепереха под напрежението на тревогата и желанието да направи нещо, да се върне в мелето и да се бие, докато страхът си отиде и тя не бъде в безопасност.
	— Бях с Темпъл — прошепна Пипа.
	— Темпъл не е достатъчен. Темпъл не може да осигури безопасността ти — каза Крос с устни в косата й и си позволи да изпита благодарност, че я е открил преди Найт и половин дузина други негодници. — Темпъл не те обича.
	Тя остана неподвижна под него, вдигнала едната си ръка към бузата.
	— А ти ме обичаш?
	Не трябваше да го казва. Не трябваше дори да го мисли. Това само щеше да влоши нещата. Щеше да е по-лошо от това да си хванат в капан насред мелето, сам, под хазартна маса за бог знае колко време с най-неустоимата жена в Британия. В Европа. На земята.
	Да. Да. Обичам те. _Да, желая те._
	— Ти си жена, която създава проблеми.
	Тя отвори очи и му се усмихна лъчезарно.
	— Винаги съм била такава.
	Преди да е успял да отговори, Маги коленичи на няколко метра от тях, повалена от друга тълпа играчи. Пипа ахна, а Крос се поколеба. Знаеше, че трябва да отиде да защити другата жена, но не искаше да остави Пипа.
	— Ще я прегазят! — извика Пипа и Крос тъкмо щеше да й се притече на помощ, но го стори друг. Обгърнаха я силни ръце и джентълменът я прислони под друга маса наблизо.
	Беше Касълтън.
	Крос повдигна вежда.
	— Изглежда, че твоят годеник е повече, отколкото някой от нас си е представял.
	Пипа се усмихна на Касълтън и стомахът на Крос се обърна.
	— Той е добър човек.
	— Аз съм по-добър.
	Искаше му се да го каже, но щеше да е лъжа. Не беше по-добър и Касълтън го доказваше със сегашното си поведение.
	Тя ще е в безопасност с него.
	Пипа обърна сините си очи към Крос.
	— Ти я целуна.
	— Да.
	Тя присви очи.
	— Пет пари не давам.
	— Трябваше да го направя.
	Тя кимна.
	— Знам. Но пак не давам и пет пари. — И тя го целуна, притисна меките си розови устни към неговите, погали с език твърдата му долна устна и той изстена, наклони глава и пое контрола над ласката. Един последен миг. Последна целувка. За последен път щеше да познае вкуса на Пипа и щеше да изживее остатъка от дните си без нея.
	Тя се отдръпна, когато и двамата останаха без дъх.
	— Обичам те, Джаспър — прошепна с устни, долепени до неговите, и думите бяха като оръжие срещу стоманената му воля.
	— Недей — прошепна той. — Аз не съм за теб. Моят живот, моята история, моят свят… нищо от това не е за теб. Ако ме обичаш, само ще се съсипеш.
	Трябваше да знае, че страстното му предупреждение няма нищо да промени. Неговата съвършена Пипа изви очи нагоре и каза:
	— Ти, идиот такъв. Аз вече съм съсипана. Онази сутрин в кабинета си ти ме съсипа за всички други мъже. Няма да се омъжа за Касълтън. Ще се омъжа за теб.
	Да. Всяка негова частица искаше да изкрещи, че е съгласен.
	Всяка, освен склонността към благоприличие, която откри скрита в сърцето си.
	— За жена с легендарен ум ти, изглежда, не можеш да проумееш и най-елементарното нещо! Не виждаш ли, че ще бъда ужасен съпруг? По-лош, отколкото Касълтън някога ще бъде!
	— Не ме интересува — отвърна тя с онази увереност, която Крос бе започнал да обожава. — Обичам те.
	Той затвори очи, защото думите го пронизаха — честност и обещание. И съвършенство.
	— Не, не ме обичаш — каза отново, макар част от него да копнееше да я вземе в обятията си и да отвърне на чувствата й, отново и отново, отново и отново, завинаги. Бе готов да живее тук, под масата, ако бе сигурно, че тя ще е с него.
	Но ето какво й бе причинил.
	Тя бе тук. В хазартен клуб, и то от долнопробните, подходящ за хора, по-недостойни, отколкото тя някога щеше да бъде. Не му харесваше, че е тук, и се мразеше, защото той бе причината за това. Беше обработила масите на един от най-старите клубове в града, сякаш бе родена измамница и мошеничка.
	И той я обичаше заради това.
	Превърнал я бе в нещо, което тя щеше да намрази. Щеше да намрази и него. И някой ден щеше да осъзнае това, а той щеше да я обича толкова силно, че нямаше да може да понесе болката.
	— Това е най-подлото нещо, което си правила — каза. — Да планираш банкрута на казино, да откраднеш от собственика и да предизвикаш бунт, за бога. Веднъж ми каза, че не одобряваш лъжата… Виж в какво те превърнах. Виж как те съсипах.
	— Нищо подобно не си направил. Доказа ми, че черното и бялото не са единствените две възможности. Накара ме да осъзная, че има повече от честно и нечестно, от лъжата и истината. Какво направи той? Открадна живота ти, изнудваше те, принуди те да приемеш бъдеще, което не искаш… това е нечестно. А това, че те обичам, е честно. И ще направя всичко възможно да не бъдеш принуден да водиш живот, който не искаш. Бих го направила отново и отново, и отново без капка съжаление. Без дори и за миг да съжаля.
	— Не може да говориш сериозно.
	— Престани да ми казваш какво мога и какво — не! — извика тя, силна като стомана, поставила длани на гърдите му. — Престани да ми казваш какво е най-доброто за мен. Какво ще ме направи щастлива… Знам какво ще ме направи щастлива — ти. И ти ще бъдеш част от моя живот — прекрасен, великолепен живот. И този живот ще ме направи щастлива, Джаспър. Ще ме направи щастлива, защото ще бъде и твой.
	— Преди две седмици нямаше да кажеш това. Нямаше и да ти хрумне да се занимаваш с масите в някое казино. Да подправяш зарове. Или да унищожиш някого.
	— Преди две седмици бях различна жена — отвърна тя. — Толкова обикновена!
	Нито веднъж не я бе помислил за обикновена.
	— И ти беше различен — добави тя.
	Наистина. Пипа го бе направила безкрайно по-добър. Но пак бе безкрайно по-лош, отколкото тя заслужаваше. Заслужаваше по-добър от него. Много по-добър.
	— Не — излъга. Искаше му се е далеч от нея. Да не е притиснат в нея, отчаян за нея. — Аз съм същият, Пипа. Не съм се променил.
	Думите — по точно ударът — я накараха да отвори широко очи и преди да е успял да се извини, той видя промяната в тях. Тя му вярваше. Вярваше на лъжата му. Най-голямата, която бе изричал.
	След дълъг миг тя проговори, но думите засядаха в гърлото й.
	— Откраднах живота ти. Принуждавам те да приемеш бъдеще, което не искаш, това правя, нали? Това ти причинявам, като те принуждавам да се ожениш за мен. Не съм по-добра от Найт.
	Искаше да й каже истината — че не е откраднала живота му, а го е направила много по-добър. Че го е принудила единствено да се влюби в нея — красива и умна дама. Но знаеше, че няма да постъпи правилно. Знаеше, че тя заслужава някого, който ще й предложи повече от хазартен клуб и опетнена титла. Тя заслужаваше някого, който е подходящ и почтен, който ще й даде всичко, което някога е искала. Всичко, от което някога ще има нужда.
	Всичко, освен любов.
	Никой никога нямаше да я обича така, както я обичаше той. В ничие сърце тя нямаше да поражда такава радост, както в неговото. И никой никога нямаше да я уважава така, както я уважаваше той.
	Той я уважаваше.
	И заради това правеше каквото смяташе за правилно, вместо онова, което отчаяно му се искаше.
	Вместо да я притисне към себе си, да я метне на рамо и да си тръгне с нея завинаги… той й връщаше живота, който заслужаваше.
	— Това направи — каза той, а думите му горчаха. — Веднъж ти казах, че бракът не е за мен. Че любовта не е за мен. Не я искам.
	Лицето й помръкна и той се намрази за това, че я нарани, макар да си повтори, че така ще я спаси. Че така ще й даде живота, който заслужава. И че това ще е единственото дело в живота му, с което ще се гордее.
	Въпреки адската болка, която щеше да изпитва.
	— Утре Касълтън ще се ожени за теб — каза може би на нея… може би на себе си. — Той ще те пази. — Погледът му се спря на графа, хванат в капан под близката маса, обгърнал главата на Маги с ръце. — Той те подкрепи тази вечер, нали?
	Тя отвори уста да каже нещо, но я затвори и поклати глава. В сините й очи имаше тъга.
	— Не го искам — прошепна. — Искам теб.
	Признанието й бе искрено и затрогващо и за миг той помисли, че може да умре от желание, копнеж и любов. Но бе прекарал цели шест години в потискане на желанията си. Шест години, които го бяха калили. Той поклати глава и заби ножа, макар да не знаеше чие сърце ще порази — нейното или своето.
	_Толкова много те обичам, Пипа._
	_Толкова много._
	_Но не съм достоен за теб._
	_Заслужаваш много повече. Много по-добър съпруг._
	— Аз не съм опция.
	Тя дълго мълча, красивите й сини очи се наляха със сълзи — сълзи, които не бяха пролети. Сълзи, които нямаше да си позволи да пролее.
	И тя каза точно онова, което той се надяваше да чуе.
	Онова, което се надяваше, че няма да каже.
	— Така да бъде.


>	Глава 19

C>
	Откритие:
	Невинаги се ръководим от логиката.
@	Научният дневник на лейди Филипа Марбъри,
	4 април 1831 г., сутринта в деня на сватбата
C$
	На следващата сутрин Крос стоеше до прозореца в апартамента на собствениците в клуба и гледаше как долу, в казиното, жените загасят свещите и клубът потъва в мрак. Често наблюдаваше работата на персонала, харесваше му организираността на работата, как спускат големите полилеи на пода, как загасят свещите и ги сменят с нови, за да са готови за вечерта.
	Имаше определен ред в работата. Мракът заменяше светлината в клуба, докато в същото време навън светлината заменяше мрака. Фундаментални истини.
	Постави едната си широка длан на цветното стъкло и завъртя чашата скоч в другата. Беше си налял питието преди час, след като бе извел Пипа от клуба на Найт и бе оставил Темпъл да се погрижи за нея и да я върне в дома й.
	Защото знаеше, че той няма да може.
	Притисна чело към хладното стъкло, загледан надолу как Джъстин подрежда заровете в спретнати редици до ръба на една от масите.
	Тя го беше спасила тази вечер, истинска Боудика*, с острия си ум и обработени зарове — вероятно неговите обработени зарове — допълнителни аса в тестетата с карти и магнитите по рулетките. Като че ли това бе обикновено научно проучване, бе успяла да контролира всичко в казиното на Найт с лекотата на редовен играч.
	[* Боудика е кралица на келтското племе ицени, населявало Източна Англия през древността. През 60 г. Боудика застава начело на въстание срещу Римската империя, което след година е потушено и тя се самоубива. Висока, интелигентна, с червена коса, дълга до бедрата, пронизващ поглед и име, значещо победа, Боудика се е превърнала в национална героиня на Великобритания и универсален символ на жаждата за справедливост, независимост и свобода. — Бел.ел.кор.]
	И го бе направила за него.
	Тя го обичаше.
	Но не толкова, колкото той нея.
	Затвори очи и на вратата се почука. Обърна се към вече отворената врата. На прага стоеше Чейс и макар Крос да не виждаше очите на партньора си, усещаше неодобрението в тях.
	— Ти си идиот.
	Крос се облегна на прозореца.
	— Така изглежда. Колко е часът?
	— Осем и половина.
	Тя щеше да се омъжи след по-малко от два часа. В гърдите му заседна буца.
	— Темпъл се върна.
	Крос тръгна към Чейс, неспособен да се спре.
	— Тя…
	— Предполагам, че се готви за сватбата си с неподходящия жених.
	Крос се извърна.
	— Ще й е по-добре с Касълтън.
	— Това са глупости и ти го знаеш. — Крос не отговори и Чейс продължи: — Но това няма значение. От значение е единствено фактът, че тази вечер лейди Филипа ни спечели ново казино.
	Казиното въобще нямаше значение. Крос не даваше и пет пари за него. Нито за огромната сума, която бе платил.
	— Трябваше да я измъкна оттам. Можеше да бъде наранена и дори нещо по-лошо.
	— И така, ти купи дълговете на Найт. — Чейс повдигна вежда. — Триста хиляди лири ми се виждат много пари за такова долнопробно казино… и за жена.
	Бе готов да даде и пет пъти по толкова. Десет пъти.
	— Няма да е долнопробно още дълго. Не и в нашите ръце.
	— Винаги можем да го дадем на лейди Филипа като сватбен подарък — подхвърли небрежно Чейс. — Тя, изглежда, умее да управлява казино.
	Думите извикаха неприятен спомен и Крос се обърна и отново се загледа в казиното.
	— Точно затова ще е по-добре с Касълтън. Аз я превърнах в нещо лошо. В нещо, за което ще съжалява.
	— Дамата не изглежда да е от хората, които вземат решения, без да отчитат последиците.
	Крос зачака Чейс да го остави на мира. И най-после изпи скоча.
	— Точно такъв човек е.
	— И не мислиш, че ще я направиш щастлива?
	Тя бе казала същото, докато бяха под масата, и сега думите отекнаха в ушите му.
	_Знам какво ще ме направи щастлива. Ти._
	Не можеше да е вярно. Той никога през живота си не бе правил някого щастлив. Винаги бе причинявал само разочарование.
	— Не мисля.
	Настъпи дълга пауза. Всъщност мина достатъчно време, за да помисли Крос, че Чейс си е тръгнал. Обърна се и видя основателя на „Ангелът“ седнал на ниския стол наблизо.
	— Точно затова си идиот.
	— Кой е идиот? — Темпъл бе пристигнал. Отлично.
	— Крос — отвърна Чейс развеселено.
	— Абсолютно вярно. След изминалата вечер аз самият съм едва ли не влюбен в Пипа.
	Крос се обърна към него.
	— За теб тя е лейди Филипа и ще ти счупя ръцете, ако я докоснеш.
	Темпъл се залюля на пети.
	— Щом изпитваш такива силни чувства, Крос, значи наистина си идиот.
	— Тя добре ли е?
	— Има насинено око, което… не е особено подходящ аксесоар за булка.
	И пак щеше да е красива.
	— Нямах предвид окото. Имах предвид… — _Какво имаше предвид?_
	— Питаш дали не е плакала по целия път до дома си?
	_О, Господи. Беше ли плакала?_ Прилоша му.
	Темпъл го съжали.
	— Не. Всъщност бе спокойна и сериозна. Въобще не проговори.
	Той нямаше как да го знае, но това бе най-лошото, което Темпъл можеше да каже. Идеята, че любопитната бърборана Пипа бе останала без думи, му причини болка.
	— Въобще? — попита.
	Темпъл срещна погледа му.
	— Нито дума.
	Беше я наранил.
	Тя го бе молила да остане. Да я обича. Да бъде с нея. А той бе отказал, защото знаеше, че не е за нея. Защото знаеше, че някой друг ще я направи щастлива. Че раната ще заздравее. Трябваше да заздравее.
	— Тя ще се оправи — прошепна, сякаш ако кажеше думите на глас, те щяха да се сбъднат.
	Пипа щеше да се оправи и да бъде щастлива. И това щеше да му е достатъчно.
	Дали?
	Чейс наруши тишината:
	— Тя може и да се оправи… но ти ще се оправиш ли?
	Крос вдигна рязко глава, срещна погледа на Чейс, после — и този на Темпъл.
	И за пръв път от цяла вечност каза истината.
	— Не.
	Всъщност в началото си мислеше, че ще устои на привличането. Замисли се за онази сутрин в кабинета си, когато я бе видял за пръв път и бяха говорили за двете махала — за двете топки, които първо се отдалечаваха една от друга, а после се приближаваха, привлечени.
	Той я искаше. Завинаги.
	Вече крачеше към вратата.
	Чейс и Темпъл проследиха с поглед как се втурна навън, защото отчаянието го караше да намери любимата жена, преди да е станало прекалено късно.
	Чейс наля скоч в две чаши и подаде едната на Темпъл.
	— За любовта!
	Темпъл дълго гледа вратата и отпи, без да каже нищо.
	— Без тост?
	— Не за любовта — рече горчиво Темпъл. — Жените могат да са топли и гостоприемни, но не може да им се има доверие.
	— Знаеш ли какво казват думите ти? — Темпъл повдигна едната си черна вежда и Чейс вдигна чашата си към него с усмивка. — Ти си следващият.

	* * *

	Онази сутрин Крос прекоси половин Лондон. Като излезе от клуба, отиде право в Долби Хаус с мисълта да срещне Пипа, преди да е тръгнала за церемонията.
	Преди да е направила най-голямата грешка в живота си.
	Стигна до къщата и много сериозният иконом го уведоми, че цялото семейство не си е у дома. Не че празнуват сключването на брака на най-малките си дъщери. Не дори, че са в църквата. Каза просто, че не са си у дома.
	Ако Крос не бе така ужасен, че я е изпуснал, щеше да се засмее на нелепостта на момента. Но вместо това се върна в кабриолета с една-единствена цел. Да стигне до църквата. Веднага.
	„Веднага“ е лесно да се каже, но е трудно да се осъществи сутрин в Лондон. А когато се вля в движението по „Пикадили“, което сякаш нямаше край, му бе дошло до гуша. Нима никой в този град не разбираше, че жената, която обича, се омъжва за друг?
	И така, той постъпи както би постъпил всеки уважаващ себе си джентълмен — заряза проклетия кабриолет насред улицата и се отправи тичешком към църквата.
	След секунди зави зад ъгъла, когато камбаните на „Сейнт Джордж“ призоваха за служба.
	Затича се към църквата, като спираше движението с височината и решителността си, и вероятно заради това, че твърде малко хора тичаха из „Мейфеър“.
	Много малко хора трябваше да бъдат спешно някъде.
	Много малко изпитваха такава силна любов.
	Изкачи каменните стъпала към входната врата на църквата, като ги вземаше по две наведнъж, отчаяно забързан да не би да изпусне онази част с „който има да каже нещо против този брак, да го направи сега или да замълчи завинаги“.
	Не че щеше да замълчи завинаги, ако закъснееше.
	Наистина, нямаше да излезе от църквата, докато не задържеше завинаги за себе си Филипа Марбъри, която, ако зависеше от него, много скоро щеше да стане Филипа Арлеси, графиня Харлоу.
	Постави ръка на стоманената брава и си пое дълбоко дъх, отвори вратата и чу тихите думи на свещеника.
	Сватбата бе започнала.
	— По дяволите! — изруга.
	Мускулите му се напрегнаха, готови да го отнесат по пътеката и право в прегръдките на Пипа, а Касълтън можеше да върви по дяволите, както и цялото паство заедно със свещеника, ако се опитаха да го спрат.
	— Не трябва да ругаеш в църква.
	Думите дойдоха иззад него и го накараха да се закове на място.
	Тя стоеше на няколко метра, до една от големите каменни колони, които оформяха външната галерия на църквата.
	Не беше вътре.
	Не беше пред олтара.
	Не се омъжваше за Касълтън.
	Вратата отново се затвори и те останаха насред студената сива тишина. И той не можа да се спре. Протегна ръце, взе я в прегръдките си, вдигна я от пода и я притисна толкова силно, че усети топлината на тялото й през половин дузината дрехи. Наслади се на аромата й, на формите на тялото й и на това как тя се разтопяваше при допира с него. И там, на стъпалата на „Сейнт Джордж“, пред Бог и цял Лондон, той я целуна и изтръгна от нея тихи въздишки, а тя зарови пръсти в косата му, напълно забравила, че целият град може да ги види.
	Крос прекъсна целувката, преди да е погълнала и двама им, и се отдръпна, хванал лицето й в длани.
	— Обичам те. — Пипа си пое дълбоко дъх, а той нежно погали с палец синината, която ограждаше едното й огромно синьо око. — Мили боже — прошепна, завладян от чувства, и повтори: — Обичам те толкова много.
	Тя поклати глава, очите й се наляха със сълзи.
	— Досега не си ми го казвал.
	— Аз съм идиот.
	— Да.
	Крос се засмя и отново я целуна нежно, като задържа устните си върху нейните. Много му се искаше да са на друго място, а не в Мейфеър.
	— Не вярвах, че съм достоен за теб — каза и постави пръст върху устните й, когато тя понечи да го поправи. — Не вярвах, че съм достоен и за семейството си… за сестра си… за щастието. После се появи ти и аз реших, че съм напълно, абсолютно недостоен и за теб.
	Пипа хвана пръста му и го отстрани от устните си.
	— Грешиш.
	Той се усмихна.
	— Не, не греша. Има стотици мъже, много от които в момента са в църквата, които те заслужават повече. Но пет пари не давам за това. Аз съм алчно копеле и те искам за себе си. Не мога да си представя живота без теб, впечатляващата ти логика, красивия ти ум и болонката ти с ужасното име.
	Пипа се усмихна и той отново можеше да диша, помислил за миг, че може и да я спечели. Че може да успее. Мисълта го накара да продължи:
	— Пет пари не давам, че съм недостоен за теб. Което най-вероятно ме прави най-неподходящия… точно този, за когото не трябва да се омъжваш. Но сега и тук се заклевам, че ще направя всичко, което мога, за да стана достоен за теб. За твоята честност, мила природа и за любовта ти.
	Крос млъкна, а Пипа не понечи да заговори… Гледаше го втренчено с огромни зад стъклата на очилата очи.
	Неговото спасение. Неговата надежда. Неговата любов.
	— Имам нужда от теб, Пипа… — каза той тихо и накъсано. — Имам нужда ти да си моят Орфей. Да ме изведеш от ада.
	Сълзите в очите й се търкулнаха по бузите й и тя се хвърли в прегръдките му. Той я стисна здраво и тя прошепна в ухото му:
	— Не разбираш ли? Аз също имам нужда от теб. Две седмици се борих с онова, което ми причиняваше… с онова, което ме караше да чувствам. И оттогава умът ми и душата ми са твои. — Отдръпна се назад и срещна погледа му. — Имам нужда от теб, Крос, Джаспър или Харлоу, или както и да се казваш. Имам нужда да ме обичаш.
	И той щеше да я обича. Вечно.
	Целуна я отново и вложи в ласката всичко, което чувстваше, всичко, в което се кълнеше. Когато целувката свърши, и двамата дишаха тежко и той още веднъж притисна чело в нейното.
	— Няма да се ожениш за него!
	— Казах ти, че не мога. — Направи пауза, а после попита: — А ти какво се канеше да направиш?
	Той отново я взе в прегръдките си, единственото, което искаше, бе да е близо до нея. И да остане близо до нея.
	— Каквото е необходимо.
	— Щеше да спреш сватбата на Оливия? — Тя бе шокирана.
	— Мислиш ли, че тя щеше да ми прости?
	— В никакъв случай. — Пипа се усмихна.
	— А ти би ли ми простила?
	— Абсолютно. Но аз вече спрях сватбата. — Направи гримаса към вратата. — Ще има много клюки, когато всички разберат, и… Но дотогава Оливия вече ще е виконтеса.
	Той щеше да се реваншира. Щеше да направи Тотнъм министър-председател, а Оливия — най-влиятелната жена в Англия.
	А Пипа щеше да направи графиня завинаги.
	— Нямаше да се омъжиш за него — рече той, разтърсен от благодарност към онази по-висша сила, която я бе довела при него. И й бе попречила да се омъжи за Касълтън.
	— Веднъж ти казах, че не обичам лъжата. А няма нищо по-нечестно от това да лъжа един мъж, че го обичам, докато съм отдала напълно сърцето си на друг.
	Тя го обичаше.
	— Изглежда ми невъзможно да ме обичаш — прошепна той.
	Пипа се повдигна на пръсти и го целуна по брадичката. Никой досега не го бе целувал там. Никой не го бе обичал като нея.
	— Колко странно — каза тя, — защото на мен ми се струва невъзможно да не те обичам.
	Целунаха се отново, дълго и страстно, докато за него останаха две възможности — или да сложи край на целувката, или да я положи на каменните стъпала на енорийската църква в „Мейфеър“ и да я люби там. Със съжаление избра първата възможност.
	Очите й дълго останаха затворени, а той гледаше своята красива и умна жена, която щеше да бъде негова завинаги, и изпитваше тихо задоволство, каквото досега не бе познавал.
	— Обичам те, Филипа Марбъри — прошепна.
	Тя въздъхна, усмихна се и отвори очи.
	— Знаеш ли, слушала съм хората да казват, че когато са щастливи, чуват камбанен звън… което винаги ми се е струвало невъзможно. Но сега…
	Той кимна, много я обичаше, тази негова странна, учена красавица.
	— Аз също чувам камбани. — И я целуна.
	Най-умната двойка в Лондон чуваше звъна на камбани — симфония на щастието, обявяваща края на брачната церемония на виконт и виконтеса Тотнъм… церемония, за която, изглежда, и Пипа и Крос бяха забравили.
	Но бяха принудени да си спомнят, когато вратата на църквата се отвори и половината аристокрация се изсипа навън в сивата априлска утрин, и най-после, най-после, можеше да клюкарства за най-важната част на двойната сватба — отсъствието на едната булка — само за да открият въпросната дама на стълбите. Наистина, тя бе пред църквата. В прегръдките на мъж, за когото не бе сгодена.
	Без да обръща внимание на колективните възклицания, Крос я целуна по върха на носа и поправи ситуацията. Джаспър Арлеси, граф Харлоу, падна на едно коляно и — пред целия свят — предложи брак на своята умна, очилата и учена жена.


>	Епилог

C>
	Ако проучванията ми са ме научили на нещо, то е следното: много любопитни неща може да бъдат обяснени чрез научни изследвания и логика, но има и такива, които не може да бъдат научно обяснени. Тези мистерии са свързани с човека. И най-важната от тях е любовта.
	Като казахме това, остават научните истини…
@	Научният дневник на лейди Филипа Марбъри,
	10 август 1831 г., четири месеца след сватбата
C$
	Крос се събуди в луксозното легло на градската къща, населявана от поколения графове Харлоу, и протегна ръка към съпругата си. Когато напипа само колосани бели ленени чаршафи, не се поколеба и стана, облече копринения халат, който тя му бе подарила за първата брачна нощ, и отиде да я търси.
	Не му се наложи да ходи далеч. Когато се нанесоха в градската къща, Филипа за кратко време бе прогонила демоните, които се спотайваха в тъмните ъгли, като отново и отново му напомняше, че е достоен за нея, за тяхната любов, за това място, за този живот.
	Като част от прогонването на демоните тя бе превърнала апартамента, който някога бе на Бейн, в малка вътрешна градина — избуял зелен рай, скрит в къщата, носещ аромата на почва, слънчева светлина и живот.
	Когато той влезе, тя се бе навела ниско над работната си маса, все още по нощница, вързала небрежно косата си високо на главата, заобиколена от розови рози. Той се приближи тихо, привлечен от шума на писалка върху хартия, и забелязан единствено от Тротула, която охраняваше господарката си, изплезила щастливо дългото си розово езиче.
	Крос прегърна с едната си ръка съпругата си през кръста и я дръпна към себе си, наслаждавайки се на писъка й на изненада, който премина във въздишка, когато притисна устни до нежната кожа на шията й.
	— Добро утро — прошепна тя, вдигна ръка и зарови пръсти в косата му.
	Господи, обожаваше докосването й. Езикът му я награди, като близна мястото, където шията й се срещаше с рамото, и той се усмихна, усетил как пулсът й се ускори. За него. Само за него.
	— Добро утро и на теб, графиньо. — Надникна над рамото й към дневника на масата и купа кореспонденция близо до него. — Рано си се захванала за работа.
	Тя се обърна, както бе в прегръдките му, поднесе му устни за целувка, която той бе повече от щастлив да й даде. След дълга и главозамайваща ласка тя се отдръпна с усмивка.
	— Не можах да спя.
	Той я вдигна и я сложи да седне на пейката, плъзна ръка по тялото й, наслаждавайки се на формите й, топлината й и на факта, че е негова, в което му бе трудно да повярва. Притисна чело в нейното и каза:
	— Знаеш, че винаги съм готов да помогна, ако решиш да останеш в леглото.
	Тя се засмя топло.
	— Или вън от него, както забелязах.
	— Просто се опитвам да бъда най-добрият възможен партньор в проучването — рече той, плъзна ръка под нощницата и обхвана нежния й тънък глезен. — Върху какво работиш?
	Изглежда, Пипа за миг бе забравила, а той обожаваше способността си да обърква бързия й ум. Хареса му и това, че вместо да се замисли прекалено много над отговора на въпроса му, тя го целуна. Страстно. Докато и той не загуби способността си да разсъждава.
	Затова, когато тя прекъсна целувката и каза: „Върху розите!“, на него му трябваше миг, за да проследи мисълта й.
	Пипа се обърна, за да вземе захвърления на масата лист хартия.
	— Кралското дружество по градинарство е разгледало проучването ми и доколкото им е известно, никой досега не е култивирал нов вид роза. Канят ме да присъствам на срещата на дружеството следващия месец, за да представя работата си. И ме молят да ги информирам — зачете от листа — за името, което съм избрала за розата, при първия удобен за мен случай.
	Усмихна му се щастливо и той се изпълни с възхищение и гордост.
	— Никак не съм изненадан, моя красива съпруго учен. Наистина, не съм очаквал нищо по-малко. — Направи пауза и добави: — Но не им ли е известно, че никак не те бива в даването на имена? — Погледна Тротула, която лежеше в сянката на огромна папрат в саксия.
	Пипа се засмя.
	— Не е вярно! — Проследи погледа му.
	— Определено е вярно. Хрътката на Касълтън извади късмет с това, че името й бе дадено от Меган Найт.
	Вечерта, в която Пипа бе манипулирала игралните маси в клуба на Найт, бе поставила началото на шеметно ухажване от страна на граф Касълтън и Найт бе получил така мечтаната титла, макар и да бе изгубил клуба си.
	— Тротула, той те обижда — каза Пипа и кучето веднага размаха опашка.
	Крос му хвърли поглед.
	— Можела е да ти даде какво ли не име. Дейзи. Или Антоанет. Или Хризантема.
	Пипа му хвърли развеселен поглед.
	— Хризантема?
	Крос повдигна вежда.
	— По-добро е от Тротула.
	— Не е. — Усмихнаха се един на друг с обич. Бяха доволни, че се разбират толкова добре. — Във всеки случай, вече дадох име на розата. Мисля да я нарека Бейн.
	Увереността й накара дъхът му да заседне в гърлото. Тя му поднасяше най-обикновения и в същото време най-съвършения подарък.
	— Пипа — рече той и поклати глава, — не знам… любов… не знам какво да кажа.
	Тя се усмихна.
	— Няма нужда нищо да казваш. Мисля, че е подходящо розата да носи името в памет на брат ти.
	Изведнъж му стана трудно да преглъща.
	— Съгласен съм.
	— А и е прекрасно наследство за сина ни.
	Вече му бе трудно и да диша.
	— Нашият… син?
	Тя се усмихна, хвана го за ръката и положи дланта му на съвършено закръгления си корем.
	— Може да бъде и дъщеря… — каза, сякаш обсъждаха времето, — но ми харесва да мисля, че е син. Красив син с червеникава коса.
	Той гледаше мястото, където я докосваше, сякаш ръката бе на някой друг. На двама други. Не бе възможно този… този… този живот да е негов. Срещна погледа й.
	— Сигурна ли си?
	Тя се усмихна.
	— Има научни факти по въпроса, милорд. Един от тях е, че проучването, което проведохме, обикновено дава много конкретни резултати. — Наведе се и прошепна в ухото му: — Но това не означава, че съм приключила с това проучване.
	Вниманието му отново се фокусира върху нея.
	— Радвам се да го чуя.
	Тя обви крак около неговия, дръпна го към себе си и му поднесе устните си. Дълго се целуваха и се откъснаха един от друг само защото бяха останали без дъх.
	— Щастлив ли си?
	Той взе лицето й в ръце и й каза истината.
	— Никога в живота си не съм бил по-щастлив. Чувствам се най-големия късметлия на света.
	— Мислех, че не вярваш в късмета?
	Той поклати глава.
	— Дори аз не съм толкова добър в управлението на масите. — Той обхвана първо глезена й, после погали прасеца й, а тя се отвори под ласката му. — Като говорим за маси, какво мислиш ще се случи, ако се излегнеш на тази?
	Тя се засмя тихо.
	— Предполагам, че няма скоро да свърша писмото си до Кралското дружество по градинарство.
	— Не се осмелявам да изразя несъгласие — пошегува се той и загриза меката част на ухото й. — Все пак ти си един от най-великите научни умове на нашето време.
	— Проучването е комплексно занимание… — Тя въздъхна, когато пръстите му се придвижиха по-нагоре по вътрешната прана на бедрото й. — … а резултатите са така удовлетворителни.
	Той отново я целуна, дълго, страстно и дълбоко, вдигна ленената нощница високо на бедрата й и се притисна в нея. Крос раздвижи ханша си и тя възкликна, сграбчи колана на халата му, развърза го и го разтвори широко и най-после, най-после го докосна.
	Той издиша, потръпна и срещна погледа на красивите й сини очи.
	— Твоето докосване все още ме оставя без дъх.
	Пипа се усмихна, плъзна ръце по тялото му и движението съдържаше в себе си възхитително обещание.
	— Не се тревожи, разполагаш с години, за да свикнеш с него. Напълно е възможно някой ден да го приемеш за даденост.
	— Това никога няма да се случи. — Взе едната й ръка в своите, поднесе съвършените й пръсти към устните си и целуна върховете им, преди да я побутне да легне на масата. — Но ако нямаш нищо против, ще се радвам да продължа да изследвам теорията.
	Тя се засмя и прокара пръсти през косата му.
	— В името на науката, разбира се.
	Той поклати глава.
	— Науката да върви по дяволите — каза, а сивите му очи горяха от страст и й обещаваха нещо много, много повече. — Това е за любовта.


>	Бележка на автора

	Направих всичко възможно научните факти в книгата да отговарят на знанията от предвикторианската епоха с едно-единствено изключение — розите на Пипа. _Франция_ е смятана за първата хибридна роза, красив розов цвят, култивиран от червен розов храст през 1867 година от французина Жан Батист Гийол. С извинения към мосю Гийол, но Пипа далеч е изпреварила времето си по отношение на градинарството — розата _Бейн_ е удивително подобна на _Франция_.
	Ако рухването на клуба на Найт ви се струва познато, то е защото планът на Пипа е вдъхновен от разоряването на много по-съвременно казино — това във филма „Бандата на Оушън“. Ще проявя небрежност, ако не благодаря на Дани Оушън, който ме вдъхнови за „Падналият ангел“, както и на останалите, които помагат за появяването на филма на екран през 1960 и 2001 година, включително Луис Майлстоун, Франк Синатра, Стивън Содърбърг и Джордж Клуни. Харесва ми да мисля, че Пипа щеше да е чудесно дванадесето попълнение към първоначалните единадесет души.
	Други, които бих искала за съдружници в казино, са: Кари Ферон, брилянтната ми редакторка (която чудесно може да режисира цялата операция), невероятната Теса Удуърт и останалите от екипа в „Ейвън Букс“, включително Пам Спенглър-Джафий, Мередит Бъркс, Джеси Едуардс, Сийл Беланже, Том Егнър, Гейл Дубов, Шон Никълс, Карла Паркър, Брайън Грогън и Сара Шуегър. Добавете и агентката ми Алиса Ейснър-Хенкин и имам екип, който няма да се спре, докато не сме в безопасност на някой остров, където да пием плодови сокове.
	Благодарности на Сабрина Дарби, Софи Джордан и Кари Райън за предварителното четене, стотиците бележки, часовете телефонни разговори, отличното вино и истинското приятелство. Благодарности на Скот Фалагън за анатомията на гъските, на доктор Дан Медъл за дългите разговори относно средновековната история и на Меган Тиърний, че ми даде назаем Бийвин.
	На членовете на моето семейство, които се стараеха да не се ядосват, когато с месеци не им обръщах внимание, за да пиша — благодаря ви, че винаги извинявахте отсъствието ми. Вие сте моето доказателство, че Крос греши — има такова нещо като късмет.
	Ерик, благодаря, че ме запозна с Брад и Джордж за цялото онова „проучване“. Те не са така добри като теб.
	И на теб, прекрасни мой читателю, за това, че обичаш моите негодници така силно като мен. Надявам се, че ще се присъединиш към мен и в следващата ми книга.
